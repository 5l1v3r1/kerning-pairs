
Alfred Russel Wallace (8. ledna 1823 – 7. listopadu 1913) byl britský přírodopisec, badatel, geograf, antropolog a biolog. Pravděpodobně nezávisle na Patrickovi Matthewovi či Charlesi Darwinovi přišel s myšlenkou, že evoluce probíhá přírodním výběrem, což Darwina přimělo svou teorii publikovat. Je po něm pojmenován kráter Wallace na přivrácené straně Měsíce a kráter Wallace na Marsu.
Wallace se soustředil hlavně na výzkum v terénu. Nejdříve zkoumal povodí Amazonky a poté Malajské souostroví, kde vymezil Wallaceovu linii, která souostroví rozděluje na dvě části, v nichž se vyskytují živočichové příbuzní buď těm v Austrálii nebo těm v Asii. Je považován za jednoho z největších expertů 19. století na geografickou distribuci živočichů a někdy je nazýván „otcem biogeografie“. Byl jedním z předních evolučních myslitelů 19. století. Kromě objevu přírodního výběru např. přišel s myšlenkou, že výstražné zbarvení u živočichů se vyvinulo za účelem upozornit predátory.
Silně ho přitahovaly nekonvenční myšlenky. Jeho podpora spiritualismu a víra v dualitu duše a těla mu ztěžovala vztahy s vědeckou obcí, zvláště pak s ranými obhájci evoluce. Mimo svou vědeckou práci byl společenským aktivistou a kritizoval dle jeho názoru nespravedlivý společenský a ekonomický systém tehdejší Británie. Byl také jedním z prvních významných vědců, které začal znepokojovat dopad lidské činnosti na životní prostředí. Psal o vědeckých i společenských otázkách; jeho zápisky z cest po Indonésii a Malajsii vydané pod názvem The Malay Archipelago („Malajské souostroví“) se staly jedním z nejpopulárnějších a nejvlivnějších vědeckých deníků té doby.
Narodil se ve vesnici Llanbadoc poblíž Usku v jihovýchodním Walesu jako sedmý z devíti dětí Thomase Vereho Wallace a Mary Anne Greenellové. Když mu bylo pět let, odstěhoval se s rodinou do Hertfordu severně od Londýna. Tam několik let navštěvoval místní gymnázium, ale kvůli finančním potížím rodičů musel studium v roce 1836 přerušit. Poté se přestěhoval do Londýna, kde pracoval se svým devatenáctiletým bratrem Johnem na stavbě. Během krátké doby, kterou tam strávil, navštěvoval Londýnský mechanický institut, kde se setkal s radikálními politickými názory Roberta Owena a Thomase Paina. V roce 1837 opustil Londýn a šest let působil jako učeň u svého nejstaršího bratra Williama, který pracoval jako zeměměřič. Koncem roku 1843 začal mít William problémy se sháněním další práce a v lednu příštího roku, ve svých dvaceti letech, u něj Alfred přestal pracovat.
Po krátkém období bez zaměstnání byl přijat na školu v Leicesteru jako učitel malování, tvorby map a zeměměřictví. Tam přečetl Esej o principu populace od Thomase Malthuse a potkal entomologa Henryho Batese. Tomu bylo pouhých devatenáct let, ale již publikoval článek o broucích v časopise Zoologist. Wallace se s ním spřátelil a začali spolu sbírat hmyz. V březnu 1845 zemřel William a Alfred opustil své zaměstnání, aby převzal firmu svého bratra v Neathu v jižním Walesu, ale se svým bratrem Johnem ji nebyl schopen udržet v chodu. Po několika měsících začal pracovat jako stavební inženýr pro nedalekou firmu, která chtěla postavit novou železnici. V rámci své práce trávil Wallace hodně času v přírodě, kde měl příležitost věnovat se svému novému koníčku, sbírání hmyzu. Přemluvil Johna, aby spolu založili novou architektonickou a stavební firmu. Jedním z jejích projektů byl návrh budovy Mechanického institutu v Neathu, jehož zakladatel William Jevons Wallaceovi nabídl, aby na institutu přednášel o vědě a inženýrství. V roce 1846, když Alfredovi bylo 23 let, spolu s Johnem koupili domek poblíž Neathu a žili v něm společně s jejich matkou a sestrou Fanny (otec jim zemřel v roce 1843). Během této doby si Wallace dopisoval s Batesem mimo jiné o zápiscích z druhé plavby Charlese Darwina a o Principech geologie Charlese Lyella.
Inspirovaly ho zápisky z cest raných přírodovědců jako byli Alexander von Humboldt, Charles Darwin nebo William Henry Edwards a rozhodl se, že se také na nějakou průzkumnou cestu vydá. V roce 1848 odcestoval spolu s Henrym Batesem na lodi Mischief do Brazílie s cílem sbírat hmyz a jiné živočichy v Amazonském pralese a posílat je sběratelům do Spojeného království. Většinu prvního roku strávili poblíž města Belém, poté se odděleně věnovali výzkumu ve vnitrozemí a občas se scházeli, aby prodiskutovali své nálezy. V roce 1849 s nimi krátkou dobu pobyli botanik Richard Spruce, který stejně jako Bates zůstal a v Jižní Americe přes deset let sbíral živočichy.Wallace pokračoval po čtyři roky průzkumem řeky Río Negro. Kromě sbírání si také zapisoval poznámky o lidech a jazycích, na které narazil, a stejně tak o geografii, fauně a flóře. 12. července 1852 se nalodil na loď Helen, která ho měla odvést do Spojeného království. Po 28 dnech na moři začala loď hořet a posádka ji musela opustit. Všechny vzorky, které měl Wallace s sebou a které tvořily většinu toho, co za celou cestu nasbíral, byly ztraceny. Podařilo se mu zachránit pouze část svého deníku a několik náčrtů. Poté s posádkou strávil deset dní na otevřeném moři, než je zachránila briga Jordeson, která plula z Kuby do Londýna. Zásoby na lodi pro zvětšenou posádku stěží vystačily, ale 1. října 1852 loď úspěšně dorazila do cíle.Po návratu do Spojeného království strávil 18 měsíců v Londýně, kde žil z peněz z pojistky za ztracenou sbírku a z prodeje několika exemplářů, které do Británie poslal před začátkem průzkumu Río Negro. Během tohoto období napsal šest odborných článků (např. On the Monkeys of the Amazon neboli „O opicích v Amazonii“) a dvě knihy (Palm Trees of the Amazon and Their Uses neboli „Palmy v Amazonii a jejich využití“ a Travels on the Amazon neboli „Cesty po Amazonii“), a to i přesto, že většinu svých poznámek z jihoamerické expedice ztratil. Navázal také kontakt s několika dalšími britskými přírodovědci, mezi nimiž byl i Darwin.
V letech 1854–1862 (neboli ve věku 31–39 let) cestoval po Malajském souostroví (Malajsie a Indonésie), kde se opět věnoval sběru (a následně prodeji) živočišných exemplářů a studiu přírody. Všiml si výrazných rozdílů mezi živočichy vzdálenými jen několik desítek kilometrů od sebe a přišel s nápadem, že tudy prochází zoogeografická hranice, dnes zvaná Wallaceova linie. Na Malajském souostroví nasbíral celkem přes 125 000 exemplářů (80 000 z nich byli brouci). Více než 1000 z nich předtím věda neznala. Při průzkumu souostroví ho napadly nové myšlenky o evoluci a přišel na myšlenku přírodního výběru. V roce 1858 poslal Darwinovi článek shrnující jeho teorii, který téhož roku vyšel spolu s popisem Darwinovy teorie.
Poznatky z jeho cesty po souostroví vydal v roce 1869 pod názvem The Malay Archipelago („Malajské souostroví“). Kniha se stala jedním z nejpopulárnějších záznamů z vědeckých výprav 19. století a její původní vydavatel ji tiskl ještě ve 20. letech 20. století. Chválili ji nejen vědci jako Charles Darwin (kterému byla věnována) a Charles Lyell, ale např. i spisovatel Joseph Conrad, který ji nazval svou „oblíbenou oddechovou četbou“ a použil ji jako zdroj informací pro několik svých knih, zvláště pak pro román Lord Jim.
V roce 1862 se vrátil do Spojeného království, kde se přestěhoval ke své sestře Fanny Simsové a jejímu manželu Thomasovi. Zotavoval se ze své výpravy, uspořádával své sbírky a několikrát přednášel o svých zážitcích a objevech vědeckým společnostem, např. Londýnské zoologické společnosti. Později toho roku navštívil Darwina v jeho sídle Down House a spřátelil se s Charlesem Lyellem a Herbertem Spencerem. Během 60. let 19. století vydal několik článků a měl několik přednášek, ve kterých obhajoval přírodní výběr. Také si dopisoval s Darwinem o různých tématech jako např. o pohlavním výběru, výstražném zbarvení a možných vlivech přírodního výběru na speciaci. V roce 1865 se začal věnovat spiritualismu.Po roce známosti se v roce 1864 zasnoubil s mladou dívkou, kterou ve své autobiografii označoval jako „slečna L.“, ale ta se s ním nakonec rozešla. V roce 1866 si vzal Annie Mittenovou, se kterou ho seznámil Richard Spruce, dobrý přítel jejího otce Williama Mittena. V roce 1872 si Wallace postavil dům v Graysu v Essexu, kde žil do roku 1876. Se svou ženou měl tři děti: Herberta (1867–1874), Violet (1869–1945) a Williama (1871–1951).
Ke konci 60. a na začátku 70. let začal mít Wallace potíže s finančním zabezpečováním své rodiny. Dokud byl na Malajském souostroví, prodejem exemplářů ze své sbírky živočichů si vydělával slušné peníze, které jeho agent pečlivě investoval. Po návratu do Spojeného království ale několikrát špatně investoval do železnic a dolů a většinu svých peněz ztratil. Stal se plně závislým na výtěžcích z prodeje „Malajského souostroví“ a i přes pomoc svých přátel se mu nikdy nepodařilo udržet si pravidelnou práci. Během let 1872–1876 napsal 25 článků a Lyell a Darwin mu platili za pomoc s úpravami některých svých děl. V roce 1876 byl před vydáním své nové knihy The Geographical Distribution of Animals („Geografické rozšíření živočichů“) nucen přimět vydavatele, aby mu napřed zaplatil zálohu 500 liber, jinak by totiž musel prodat část svého majetku. Darwin, který si byl jeho finančních těžkostí vědom, dlouho apeloval na vládu, aby Wallaceovi přiznala penzi za jeho celoživotní příspěvky vědě. V roce 1881 začal dostával roční penzi ve výši 200 liber.
V „Malajském souostroví“ měl Wallace několik poznámek kritizujících anglickou společnost. Do roku 1879, kdy mu bylo 56 let, napsal jen několik článků o politických a společenských tématech, ale poté se začal aktivně účastnit debat o obchodní politice a pozemkové reformě. Věřil, že zemědělská půda by měla být ve vlastnictví státu, který by ji dále pronajímal. To by dle něho bylo pro společnost mnohem prospěšnější než vlastnictví půdy bohatými vlastníky, kteří často svou moc zneužívají. V roce 1881 se stal prvním prezidentem Land Nationalisation Society („Společnost pro znárodnění půdy“) a téhož roku vydal knihu Land Nationalisation; Its Necessity and Its Aims („Znárodnění půdy; jeho potřeba a cíle“). Kritizoval britskou politiku volného obchodu kvůli jejímu negativnímu dopadu na dělnickou třídu. V roce 1889 si přečetl knihu Looking Backward („Pohled zpět“) od Edwarda Bellamyho a prohlásil se za socialistu. Odmítal sociální darwinismus a eugeniku, které v 19. století zastávalo mnoho evolučních myslitelů, protože tvrdil, že společnost jeho doby je příliš zkažená a nespravedlivá na to, aby mohla rozumně určit, kteří lidé jsou schopnější než jiní. V roce 1898 napsal článek podporující papírový peněžní systém, který není krytý stříbrem ani zlatem, který natolik zaujal ekonoma Irvinga Fishera, že Wallaceovi věnoval svou knihu z roku 1920 Stabilizing the Dollar („Stabilizace dolaru“). Wallace psal i o jiných společenských tématech, např. podporoval volební právo žen a odsuzoval militarismus. Společenskému aktivismu se věnoval po zbytek svého života, krátce před svou smrtí napsal knihu The Revolt of Democracy („Vzpoura demokracie“).
Ve vědecké práci pokračoval i poté, co se začal věnovat společenským otázkám. V roce 1880 vydal jako pokračování „Geografického rozšíření živočichů“ knihu Island Life („Život na ostrovech“). V lednu 1886 se vydal na desetiměsíční cestu do Spojených států, kde měl přednášky hlavně o darwinismu (evoluci a přírodním výběru), ale i biogeografii, spiritualismu a společensko-ekonomické reformě. Měsíc také strávil v Coloradu, kde ho americká botanička Alice Eastwoodová doprovázela při průzkumu flóry ve Skalnatých horách. Tam nasbíral doklady pro teorii, jak by období zvýšeného zalednění mohlo vysvětlovat některé podobnosti mezi horskou flórou v Evropě, Asii a Severní Americe. Teorii publikoval v roce 1891 v článku English and American Flowers („Anglické a americké rostliny“). Potkal mnoho dalších významných amerických přírodovědců a prohlédl si jejich sbírky. V knize „Darwinismus“ využil informací, které při cestách po Americe nasbíral, stejně jako těch, které měl k dispozici již předtím.
7. listopadu 1913 zemřel ve věku 90 let ve svém domě v Broadstoneu v Dorsetu, který postavil o deset let dříve. Někteří jeho přátelé navrhli, aby byl pohřben ve Westminsterském opatství, ale jeho žena uposlechla jeho přání a nechala ho pohřbít na malém hřbitově v městečku, kde zemřel.
Na rozdíl od Darwina už na počátku své přírodovědecké dráhy věřil v transmutaci druhů. Tuto představu prosazovali mimo jiné Jean Baptiste Lamarck, Étienne Geoffroy Saint-Hilaire, Erasmus Darwin a Robert Edmond Grant. Ve vědeckých kruzích se o ní hodně diskutovalo, ale mezi předními přírodovědci nebyla všeobecně přijata. Napadali ji přední anatomové a geologové jako Georges Cuvier, Richard Owen, Adam Sedgwick a Charles Lyell. Je možné, že Wallace myšlenku přijal zčásti kvůli své náchylnosti k radikálním myšlenkám v politice, náboženství a vědě a také protože byl neobvykle otevřený k okrajovým vědeckým názorům.Byl také silně ovlivněn knihou Vestiges of the Natural History of Creation („Stopy přírodních dějin stvoření“) Roberta Chamberse. Tato populárně-vědecká kniha vydaná anonymně v roce 1844 vyvolala velkou kontroverzi a prosazovala myšlenku evolučního původu sluneční soustavy, Země a živých bytostí. Wallace v roce 1845 napsal Hanrymu Batesovi, že závěry podané v knize dle něho podporuje několik faktů, ale k jejich potvrzení bude potřeba dalších důkazů. Dále se zmínil, že přírodovědci by měli Chabersovu hypotézu neustále testovat a že tak může sloužit jako opěrný bod jejich výzkumu.Wallace záměrně naplánoval část svého výzkumu v terénu tak, aby mohl vyzkoušet hypotézu, že blízce příbuzné druhy živočichů a rostlin obývají sousedící území. Během průzkumu Amazonie si uvědomil, že geografické bariéry, jako jsou např. Amazonka a její velké přítoky, od sebe často oddělily blízce příbuzné druhy, a tyto poznatky uvedl ve svém článku z roku 1853 „O opicích v Amazonii“. Ke konci článku položil otázku: „Jsou od sebe blízce příbuzné druhy někdy odděleny rozlehlým územím?“
V únoru 1855 při práci v Sarawaku na ostrově Borneo napsal článek On the Law Which has Regulated the Introduction of Species („O zákoně, který řídil zrod nového druhu“), který vyšel ve vědeckém časopise Annals and Magazine of Natural History v září téhož roku. V článku se zabýval geografickým a geologickým rozšířením druhů, čímž se dnes zabývá biogeografie. Došel k závěru, že „všechny nové druhy vznikly jak časově, tak prostorově současně s blízce příbuzným druhem.“ Článek sice nehovořil o možných mechanismech evoluce, ale předznamenal příchod mnohem závažnějšího článku, který Wallace publikoval o tři roky později.Článek znejistil Charlese Lyella v názoru, že druhy jsou neměnné. I když mu v roce 1842 jeho přítel Charles Darwin poslal dopis, ve kterém podporoval transmutaci, Lyell se proti této myšlence stavěl. V roce 1856 Darwinovi o Wallaceově článku řekl, stejně jako významný zoolog Edward Blyth, ale Darwin mylně pokládal Wallaceův závěr za progresivní kreacionismus, který byl v té době již známý, a napsal o článku, že v něm není nic moc nového. Lyella zaujal mnohem více a začal přemýšlet nad důsledky jeho teorie, a to hlavně pro původ člověka. Darwin již předtím představil svou teorii společnému příteli Josephu Hookerovi a nyní poprvé popsal přírodní výběr i Lyellovi. Lyell s ním sice nesouhlasil, ale nabádal ho, aby svou teorii vydal. Do toho se Darwinovi zprvu nechtělo, ale v květnu 1856 začal náčrt své teorie psát.
V únoru 1858 byl už Wallace na základě svého biogeografického výzkumu pevně přesvědčen o existenci evoluce. Jak později napsal ve své autobiografii, musel se zabývat nejen otázkou, proč a jak se druhy vůbec vyvíjejí, ale i proč a jak se vyvíjejí v nové a lehce rozlišitelné druhy a jak se přesně adaptují na různé způsoby života.Podle své autobiografie na myšlenku přírodního výběru přišel, když ležel v posteli s horečkou a přemýšlel nad Malthusovou myšlenkou pozitivního řešení přemnožení lidstva. V autobiografii také píše, že v té době byl na ostrově Ternate, ale je možné, že ve skutečnosti byl na ostrově Halmahera. V letech 1858–1861 si totiž pronajímal dům na Ternatu, odkud se vydával na expedice na jiné ostrovy, mezi nimiž byl i Halmahera.Wallace svůj objev popisuje následovně:
Tehdy mi došlo, že tyto nebo jim podobné příčiny neustále fungují i u živočichů; a protože živočichové se většinou rozmnožují mnohem rychleji než lidé, míra úmrtnosti z těchto příčin musí být obrovská, aby dokázala udržet populaci každého druhu na stabilní úrovni. Jejich počty se očividně pravidelně nezvyšují, jinak by svět byl už dávno přeplněn těmi druhy, které se množí nejrychleji. Když jsem takto přemýšlel o tak vysoké a pravidelné úmrtnosti, napadlo mě zabývat se otázkou, proč někteří jedinci zemřou a jiní přežijí. A odpověď se sama nabízela, totiž že přežijí ti nejschopnější … a když jsem vzal v úvahu množství jednotlivých odchylek, které jsem za svůj život objevil, vyplývalo z toho, že ve výsledku v populaci dochází ke všem změnám, jimiž se živočich přizpůsobuje měnícím se podmínkám … Tímto způsobem by se podle potřeby vyvinuly všechny části uspořádání živočicha a během tohoto procesu by vymřeli jedinci, kteří se nepřizpůsobili. Tím by se vysvětlovala izolovanost a přesná definovatelnost druhů.
Jednou se krátce setkal s Darwinem a postřehy z jeho dopisů Darwin využíval na podporu svých teorií. Jeho první dopisy Darwinovi se ztratily, ale Wallace si obdržené dopisy pečlivě schoval. V prvním dopise z 1. května 1857 Darwin napsal, že Wallaceův dopis z 10. října a jeho článek „O zákoně, který řídí zrod nového druhu“ z roku 1855 ukazují, že smýšlejí obdobně a docházejí do jisté míry k podobným závěrům. Dále mu sdělil, že se do dvou let chystá publikovat své teorie. V druhém dopise z 22. prosince 1857 napsal, že je rád, že Wallace vytváří vlastní teorie o rozšíření živočichů, a dodal k tomu: „Myslím, že zacházím hlouběji do detailů než Vy.“ Wallace Darwinovi poslal svou esej z února 1858 s názvem On the Tendency of Varieties to Depart Indefinitely From the Original Type („O tendenci odrůd neustále se oddalovat od původního druhu“) s prosbou, aby ji zkontroloval, a pokud ji uzná za přínosnou, aby ji poslal Charlesu Lyellovi. Darwin esej obdržel 18. června 1858. I když v ní Wallace nepoužíval Darwinův termín „přírodní výběr“, zmiňoval evoluční mechanismus speciace v reakci na změnu prostředí. V tomto smyslu byla jeho teorie podobná té, na které Darwin pracoval přes dvacet let, ale zatím ji nevydal. Darwin esej poslal Lyellovi s dopisem, ve kterém stálo: „Nemohl napsat lepší resumé! … Nezmiňuje se, že by chtěl práci vydat, ale já ji samozřejmě okamžitě nabídnu jakémukoli časopisu.“ Lyell a Joseph Hooker se rozhodli, že esej vydají spolu s nepublikovanými Darwinovými spisy. Wallace o vydání své eseje nežádal, ale publikace obsahu dopisů vzdálených přírodovědců byla v té době běžnou praxí. Esej byla spolu s úryvky z Darwinovy eseje, kterou v roce 1847 ukázal Hookerovi, a s úryvky z dopisu, který Darwin poslal Asu Grayovi v roce 1857, přednesena 1. července 1858 před Linného společností v Londýně.Komunikace s Wallacem, který v té době pobýval ve vzdálené Malajsii, se neobešla bez několikaměsíčních prodlev, takže se neúčastnil rychlé publikace teorií. Stačilo mu ale, že byl vůbec součástí celého procesu, a nikdy si na veřejnosti nestěžoval na to, že by byl zanedbán. Darwin měl mnohem vyšší společenské i vědecké postavení než on a bez něho by vědecká komunita Wallaceovy názory na evoluci pravděpodobně nebrala vážně. Darwin, Hooker a Lyell alespoň Wallaceovi přisoudili roli spoluobjevitele, a ten se tak dostal do vyšších vědeckých kruhů. Předčítání esejí nevzbudilo téměř řádný ohlas. Prezident Linného společnosti v květnu 1859 poznamenal, že ten rok nebyly učiněny žádné zásadní objevy. Teprve když později toho roku Darwin publikoval knihu O původu druhů, se význam teorie projevil. Když se Wallace vrátil do Spojeného království, setkal se s Darwinem a až do konce Darwinova života zůstali přáteli. V průběhu let ale několik lidí výše zmíněný sled událostí zpochybnilo. Na počátku 80. let 20. století byly vydány dvě knihy, jedna od Arnolda Brackmana a druhá od Johna Longdona Brookse. Jejich autoři tvrdí, že Wallace byl nejen obětí spiknutí, které ho mělo připravit o zaslouženou slávu, ale že Darwin hlavní myšlenku své teorie dokonce Wallaceovi ukradl. Tato tvrzení následně přezkoumávalo několik učenců, kteří je neshledali věrohodnými.Po vydání Darwinovy knihy O původu druhů se Wallace stal jedním z jejích nejpevnějších obhájců. V roce 1863 např. publikoval článek s názvem Remarks on the Rev. S. Haughton's Paper on the Bee's Cell, And on the Origin of Species („Poznámky k článku reverenda S. Haughtona o včelích buňkách a o původu druhů“), jímž chtěl vyvrátit článek profesora geologie na Dublinské univerzitě, který kritizoval Darwinovy poznámky o tom, jak se šestiúhelníkové buňky (tvořící plásty) včel mohly vyvinout přírodním výběrem. Po setkání Britského vědeckého sdružení si v dopise stěžoval Darwinovi, že „nezbyli žádní odpůrci s alespoň základní znalostí přírodopisu, takže už nemohu vést tak dobré debaty, jaké jsme mívali dříve.“
Historikové vědy poukázali na fakt, že ačkoliv Darwin považoval Wallaceovy názory v článku, který od něj dostal, za prakticky stejné jako ty jeho, ve skutečnosti mezi nimi byly rozdíly. Darwin zdůrazňoval soupeření jednotlivců téhož druhu o přežití a reprodukci, kdežto Wallace kladl důraz na tlaky prostředí, které druhy nutí přizpůsobit se okolním podmínkám.Jiní si povšimli dalšího rozdílu, totiž že Wallace si nejspíše přírodní výběr představoval jako druh stabilizačního mechanismu, který pomáhá druhům zůstat přizpůsobené svému prostředí. Poukazují na často přehlíženou pasáž Wallaceova článku z roku 1858, ve které činnost tohoto principu přirovnal k činnosti odstředivého regulátoru v parním stroji, který kontroluje a opravuje všechny nepravidelnosti téměř ještě dřív, než se začnou projevovat.Kybernetik a antropolog Gregory Bateson v 70. letech 20. století konstatoval, že i když to uvedl pouze jako příklad, Wallace tím „pravděpodobně vyslovil nejsilnější myšlenku, jakou kdo v 19. století řekl.“ Bateson se tímto problémem zabýval ve své knize z roku 1979 s názvem Mind and Nature: A Necessary Unity („Mysl a příroda: nezbytná jednota“) a další učenci pokračovali ve zkoumání spojitostí mezi přírodním výběrem a teorií systémů.
V roce 1867 napsal Darwin Wallaceovi, že mu dělá potíže pochopit, proč se u některých housenek vyvinulo nápadné zbarvení. Mnoho nápadných zbarvení u různých živočichů si vysvětloval pohlavním výběrem, na který Wallace takový důraz nekladl, ale uvědomil si, že to v případě housenek příčinou být nemůže. Wallace mu odpověděl, že spolu s Henrym Batesem u mnoha výrazných motýlů zpozorovali zvláštní zápach a příchuť a že entomolog John Jenner Weir mu řekl, že ptáci neloví určité druhy bílých můr, protože je považují za nepoživatelné. „A protože bílé můry jsou za soumraku stejně nápadné jako housenky za denního světla,“ vyvodil z toho, že nápadné zbarvení by mohlo sloužit jako výstraha predátorům, a vyvinout se tak přírodním výběrem. Darwina tato myšlenka zaujala. Na následujícím setkání Entomologické společnosti se Wallace zeptal přítomných, jestli nemají pro jeho tvrzení nějaké důkazy. V roce 1869 Weir publikoval výsledky experimentů s výrazně zbarvenými housenkami, které toto vysvětlení podporovaly. Myšlenka varovného zbarvení byla jedním z několika Wallaceových příspěvků k problému evoluce zbarvení živočichů. Také se stala součástí dlouhodobých sporů mezi ním a Darwinem o významu pohlavního výběru. Ve své knize z roku 1878 s názvem Tropical Nature and Other Essays („Příroda v tropech a další eseje“) věnoval velký prostor zbarvení živočichů a rostlin a navrhl odlišná vysvětlení k mnoha případům, které Darwin vysvětloval pohlavním výběrem. Tématem se zabýval i v knize „Darwinismus“ z roku 1889.
V roce 1889 v knize „Darwinismus“ Wallace vysvětloval a obhajoval přírodní výběr. Navrhl zde myšlenku, že přírodní výběr možná prohlubuje reprodukční izolaci dvou odrůd tím, že podporuje tvorbu překážek proti hybridizaci, a podílí se tak na speciaci. Navrhl následující scénář. Když velikost odchylky dvou populací jednoho druhu přesáhne určitou hranici a každá z populací se přizpůsobí určitým podmínkám, hybridní potomek bude méně přizpůsobený prostředí než kterýkoli z jeho rodičů, a přírodní výběr tak tyto hybridy odstraní. Za těchto podmínek by přírodní výběr preferoval vytváření překážek proti hybridizaci, protože jedinci, kteří by se hybridnímu páření vyhýbali, by měli schopnější potomky. Tato teorie je známá jako Wallaceův efekt. Základní myšlenky teorie Wallace nastínil Darwinovi v dopisech již v roce 1868, ale tehdy ji ještě nepromyslel takto do detailů. Dodnes je předmětem výzkumu v evoluční biologii a počítačové simulace spolu s empirickými výsledky naznačují její pravdivost.
V roce 1864 vydal článek The Origin of Human Races and the Antiquity of Man Deduced from the Theory of ‚Natural Selection‘ („Původ lidských ras a starobylost člověka tak, jak vyplývá z teorie ‚přírodního výběru‘“), kde aplikoval teorii na lidstvo. Darwin se v té době ještě tímto tématem veřejně nezabýval, na rozdíl od Thomase Huxleyho, který napsal knihu Man's Place in Nature („Místo člověka v přírodě“).Krátce na to se Wallace stal spiritualistou: začal tvrdit, že přírodním výběrem nelze vysvětlit matematické, umělecké nebo hudební nadání a stejně tak ani metafyzické uvažování nebo vtipnost. Nakonec došel k závěru, že něco v „neviditelném světě Ducha“ minimálně třikrát zasáhlo do našeho světa. Poprvé to bylo stvoření života z neživé hmoty, podruhé přiřazení vědomí vyšším živočichům a potřetí vytvoření vyšších myšlenkových procesů u lidí. Také věřil, že raison d'être vesmíru bylo vytvoření lidského ducha. Tyto názory znepokojovaly Darwina, který tvrdil, že odvolávání na duchovní svět není potřeba, protože pohlavní výběr může lehce vysvětlit zdánlivě neadaptivní mentální funkce. Někteří historici jsou toho názoru, že Wallaceovy názory na vědomí a lidskou mysl byly způsobeny jeho přijetím spiritualismu, zatímco jiní tvrdí, že nikdy nevěřil, že přírodní výběr může tyto oblasti vysvětlit. Tehdejší přírodovědci zastávali k Wallaceovým názorům různé postoje a např. Charles Lyell jim dával přednost před Darwinovými. Wallaceův názor, že lidské vědomí nemůže být produktem čistě materiálních příčin, sdílelo mnoho významných intelektuálů konce 19. a začátku 20. století. Naopak jiní, mezi něž patřil např. Huxley, Hooker a Darwin, k němu byli kritičtí. Historik vědy Michael Shermer tvrdí, že Wallaceovy názory na tuto oblast odporovaly dvěma zásadám nově vzniklé darwinistické filosofie, totiž že evoluce není teleologická (řízená účelem) ani antropocentrická (soustředěná na člověka). V roce 1909 se Wallace k tomuto tématu vrátil v článku s názvem The World of Life („Svět života“), který později rozšířil na knihu stejného názvu. Podle Shermera se toto dílo stalo inspirací několika hnutí vzniklých ve 20. století, která prosazují myšlenku řízené evoluce a inteligentního plánu v přírodě.
V mnoha popisech vývoje evoluční teorie je Wallace zmiňován pouze okrajově jako ten, kdo podnítil Darwina, aby svou teorii publikoval. Ve skutečnosti si vyvinul své vlastní názory, které se od Darwinových lišily, a mnoha lidmi (včetně Darwina) byl považován za předního evolučního myslitele své doby, jehož názory by neměly být ignorovány. Shermer poznamenal, že Darwin a Wallace si skrze dopisy a publikované práce dlouhodobě vyměňovali znalosti a rozvíjeli své teorie. Wallace je nejcitovanějším přírodovědcem v knize O původu člověka, kde s ním Darwin často vyjadřuje nesouhlas. Do konce svého života zůstal vášnivým zastáncem přírodního výběru. V 80. letech 19. století byla již evoluce ve vědecké komunitě z velké části přijímána, ale Wallace a August Weismann byli jedni z mála významným biologů, kteří za její hlavní motor považovali právě přírodní výběr. V roce 1889 vydal jako odpověď na vědeckou kritiku přírodního výběru knihu „Darwinismus“, která se v pozdějších vědeckých publikacích stala jeho nejcitovanější knihou.
V roce 1872 se na popud několika svých přátel, mezi kterými byli Darwin, Philip Sclater a Alfred Newton, začal zabývat obecným problémem geografického rozšíření živočichů. Zpočátku postupoval pomalu, zčásti proto, že klasifikační systémy několika skupin živočichů se v té době neustále měnily. K práci se pořádně navrátil v roce 1874, když už vyšlo několik nových děl o klasifikaci. Ornitolog Sclater již dříve rozdělil svět na šest geografických regionů podle rozšíření druhů ptáků. Tím, že Wallace tento systém rozšířil na savce, plazy a hmyz, vytvořil základy zoogeografických regionů, které se používají dodnes. Probral všechny faktory, o kterých se tehdy vědělo, že ovlivnily současné i historické geografické rozšíření živočichů. Mezi nimi byl např. vliv objevování a mizení pevninských mostů nebo vliv období zvýšeného zalednění. Vytvořil mapy s faktory ovlivňujícími rozšíření živočichů, např. s výškou hor, hloubkou oceánů a charakterem místní vegetace. Také shrnul všechny známé čeledi a rody vyšších živočichů, včetně jejich geografického rozšíření. Text uspořádal tak, aby pro cestovatele bylo jednoduché zjistit, kteří živočichové žijí v určité oblasti. Výsledná dvoudílná práce „Geografické rozšíření živočichů“ byla vydána v roce 1876 a dalších 80 let sloužila jako ústřední dílo zoogeografie.V roce 1880 vydal jako pokračování „Geografického rozšíření živočichů“ knihu „Život na ostrovech“, kde se zabýval rozšířením jak zvířat, tak rostlin na ostrovech. Ty rozdělil do tří skupin:
Oceánské, kam patří např. Galapágy a Havajské ostrovy, vznikly uprostřed oceánu a nikdy nebyly součástí velkého kontinentu. Nežijí na nich žádní pozemští savci ani obojživelníci a všichni jejich obyvatelé (s výjimkou migrujících ptáků a druhů dovezených člověkem) jsou výsledkem náhodného osídlení a následné evoluce.
Pevninské ostrovy rozdělil na dvě skupiny podle toho, zda byly součástí kontinentu ještě nedávno (jako Británie) nebo již před delší dobou (jako Madagaskar), a zabýval se vlivem tohoto rozdílu na jejich faunu a flóru. Probíral vliv geografické izolace na evoluci a zachování živočišných skupin, např. uvedl příklad s lemury z Madagaskaru, kteří jsou pozůstatkem kdysi rozšířené kontinentální fauny. Podrobně se zabýval také vlivem klimatu na rozšíření flóry a fauny na některých ostrovech. Velký prostor věnoval obdobím zvýšeného zalednění a navrhl možné příčiny velkých dob ledových.
Díky důkladnému výzkumu na poli biogeografie si uvědomil vliv lidské aktivity na přírodu. V knize „Příroda v tropech a další eseje“ (1878) varoval před hrozbami deforestace a eroze půdy, zvláště pak v tropických oblastech náchylných k velkým srážkám. Tvrdil, že rozsáhlé kácení deštných lesů na Cejlonu a v Indii kvůli pěstování kávy negativně ovlivní podnebí v těchto zemích, a nakonec povede k jejich ochuzení kvůli erozi půdy. V „Životě na ostrovech“ znovu mluvil o deforestaci a také o vlivu invazních druhů.
V dopise svému nevlastnímu bratrovi v roce 1861 napsal, že nevěří většině náboženských dogmat, ale na náboženstvích toho dokáže hodně ocenit a jejich existenci považuje za nutnost. Také obhajoval své zkoumání přírody a hledání pravdy, které podle něho nemohlo být v rozporu se záměry jakékoli božské bytosti, pokud nějaká existuje.Byl vášnivým frenologem. Na počátku své kariéry experimentoval s mesmerismem, který kombinoval zásady frenologie s hypnózou. K výzkumu využíval některé své studenty z Leicesteru. Mesmerismus byl velmi kontroverzním tématem a experimentátoři v této oblasti byli lékařským a vědeckým establishmentem tvrdě kritizováni. Tehdy si Wallace usmyslel, že nebude přijímat jakkoli silnou kritiku významných vědců, pokud proti nim budou stát důkazy ve formě opakovaných pozorování nějakého jevu.Spiritualismem se začal zabývat v létě 1865, možná na popud své starší sestry Fanny Simsové, která s ním už nějakou dobu měla co do činění. Když si o tématu přečetl několik knih a účastnil se několika seancí, uvěřil, že alespoň některé z jevů objevujících se při seancích jsou opravdové, a to i přes množství důkazů o podvodech, které nasbírali skeptici. Historikové a biografové se neshodují v tom, co ho přimělo ve spiritualismus uvěřit. Podle Rosse Slottena, autora knihy The Heretic in Darwin's Court: the life of Alfred Russel Wallace, k tomu přispěl emocionální šok, který prodělal o několik měsíců dříve, když se s ním rozešla jeho první snoubenka. Jiní učenci spíše upřednostňují jeho touhu vědecky vysvětlit všechny přírodní a společenské jevy, a to jak materiální, tak nemateriální.Spiritualismus dělal dobrý dojem na mnoho viktoriánských vzdělanců, kterým již nevyhovovaly tradiční náboženské doktríny (např. anglikánské církve), ale nebyli spokojeni s čistě materialistickým a mechanickým pohledem na svět, který začala nabízet věda 19. století. Nicméně mnoho učenců, kteří do hloubky zkoumali Wallaceovy názory, poznamenalo, že pro něj byl spiritualismus spíše otázkou vědy a filosofie než náboženské víry. Mezi intelektuály 19. století, kteří vyznávali spiritualismus, byli např. společenský reformátor Robert Owen, který byl jedním z Wallaceových prvních idolů, fyzici William Crookes a Lord Rayleigh a matematik Augustus De Morgan.Jeho neustálá obhajoba spiritualismu a tzv. médií na veřejnosti v 70. letech poškodila jeho vědeckou reputaci. Navíc zkomplikovala dříve dobré vztahy s Henrym Batesem, Thomasem Huxleym a dokonce s Darwinem, který Wallaceovi vyčítal přílišnou důvěřivost. Jiní vědci, jako např. fyziolog William Benjamin Carpenter a zoolog Ray Lankester, se k němu na veřejnosti začali chovat přímo nepřátelsky. Spolu s dalšími vědci obhajujícími spiritualismus se Wallace stal předmětem silné kritiky ze strany tisku. Obzvláště tvrdě k nim přistupoval The Lancet, přední anglický lékařský časopis té doby. Tato kontroverze ovlivňovala pohled veřejnosti na Wallaceovu práci až do konce jeho života. Když se v roce 1879 Darwin začal snažit o přidělení penze Wallaceovi a snažil se získat podporu ostatních přírodovědců, Joseph Hooker byl nejprve proti právě kvůli jeho veřejné obhajobě spiritualismu. Nakonec ale polevil a žádost podpořil.
V roce 1870 nabídl obhájce teorie ploché Země John Hampden částku £500 komukoli, kdo na řece, kanálu nebo jezeře předvede zakřivení Země. Wallace, kterého nabídka zaujala a který v té době trpěl nedostatkem peněz, umístil na hladinu kanálu do vzdálenosti deset kilometrů od sebe dva stejně vysoké předměty a poté na most postavil dalekohled do stejné výše. Při pohledu do dalekohledu se jeden objekt jevil vyšší než druhý. Porotce sázky, editor magazínu Field, prohlásil Wallace za vítěze, ale Hampden mu částku odmítl vyplatit. Namísto toho Wallace zažaloval a několik let psal různým magazínům a organizacím, jichž byl Wallace členem, a označoval ho za podvodníka a zloděje. Wallace ho několikrát obvinil a soudní pře také několikrát vyhrál, ale celkově ztratil více peněz než získal.
Na začátku 80. let 19. století se zapojil do debat o povinném očkování proti pravým neštovicím. Původně záležitost považoval za otázku osobní volby, ale po pročtení některých statistik poskytnutých antivakcinačními aktivisty začal účinnost očkování zpochybňovat. V té době nebyla mikrobiální teorie vzniku nemocí ještě všeobecně přijímána a navíc nikdo neměl dostatek informací o imunitním systému na to, aby pochopil, jak očkování funguje. Wallace odhalil několik případů, kdy obhájci očkování využívali pochybné statistiky. Došel k názoru, že snížení výskytu případů neštovic, které bylo připisováno očkování, bylo ve skutečnosti důsledkem lepší hygieny. Také podezříval lékaře, že mají na podpoře očkování osobní zájem. Navíc věřil, že kvůli působení přírodního výběru jsou organismy se svým okolím v rovnováze a že vše v přírodě, dokonce i organismy způsobující nemoci, pomáhají udržovat přirozený stav věcí. Bál se, že očkování by mohlo přirozenou rovnováhu narušit, což by mělo nepříznivé následky. Spolu s dalšími aktivisty bojujícími proti očkování poukázal na to, že očkování, které se v té době často provádělo v nehygienických podmínkách, může být nebezpečné. V roce 1890 poskytl Královské komisi materiály týkající se tohoto problému. Když je komise zkoumala, našla v nich několik chyb, mezi kterými byly pochybné statistiky. Lékařský magazín The Lancet prohlásil, že Wallace a další aktivisté si vybírají statistiky, které se jim hodí, a ignorují velké množství dat, které jejich závěrům odporují. Komise prohlásila, že očkování proti neštovicím je efektivní a mělo by zůstat povinné, nicméně kvůli zvýšení bezpečnosti doporučila několik změn v lékařské proceduře a navíc doporučila snížení postihů za odmítnutí očkování. O několik let později, v roce 1898, napsal Wallace pamflet odsuzující výsledky komise. Ten byl opět napaden magazínem The Lancet s tvrzením, že obsahuje mnoho stejných chyb jako materiály dříve předané komisi.
V roce 1907 napsal krátkou knihu s názvem Is Mars Habitable? („Je Mars obyvatelný?“), ve které kritizoval tvrzení Percivala Lowella, že existují kanály na Marsu vybudované inteligentními bytostmi. Wallace několik měsíců prováděl výzkum, hovořil s různými odborníky a sám provedl analýzu marsovského podnebí a atmosférických podmínek. Mimo jiné poukázal na fakt, že spektroskopická analýza neobjevila žádné známky po vodní páře v atmosféře Marsu, že Lowellova analýza klimatu obsahuje mnoho chyb, jím odhadnutá povrchová teplota je silně přeceněná a že nízký atmosférický tlak znemožňuje existenci kapalné vody. Wallace původně případ zaujal kvůli tomu, že kvůli svému antropocentrickému pohledu na svět věřil, že lidé jsou ve vesmíru jedineční.
Díky svému úsilí byl v době své smrti již několik let známým vědcem a společenským aktivistou. Často byl vyhledáván novináři, kteří ho žádali o komentáře k různým tématům. Získal několik čestných doktorátů, byl zvolen do Královské společnosti a obdržel Královskou medaili (1868), Darwinovu medaili (1890), Zlatou medaili Linného společnosti (1892), Copleyho medaili (1908), Řád za zásluhy (1908) a Darwinovu–Wallaceovu medaili. Byl jedním z nejvýznamnějších přírodopisných badatelů 19. století a dobré jméno si zajistil svým podílem na objevení přírodního výběru a výzkumem na poli zoogeografie. Přesto jeho sláva po smrti rychle upadala. Po dlouhou dobu byl považován za pochybnou postavu v dějinách vědy. Tato ztráta pozornosti je vysvětlována několika důvody, např. jeho skromností, ochotou obhajovat některé myšlenky bez ohledu na svou reputaci a znepokojením velké části vědecké společnosti nad jeho neobvyklými názory. V nedávné době o něm bylo vydáno několik komplexních biografií spolu se soubory jeho děl. V roce 2007 literární kritik pro magazín The New Yorker poznamenal, že pět z těchto biografií bylo vydáno po roce 2000. Byla také vytvořena internetová stránka věnovaná Wallaceovu dílu.
Wallace byl plodný autor. V roce 2002 vyšla kvantitativní analýza Wallaceových publikací, z níž vyplývá, že vydal 22 knih a 747 kratších děl, z nichž 508 bylo vědeckých článků (191 z nich bylo publikováno v Nature). 29 % ze 747 kratších děl bylo o biogeografii a přírodopise, 27 % o evoluční teorii, 25 % byly společenské komentáře, 12 % bylo o antropologii a 7 % o spiritualismu a frenologii. Online bibliografie jeho děl obsahuje více než 750 záznamů.
WALLACE, Alfred Russel. Palm trees of the Amazon and their uses.. Londýn: [s.n.], 1853. Dostupné online. (anglicky) 
WALLACE, Alfred Russel. The Malay Archipelago. [s.l.]: Harper, 1869. (anglicky)  Díl první a díl druhý online
WALLACE, Alfred Russel. Contributions to the Theory of Natural Selection. [s.l.]: Macmillan and Company, 1870. (2). (anglicky)  Text online
WALLACE, Alfred Russel. The Geographical Distribution of Animals. [s.l.]: Harper and brothers, 1876. (anglicky) 
WALLACE, Alfred Russel. Tropical Nature, and Other Essays. [s.l.]: Macmillan, 1878. (anglicky) 
WALLACE, Alfred Russel. Island Life. [s.l.]: Harper and brothers, 1881. (anglicky)  Text online
WALLACE, Alfred Russel. Darwinism: An Exposition of the Theory of Natural Selection, with Some of Its Applications. [s.l.]: Macmillan, 1889. (anglicky)  Text online
WALLACE, Alfred Russel. Travels on the Amazon and Rio Negro. [s.l.]: Ward, Lock, 1889. (anglicky)  Text online
WALLACE, Alfred Russel. My Life. [s.l.]: Chapman & Hall, 1905. (anglicky)  Díl první a díl druhý online
1858: On the Tendency of Varieties to Depart Indefinitely From the Original Type
1863: Remarks on the Rev. S. Haughton's Paper on the Bee's Cell, And on the Origin of Species
1864: On the phenomena of variation and geographical distribution as illustrated by the Papilionidae of the Malayan region
1891: English and American FlowersSeznam Wallaceových publikací, které jsou dostupné online.
V tomto článku byl použit překlad textu z článku Alfred Russel Wallace na anglické Wikipedii.
KOMÁREK, Stanislav. Lidská přirozenost: od Charlese Darwina po Irenea Eibl-Eibesfeldta. Praha: Vesmír, 1998. ISBN 80-85977-13-3. (česky) 
FICHMAN, Martin. An elusive Victorian: the evolution of Alfred Russel Wallace. Chicago: University of Chicago Press, 2004. ISBN 0-226-24613-2. (anglicky) 
QUAMMEN, David. The Man Who Wasn't Darwin. National Geographic. National Geographic Society, 2008-12, s. 106–33. Dostupné online [cit. 2011-12-27]. (anglicky) 
QUAMMEN, David. The song of the dodo: island biogeography in an age of extinctions. New York: Scribner, 1996. ISBN 0-684-80083-7. 
SEVERIN, Tim. The Spice Islands Voyage: The Quest for Alfred Wallace, the Man Who Shared Darwin's Discovery of Evolution. New York: Carroll & Graf Publishers, 1997. ISBN 0-7867-0518-3. (anglicky) 
BERRY, Andrew. Infinite Tropics: An Alfred Russel Wallace Anthology. London: Verso, 2003. ISBN 1-85984-478-2. (anglicky) 
CRAWFORTH, Anthony. The Butterfly Hunter: The life of Henry Walter Bates. [s.l.]: The University of Buckingham Press, 2009. ISBN 978-0-9560716-1-3. (anglicky) 
SCARPELLI, Giacomo. Nothing in nature that is not useful. The anti-vaccination crusade and the idea of 'harmonia naturae' in Alfred Russel Wallace. Nuncius. 1992, s. 109–130. (anglicky) BOWLER, Peter J., Iwan Rhys Morus. Making Modern Science. [s.l.]: The University of Chicago Press, 2005. ISBN 0-226-06861-7. (anglicky) 
BROWNE, Janet. Charles Darwin: Voyaging: Volume I of a Biography. [s.l.]: Princeton University Press, 1995. ISBN 1-84413-314-1. (anglicky) 
BROWNE, Janet. Charles Darwin: The Power of Place: Volume II of a Biography. [s.l.]: Princeton University Press, 2002. ISBN 0-691-11439-0. (anglicky) 
Dvě předchozí knihy vyšly česky souhrnně pod názvem Darwinův Původ druhů : biografie
DARWIN, Charles. The life and letters of Charles Darwin, including an autobiographical chapter. London: John Murray (anglicky) 
DESMOND, Adrian, Moore, James. Darwin. London: Michael Joseph, Penguin Group, 1991. ISBN 0-7181-3430-3. (anglicky) 
LARSON, Edward J. Evolution: The Remarkable History of Scientific Theory. [s.l.]: Modern Library, 2004. ISBN 0-679-64288-9. (anglicky) 
MARCHANT, James. Alfred Russel Wallace: letters and reminiscences. New York: Harper & Brothers, 1916. Dostupné online. (anglicky) 
MCGOWAN, Christopher. The Dragon Seekers. Cambridge: Perseus Pub, 2001. ISBN 0-7382-0282-7. (anglicky) 
RABY, Peter. Bright Paradise: Victorian Scientific Travellers. [s.l.]: Princeton University Press, 1996. ISBN 0-691-04843-6. (anglicky) 
RABY, Peter. Alfred Russel Wallace: A Life. [s.l.]: Princeton University Press, 2002. ISBN 978-0-691-10240-5. (anglicky) 
SHERMER, Michael. In Darwin's Shadow: The Life and Science of Alfred Russel Wallace. [s.l.]: Oxford University press, 2002. ISBN 0-19-514830-4. (anglicky) 
SLOTTEN, Ross A. The Heretic in Darwin's Court: the life of Alfred Russel Wallace. New York: Columbia University Press, 2004. ISBN 0-231-13010-4. (anglicky) 
WILSON, John. The Forgotten Naturalist: In search of Alfred Russel Wallace. City: Arcadia/Australian Scholarly Publishing Pty Ltd, 2000. ISBN 1-875606-72-6. (anglicky)
Seznam děl v Souborném katalogu ČR, jejichž autorem nebo tématem je Alfred Russel Wallace
Seznam děl v Souborném katalogu ČR, jejichž autorem nebo tématem je Alfred Russel Wallace
 Alfred Russel Wallace [online]. Encyclopædia Britannica [cit. 2011-12-24]. Dostupné online. (anglicky) 
(anglicky) Missing Link – Alfred Russel Wallace, Charles Darwin's neglected double
(anglicky) Poulton, Wallace and Jordan: how discoveries in Papilio butterflies initiated a new species concept 100 years ago
Alfred Stieglitz (1. ledna 1864 Hoboken, New Jersey – 13. července 1946 New York) byl americký fotograf, publicista a galerista, který prosazoval fotografii jako svébytné umění. Patřil k průkopníkům secesního piktorialismu a přímé fotografie. Častým námětem jeho fotografií bylo město New York – byl jedním z prvních fotografů, kdo se věnoval uměleckému ztvárnění velkoměsta. Fotografoval také portréty a abstraktní cykly mraků. Mnohaletá série portrétů, aktů a detailů těla jeho manželky Georgie O'Keeffeové zachycuje proces stárnutí a proměnu osobnosti. Jeho dílo, které se nachází ve sbírkách amerických muzeí a bylo oceňováno už za jeho života, ovlivnilo vývoj fotografie. Publikoval fotografie a články ve fotografických časopisech, byl redaktorem časopisů American Amateur Photographer a Camera Notes, podílel se na založení spolku Fotosecese, vydával fotografický časopis Camera Work, podporoval začínající americké umělce, pořádal výstavy avantgardních uměleckých děl a zasloužil se nejen o propagaci fotografie, ale také moderního evropského a amerického umění – malířství a sochařství – ve Spojených státech. Ve svých newyorských galeriích Little Galleries of the Photo-Secession – Galerii 291, The Intimate Gallery a An American Place vystavoval během čtyřiceti let fotografie uznávaných i začínajících evropských a amerických fotografů a výtvarná díla impresionistů, postimpresionistů, kubistů, futuristů a představitelů dalších nových uměleckých směrů.
Alfred Stieglitz se narodil roku 1864 ve městě Hoboken v americkém státě New Jersey, ležícím na pravém břehu řeky Hudson, jako nejstarší syn úspěšného židovského obchodníka Edwarda Stieglitze. Alfred měl šest mladších sourozenců. Rodina se roku 1871 přestěhovala přes řeku Hudson na Manhattan do nového domu, kde se scházeli otcovi vzdělaní přátelé. Intelektuální prostředí spolu s faktem, že otec Alfreda preferoval před dalšími sourozenci, urychlilo Alfredovo dospívání a přispělo k jeho vysokému sebevědomí.Stieglitzovi měli své kořeny v Německu, kde chtěl otec Edward nechat své děti vzdělat. Proto všichni, včetně Alfreda, jeho čtyř sester a dvou bratrů, odjeli roku 1881 ze Spojených států do Německa. Alfred Stieglitz dokončil střední školu v Karlsruhe a pak začal studovat Polytechniku (Technische Hochschule) v Berlíně. Studium strojírenství ho však i přes dobré výsledky nebavilo. V lednu 1883 si zakoupil fotoaparát a začal experimentovat s fotografií. Zároveň na Polytechnice navštěvoval kurzy fotografie německého chemika a fotografa Hermanna Wilhelma Vogela. Rodiče se sestrami se vrátili roku 1886 do Spojených států, Alfred pokračoval ve studiu v Berlíně.Jeho vlastní tvorba většinou vznikala na prázdninových cestách po Evropě. Od roku 1887 obesílal v různých zemích fotografické soutěže, ve kterých během následujících dvanácti let vyhrál 150 cen. Začal být zván do soutěžních porot a rovněž publikoval kritiky a články o praktických problémech spojených s fotografováním. V roce 1890 získal v Londýně stipendium časopisu Amateur Photographer na obrazovou dokumentaci památek ve Francii.
Na naléhání rodičů se Alfred Stieglitz vrátil v létě 1890 do New Yorku, kde se stal spolu se svými dvěma přáteli ze studií v Berlíně spolumajitelem tiskárny, kterou založil jeho otec. Zpočátku podnik neprosperoval, avšak Stieglitz se seznámil s technologií tisku, kterou pak precizně ovládal. Následujícího roku vstoupil do sdružení New York Society of Amateur Photographers (brzy přejmenovaného na New York Camera Club). Od roku 1892 fotografoval pouliční život a zákoutí New Yorku ve stylu secesního piktorialismu. Zároveň začal vystavovat a pokračoval v publikování.V roce 1893 se oženil s Emmeline Obermeyerovou. Manželství však nebylo šťastné – Alfred se oženil podle přání svých rodičů, Emmeline jeho zájem o umění nesdílela a ani narození dcery Kitty po pěti letech od svatby je nesblížilo. Sňatek však byl pro Alfreda Stieglitze výhodný finančně, protože peníze jeho ženy jej zabezpečily, a mohl si dovolit věnovat se svým zájmům bez ohledu na příjmy.V roce 1894 byl zvolen jako první americký fotograf členem britské piktorialistické společnosti The Linked Ring Brotherhood. Následujícího roku zanechal Stieglitz podnikání v tiskárně, přestože už byla komerčně úspěšná. V letech 1893–1896 byl redaktorem měsíčníku American Amateur Photographer a pak do roku 1902 redaktorem ve čtvrtletníku Camera Notes. Jeho působení bylo pro oba časopisy přínosné, neboť při výběru fotografií do tisku byl velmi náročný. Přestože jeho rozhodnutí byla zpravidla správná a časopisy u čtenářů oblíbené, kvůli své nekompromisní povaze a netaktickému jednání se s vydavateli a spolupracovníky nedokázal shodnout a musel obě redakce opustit. Stieglitzův význam však podtrhuje skutečnost, že krátce po jeho odchodu časopis Camera Notes zanikl.
Stieglitz se snažil prosadit fotografii jako umění a pozvednout americkou fotografickou tvorbu. V roce 1902 založil spolu s dalšími dvanácti fotografy skupinu Fotosecese (Photo-Secession), výběrovou organizaci podle vzoru evropských spolků, která do roku 1912 sdružovala 120 fotografů. Mezi jejími členy bylo mnoho významných osobností americké fotografie, např. Frank Eugene, Gertrude Käsebierová, Edward Steichen, Clarence H. White a Alvin L. Coburn. Prvním počinem Fotosecese bylo uspořádání výstavy Americká piktoriální fotografie. S Fotosecesí byl rovněž spjat fotografický časopis Camera Work, který Stieglitz vydával v letech 1903–1917.V roce 1905 založil Stieglitz s pomocí Edwarda Steichena výstavní síň Malé galerie Fotosecese (Little Galleries of the Photo-Secession). Galerie, kterou Stieglitz vedl do roku 1917, se nacházela v nejvyšším poschodí domu č. 291 na Páté Avenue v New Yorku a byla později známá pod názvem 291. Stieglitz se rovněž účastnil pořádání výstav v zahraničí. Roku 1909 sestavil americkou kolekci na Mezinárodní fotografickou výstavu v Drážďanech.
V roce 1910 se Stieglitz podílel na organizaci Mezinárodní výstavy piktoriální fotografie v Buffalu. Výstava byla úspěšná, avšak mezi členy Fotosecese již byly názorové rozpory, které vedly v roce 1912 k jejímu rozpadu. Časopis Camera Work a výstavní síň 291 existovaly dále až do roku 1917, avšak jejich náplň se změnila. Stieglitz rozšířil své aktivity o pořádání výstav děl moderních evropských malířů a sochařů (Henri Matisse, Auguste Rodin, Henri Rousseau, Paul Cézanne, Pablo Picasso a další).V roce 1912 navštívil Stieglitze Paul Strand, tehdy začínající fotograf. Stali se přáteli a Strand předkládal své snímky Stieglitzovi pro posouzení po dobu několika let. Strand začal v roce 1915 experimentovat s fotografickou abstrakcí. Stieglitze jeho fotografie zaujaly natolik, že v galerii 291 uspořádal Strandovi výstavu a otiskl jeho díla v magazínu Camera Work. Stieglitz podporoval nejen Stranda, ale také další umělce, např. fotografa Charlese Sheelera nebo malíře Marsdena Hartleye.
Stieglitze zaměstnávalo organizování výstav natolik, že měl jen málo příležitostí fotografovat v exteriéru. Město New York zachycoval alespoň z oken své fotogalerie. Kontakt s lidmi ho však přivedl k portrétní fotografii, zejména v letech 1915–1925. Fotografoval své spolupracovníky, přátele a návštěvníky. V roce 1916 se setkal s americkou malířkou Georgií O'Keeffeovou, která ovlivnila jeho další život. Rok 1917 byl počátkem dlouhého cyklu portrétů, detailů těla a aktů Georgie O'Keeffeové. Po rozvodu s první ženou se Alfred Stieglitz v roce 1924 s Georgií O'Keeffeovou oženil.Také po zániku časopisu Camera Work a výstavní síně 291 pokračoval v redakční činnosti a organizování výstav. V letech 1925–1929 vedl galerii The Intimate Gallery, a od roku 1929 až do své smrti v roce 1946 galerii An American Place.
V počátcích své tvorby Alfred Stieglitz napodoboval svými žánrovými obrázky malíře. Ovlivnil jej však Peter Henry Emerson a jeho kniha Naturalistická fotografie. Stieglitz prostřednictvím obyčejných námětů zaznamenával realitu, která vyhovovala jeho myšlenkovému záměru a pocitu. Zároveň využíval schopnost fotoaparátu zachytit krátké časové okamžiky.Stieglitzovy fotografie z let 1892–1902 si získaly respekt svým vynikajícím technickým provedením, i když byly pořízeny za velmi obtížných světelných podmínek (sněžení, mlha, déšť či noc). Stieglitz byl také jedním z prvních fotografů, kdo se věnoval uměleckému ztvárnění velkoměsta. Jeho fotografie z tohoto období představují průkopnické dílo secesního piktorialismu. Efekty jeho fotografií byly dosaženy fotografickými prostředky, světelnými podmínkami a technikou tisku a jen s minimálními ručními zásahy do pozitivů.
V dalším období do roku 1914 volil podobné náměty, a i přes vliv Fotosecese, která směřovala technicky a esteticky k malířství a grafice použitím ušlechtilých tisků, se Stieglitz přikláněl k dosud málo akceptované čisté fotografii s důrazem na tenzi mezi trojrozměrným prostorem a dvourozměrnou fotografií. V úvodním textu katalogu výstavy ve Wanamakeru v roce 1913 vyjádřil Stieglitz svůj názor na manipulované tisky: „Fotografové se musí naučit nestydět se za to, že jejich fotografie vypadají jako fotografie. […] Fotograf, který používá fotografii ve snaze o nějakou ‚senzaci‘ nebo se snaží o napodobení malby, pobaví snad jen ty, kteří nechápou základní myšlenku ani fotografie, ani malířství.“V letech 1914–1918 fotografoval portréty a pohledy z okna na New York. Charakteristickým rysem těchto prací, zejména portrétů, bylo použití dlouhých časů expozice, neokázalost, autentičnost a potlačení společenské stylizace.Poslední etapu jeho fotografické tvorby do roku 1937, kdy přestal fotografovat, reprezentují cykly portrétů, aktů a detailů těla Georgie O'Keeffeové, ve kterých zachytil proces stárnutí a proměnu osobnosti, a abstraktně expresionistické cykly fotografií mraků a mrakodrapů snímané z oken hotelu Shelton a galerie An American Place.Alfred Stieglitz chápal fotografii jako svébytné umění, kdy autor může pouze prostřednictvím přímé fotografie, tedy bez dalších úprav snímku, vyjádřit metaforicky svůj vnitřní prožitek. Jeho dílo ovlivnilo vývoj fotografie a bylo oceňováno už za jeho života. Roku 1924 projevilo o Stieglitzovy fotografie zájem Museum of Fine Arts v Bostonu, kterému autor daroval 27 snímků. Roku 1928 získalo jeho další fotografie prostřednictvím mecenášů Metropolitan Museum of Art v New Yorku. Další díla darovala několika americkým muzeím Georgie O'Keeffeová po Stieglitzově smrti, např. National Gallery of Art ve Washingtonu.
Alfred Stieglitz se věnoval pořádání výstav po dobu téměř padesáti let. Vystavoval nejen fotografie vlastní, ale i jiné autory, a rovněž malířská a sochařská díla moderního umění. Propagoval nejen evropské, ale také americké avantgardní umělce (Charles Demuth, Arthur Dove, Marsden Hartley, John Marin, Georgia O'Keeffeová), a byl také prvním provozovatelem galerie moderního umění ve Spojených státech, který vystavoval africké sochy.Měl velký vliv ve světě fotografie, ať už prostřednictvím svých galerií, nebo časopisu Camera Work, kde rozhodoval o publikovaných článcích podle svého vkusu. Proto byl nejen obdivován, ale i kritizován. Již v době svého působení v časopise American Amateur Photographer proslul svým nekompromisním hodnocením snímků vybíraných k publikování. Připouštěl jen ty nejkvalitnější a často odmítl otisknout fotografii s hodnocením: „Technicky výborné, obrazově mizerné.“Pro neshody s vydavatelem American Amateur Photographer přešel do redakce Camera Notes, kterou však opustil ze stejných důvodů. Založil proto vlastní časopis Camera Work. Úspěšně prosazoval a ovlivňoval nejprve piktorialismus a později přímou fotografii. Do roku 1911, kdy zanechal publikační činnosti v oblasti teorie fotografie, napsal přibližně 260 článků.
Pitoresque Bits of New York and Other Studies. New York: R. H. Russel, 1897. Dostupné online. (anglicky) Portfolio 12 fotografií. 
 America and Alfred Stieglitz: A Collective Portrait. New York: Literary Guild, 1934. (anglicky)
Pravidelná účast na výstavách spolku The Linked Ring Brotherhood ve Velké Británii, 1894–1908.
Dobrý vtip (The Last Joke) – rozesmátá skupina dětí v Itálii, první cena v soutěži časopisu The Amateur Photographer, 1887.
Sluneční paprsky – Paula (Sun Rays – Paula, Berlin) – mladá žena píšící dopis, osvětlení sluncem skrz žaluzie, 1889.
Hotel Savoy – noční snímek po dešti, odrazy světel na mokré dlažbě, New York, 1898.
Ruka člověka (The Hand of Man) – snímek kouřící lokomotivy a lesknoucích se kolejí, 1902.
Mezipalubí (The Steerage) – jeden ze Stieglitzových nejznámějších snímků, který pořídil na lodi při plavbě do Evropy v roce 1907, poprvé publikován v Camera Work č. 3 v říjnu 1911.
Georgia O'Keeffe – cyklus portrétů, detailů těla a aktů druhé manželky Alfreda Stieglitze, 1917–1933.
Hudba (Music), Písně oblohy (Songs of the Sky), Ekvivalent (Equivalent) – cyklus fotografií seskupení mraků, 1922–1931.
DAVENPORT, Alma. The History of Photography. Albuquerque: University of New Mexico Press, 1999. Dostupné online. ISBN 978-0-8263-2076-6. (anglicky) 
STIEGLITZ, Alfred. Camera Work. The Complete Photographs 1903–1917. Köln: Taschen, 2008. ISBN 978-3-8228-3784-9. (anglicky, francouzsky, německy)
Seznam děl v Souborném katalogu ČR, jejichž autorem nebo tématem je Alfred Stieglitz
(anglicky) Metropolitan Museum of Art: Alfred Stieglitz (1864–1946) and American Photography

Alfred kníže Windischgrätz, někdy též Alfred z Windisch-Graetze (německy Alfred Fürst zu Windisch-Graetz (11. května 1787, Brusel, Belgie – 21. března 1862, Vídeň, Rakouské císařství) byl český šlechtic a rakouský polní maršál.
Pocházel ze starého rakouského rodu, který získal inkolát a statky v Čechách již roku 1574. Patřil tedy ke staré české zemské šlechtě. Jeho čeština byla špatná, ale je považován za příslušníka české nobility.
Rozhodl se pro službu v císařské armádě a prošel napoleonskými válkami v letech 1805, 1809, 1813–1814 a 1815. Zvláště se vyznamenal roku 1814, kdy byl dekorován rytířským křížem Vojenského řádu Marie Terezie a povýšen na plukovníka Konstantinových Kyrysníků, jednoho ze dvou nejstarších pluků císařské armády.
Od roku 1840 působil ve funkci velícího generála v Čechách. I když byl povýšený (traduje se jeho výrok, že „člověk začíná až baronem“) byl mezi vojáky českých pluků oblíbený. Vrcholem jeho kariéry se stal až revoluční rok 1848. Jeho jméno, vedle jmen chorvatského bána Josifa Jelačiće a polního maršála Josefa Václava Radeckého z Radče, se stalo symbolem záchrany habsburské monarchie.
Po březnové revoluci se ve Vídni stal na krátký čas posledním prvním ministrem po odstupujícím Metternichovi. Konzervativní Windischgrätz byl, ale pro revolucionáře stejně tak nepřijatelný jako jeho předchůdce. Proto se zakrátko navrátil ke své původní funkci velícího generála v Čechách.
Stál v čele císařských vojsk během Svatodušních bouří v roce 1848. 12. června na počátku konfliktu byla zabita jeho žena Eleonora rozená Schwarzenbergová a těžce raněn prvorozený syn. K významnějším bojům došlo jen v prvním dni povstání. Po boku císařského vojska se bojů proti radikálům účastnila i větší část českých národních gard pod velením knížete Lobkovice. Windischgrätz zajistil hlavní městské komunikace a následně vyvedl císařské vojsko z pravobřežní Prahy.
Dne 15. června večer vyšel vstříc požadavkům radikálů a vyslancům od císařského dvora a vzdal se velení, jež převzal Emanuel hrabě Mensdorff-Pouilly. Následující ráno navzdory příměří, v okolí Nových mlýnů pokračovaly přestřelky a znovu se ujal velení. Ono proslulé bombardování Prahy, jež následovalo, mělo značný dopad na morálku povstalých radikálů i když mělo jen demonstrativní charakter. Poměr malých ztrát na straně povstalců a délky palby naznačují, že kromě účelného zapálení Nových mlýnů mohlo být vedeno slepou municí. V opačném případě by bylo nutno hovořit o naprosté neschopnosti rakouských dělostřelců, kteří patřili k nejlepším v Evropě.[zdroj?] Následující den, 17. června, opustili vůdci radikálů město, vůle k odporu se zhroutila a císařské vojsko znovu vpochodovalo do Prahy, kde byl následně vyhlášen stav obležení.
S chorvatským bánem Josifem Jelačićem potlačil říjnové povstání ve Vídni. Boje o Vídeň byly ovšem výrazně těžší, ve velení povstalců figuroval i slavný polský generál Józef Bem.
Zimní tažení proti uherské revoluci zpočátku slavilo velké úspěchy. Dne 5. ledna 1849 vstoupil s císařským vojskem do Budína a Pešti. Odpor povstalců se tím však zlomit nepodařilo a tím pádem císařské vojsko nemělo dost sil k pokračování v postupu na Debrecín. Příliš dlouhé zásobovací linie, stejně jako dosud nepokořená pevnost Komárno znemožňovaly další ofenzívu. Uherským povstalcům se proto podařilo konsolidovat situaci a s novým vrchním velitelem generálem Artúrem Görgeyem zahájili počátkem dubna protiofenzívu. Po neúspěšných bitvách u Hatvanu, Isaszegu a Vácu byl odvolán z vrchního velení císařské armády. Změna vrchního velitele uprostřed nepřátelského postupu vedla k dalšímu ústupu císařské armády, který se zastavil až na úrovni Prešpurku.
Jeho odvolání ale mělo i politické důvody. Byl ultrakonzervativní legitimista, který na obsazeném území zaváděl staré pořádky. To nebylo chápáno zástupci všech národnostních menšin (Slováci, Chorvati, Srbové, Rumuni atd.), které bojovaly na císařské straně proti Maďarům. I jeho představy staronového uspořádání státu se neshodovaly s představami císaře Františka Josefa I. a jeho ministerského předsedy, Windischgrätzova švagra, knížete Felixe Schwarzenberga.
Do armády a vyšší politiky se již nikdy nevrátil. Zemřel v březnu roku 1862 ve Vídni, a jeho ostatky byly převezeny na rodové panství v Tachově.
PERNES, Jiří; FUČÍK, Josef; HAVEL, Petr, a kol. Pod císařským praporem. Historie habsburské armády 1526-1918. Praha: Elka Press, 2003. 555 s. ISBN 80-902745-5-2. 

Algernon Charles Swinburne (5. dubna 1837 Londýn – 10. dubna 1909 Londýn) byl anglický básník.
Pocházel ze starobylého rodu, jemuž král Karel I. Stuart udělil baronetský titul. Absolvoval Eton College, studia na Oxfordské univerzitě nedokončil. Značný vliv na něj měly cesty po evropském kontinentu i pobyt na rodinném sídle v Northumberlandu, přátelil se s prerafaelity, vedl divoký bohémský život. Jeho život byl poznamenán závislostí na alkoholu a masochistickými sklony, pečoval o něj spisovatel Theodore Watts-Dunton, který ho chránil před nejhoršími excesy. Swinburne patřil k představitelům literární dekadence, jeho poezie se vyznačuje velmi propracovanou formální stránkou i šokujícími tématy jako je homosexualita, kanibalismus, nenávist k Bohu nebo touha po smrti. Často vycházel námětově z antické mytologie. Kromě básní psal dramata a eseje, podílel se také editorsky na jedenáctém vydání Encyclopædie Britannicy. Byl neúspěšně navržen na Nobelovu cenu za literaturu.
V tomto článku byl použit překlad textu z článku Algernon Charles Swinburne na anglické Wikipedii.
 Obrázky, zvuky či videa k tématu Algernon Charles Swinburne ve Wikimedia Commons 

Algol (β Per/Beta Persei) je jasná hvězda v souhvězdí Persea. Patří mezi nejznámější zákrytové proměnné hvězdy a současně je jednou z prvních objevených proměnných hvězd. Jeho zdánlivá hvězdná velikost se pravidelně mění od 2,3m do 3,5m v periodě 2 dní, 20 hodin a 49 minut. Algol tvoří trojitou spektroskopickou soustavu s periodami 2,867 dne a 1,783 roku. Na obloze ve vzdálenosti 82" od sebe má průvodce, hvězdu zdánlivé jasnosti 10,5m. Soustava je vzdálená od Země přibližně 93 světelných let.
Algol je nejznámější hvězdou souhvězdí Persea. Jeho název pochází z arabského Rás al Ghúl, „hlava démona“. Další názvy jsou El Ghoul, Gorgona, Gorgonea Prima nebo Ďábelská hvězda. V starých hvězdných mapách bývá zobrazená jako hlava Medúzy v Perseově ruce. Je to možná nejznámější zákrytová proměnná hvězda vůbec.

Aliance (spolek), v politice také blok, liga, nebo pakt, je smluvně zakotvený vztah mezi rovnoprávnými partnery. Spolek mohou tvořit fyzické nebo právnické osoby, státy.
Vojenské aliance se označují také jako spojenecké smlouvy. Členové aliance jsou pak označování jako spojenci. Z tohoto, vojenského pojetí, pochází účel mezinárodní aliance (spolku) dvou nebo více států jako namířené proti třetímu státu nebo jiné alianci.
V novější době je označení aliance užívána i pro jiné než obranné (politika v dobách míru), nebo válečné (politika v dobách války nebo jako příprava na ní) účely. V ekonomice, např. aliance leteckých společností. V politice pro označení dlouhodobě spolupracujících stran.

Prosluli jako jedni z čelných představitelů hudebního stylu grunge, tedy scény, která vznikla ve městě Seattle v 80. letech a mimo něj se proslavila v 90. letech. Dalšími typickými představiteli tohoto stylu byly skupiny Nirvana, Mudhoney, Soundgarden, nebo Pearl Jam.
Alice in Chains byli od počátku poznamenáni drogovou závislostí na heroinu dvou hlavních představitelů, vokalisty Layne Staleyho a kytaristy Jerryho Cantrella. Zejména na nejslavnějším albu Dirt z roku 1992 se v textech ke svým neduhům takřka otevřeně přiznávají. Oba byli téměř výhradními autory hudby i textů. Na EP Jar Of Flies se objevily v tvorbě skupiny i jemnější, akusticky hrané písně.
V roce 1995 se Layne Staley podílel na projektu Mad Season (společně např. s Mikem McCreadym z Pearl Jamu nebo Markem Laneganem ze Screaming Trees), se kterým nahrál jejich jediné album Above.
Dalším milníkem Alice in Chains je záznam živého akusticky hraného koncertu v rámci série MTV Unplugged, který kapela úspěšně odehrála v roce 1996.
V roce 1998 přestávají být Alice in Chains aktivní. 20. dubna 2002 byl zpěvák Layne Staley nalezen předávkován speedballem mrtvý ve svém bytě. Dle koronera byl za datum úmrtí označen 5. duben 2002. Svou smrt si Layne pravděpodobně způsobil úmyslně.
V roce 2005 proběhl reunion kapely. V roce 2006, 2009, 2010 a 2019 zavítali Alice In Chains i do ČR.
V březnu v roce 2011 zemřel baskytarista Mike Starr ve věku 44 let, pravděpodobně na předávkování.
William DuVall - zpěv (od 2006)Bývalí členové† Layne Staley - zpěv, kytara (1988–2002)

Alkaloidy představují skupinu zásaditých organických sloučenin, které se tvoří při přeměně aminokyselin. V současné době je jich známo již přes 6 000. Většina z nich náleží k rostlinným alkaloidům, vzácně se však vyskytují i alkaloidy živočichů (hlavně obojživelníků) a hub. Není přesně známo, jaký mají význam v tělech organismů, ovšem je zřejmé, že mají obrannou funkci a dále např. různé rostliny se v podobě alkaloidů zbavují dusíkatých zplodin.
vždy obsahují vázaný dusík, především v heterocyklické formě (na jeho umístění je založena nejpoužívanější klasifikace alkaloidů),
jsou zásadité, v rostlinách se zpravidla vyskytují ve formě solí karboxylových kyselin,
jsou obvykle špatně rozpustné ve vodě a dobře ve slabě polárních a nepolárních rozpouštědlech,
triviální názvy jsou mnohdy asociovány k vědeckému jménu organismu, v němž byly objeveny; někdy i k jejich účinkům.
V rostlinné říši jsou tedy alkaloidy značně rozšířeny a často mají velice silné fyziologické účinky. Patří mezi ně vůbec nejsilnější rostlinné jedy (např. kurarové alkaloidy, které jsou účinnou složkou šípových jedů, námelové alkaloidy, opiové alkaloidy, atropin, nikotin aj.) a mnohé z nich jsou v dnešním lékařství nepostradatelné. Vyskytují se především u čeledí makovité (mák, vlaštovičník), lilkovité (rulík, blín, durman), ocúnovité (ocún), kýchavicovité (kýchavice), pryskyřníkovité (oměj) aj.
Ke skupině alkaloidů můžeme také zařadit velké množství návykových látek. Z hlediska objemu je na prvním místě morfin získávaný ze šťávy nezralých makovic. V medicíně se používá k tlumení bolesti. Methylací lze získat kodein, který má vhodnější léčebné účinky. Pokud dojde k acetylaci obou hydroxylových skupin morfinu, vzniká jedna z nejnebezpečnějších drog - heroin.
V plodech blínu, durmanu a rulíku se vyskytuje atropin, který se v lékařství používá k tlumení křečí hladkého svalstva a v očním lékařství k rozšiřování zornic.
Dalším známým alkaloidem je chinin, který je lékem proti malárii. Mezi další účinky patří snižování teplot.
Mezi námelové alkaloidy patří ergometrin používaný v gynekologii a ergotamin, který se užívá k léčbě poruch útrobního nervstva a bolestí, které jsou podmíněny cévně (migrény).
Kofein izolovaný ze zrnek kávy či lístků čaje povzbuzuje nervovou soustavu a srdeční činnost.
Mezi extrémně jedovaté alkaloidy patří kurare, tzv. šípový jed, izolovaný z některých druhů jihoamerických rostlin.

Irwin Allen Ginsberg (3. června 1926 – 5. dubna 1997) byl americký básník, jedna z vůdčích osobností beatnické generace.
Pocházel z USA, ale jeho matka byla ruská Židovka levicového smýšlení, která trpěla duševní poruchou (paranoia), což A. Ginsberga výrazně ovlivnilo.
Ve 40. letech 20. století studoval na Columbia College, kde roku 1948 získal bakalářský titul. Ve studiích pokračoval, seznámil se téměř s celou pozdější Beat generation, ale kvůli opakovaným krádežím a problémům s drogami byl ze školy vyloučen. Po vyloučení prošel řadou povolání.
Ginsberg cestoval po Severní i Jižní Americe, Evropě i Asii. Byl vyhoštěn z Kuby, protože kritizoval vládní úřady. Poté vedl kampaně proti zneužívání moci v mezinárodní politice. V roce 1965 byl vyhoštěn z Československa – studenti jej v Praze zvolili králem Majálesu a Ginsberg byl na základě provokace Státní bezpečnosti zadržen a deportován na letiště. Tehdejší československý tisk jej obvinil z kažení československé mládeže.
V roce 1965 poradil studentům Berkeley University před jejich protiválečnou demonstrací, aby ozdobili první řady květinami; tato demonstrace je považována za počátek hnutí hippies a jejich myšlenky flower power.
Zajímal se jak o americkou, tak o evropskou kulturu, z asijské ho zaujal především indicko-japonský zen-buddhismus. Výrazem jeho snahy o sblížení západního a východního filozofického myšlení bylo založení Kerouacovy školy osvobozené poetiky (Jack Kerouac School of Disembodied Poetics) na univerzitě Náropa ve městě Boulder v Coloradu (1974). Ginsberg byl jejím spoluzakladatelem a příležitostně zde přednášel.Kromě dalších beatnických autorů byl Ginsbergovi inspirací Walt Whitman (pro svůj humanismus a demokratický optimismus), William Carlos Williams (pro neotřelou dikci) a také surrealismus. Často experimentoval s halucinogenními látkami, což se projevuje i na jeho díle a smýšlení. Ginsberg například zastával názor, že podání LSD Chruščovovi a Kennedymu by pomohlo světovému míru.Allen Ginsberg zemřel 5. dubna 1997 v New Yorku ve věku 70 let na selhání jater v důsledku hepatitidy.
V San Franciscu se 7. října 1955 Allen Ginsberg zúčastnil oficiálního zrodu Beat generation, za nějž je považováno čtení „šesti andělů na jednom jevišti“. Kromě Ginsberga předčítali svá díla Kenneth Rexroth, Gary Snyder, Philip Whalen, Philip Lamantia a Michael McClure.
Ginsberg četl svou báseň Kvílení, kterou napsal dva týdny předtím a jíž doslova ohromil naslouchající publikum – silou a také výraznou živou recitací. Toto předčítání se záhy stalo legendárním a Ginsberg byl opakovaně zván na podobné akce v okolí San Francisca. Přestože je báseň obrazem zoufalství a strádání jedné generace, autorovo čtení z ní dělalo explozi, závan svobody v zatuchlém muzeu společenských konvencí.
K popularitě Kvílení přispělo soudní řízení o šíření nemravné literatury (viz Beat generation).
Ginsberg se stal jakýmsi hlasatelem transcendentních ideálů. Na počátku 60. let 20. stol. pozval ruskou delegaci při OSN na předčítání poezie do Judson Church na Washington Square, na němž vystupoval společně s Peterem Orlovským. Orlovsky, aby zdůraznil smysl osobního odhalení v deníku, z něhož četl, se svlékl do spodků a zástupci ruské delegace znejistěli. O něco později přišel na řadu Ginsberg a když vášnivě četl pasáž z „Kvílení“ o Molochovi, ruští soudruzi vyklidili místnost. Byla to symbolická lekce politické moci slova.
Allen Ginsberg byl homosexuál a se svou sexuální orientací se nejprve těžce vyrovnával.
K sexuálním zmatkům přispěla nemoc Ginsbergovy matky. Ginsberg byl soužen palčivou touhou po fyzickém kontaktu, kterou mohl utišit pouze masturbací. Během studií na Kolumbijské univerzitě mu přátelství s Jackem Kerouacem – jehož považoval za něžného a nekonečně citlivého člověka – poskytlo spolehlivou formu vztahu, který tak zoufale potřeboval. Kerouacova tolerance a obrovská empatie dokázala rozptýlit Ginsbergův pocit viny. William Seward Burroughs – v němž Ginsberg viděl náhradního otce – mu zase pomohl uvědomit si důvody svého strachu a zábran. Radil mu, aby se smířil sám se sebou a jednal dle svých niterných potřeb bez ohledu na společenský diktát. (Nutno poznamenat, že v té době byla homosexualita brána jako perverze hraničící s kriminalitou.) Pro Ginsberga to znamenalo obnovení nutné sebeúcty a zbavilo jej to vtíravého strachu z vlastních představ.Poté, co jej odmítl Neal Cassady, stal se jeho celoživotním partnerem Peter Orlovsky. S ním se seznámil díky sanfranciskému malíři Robertu LaVigne, jenž vzal Ginsberga do svého bytu, aby mu po celonoční konverzaci ve Fosterově kavárně ukázal svou tvorbu. První obraz, který Ginsberg spatřil, byl rozměrný portrét nahého chlapce. Objekt LaVigneova obrazu – Peter Orlovsky – vstoupil do pokoje, právě když jej Ginsberg obdivoval. Orlovsky byl o sedm let mladší a Allen z něho cítil upřímnost a otevřenou odezvu. O rok později přijali absolutní vzájemný závazek. Orlovsky naplnil Ginsbergovu nezměrnou citovou potřebu.
Ginsbergova tvorba se dělí do dvou hlavních tematických okruhů, jednak intimní poezie, jednak kritika soudobé americké společnosti.
Atmosféra Ginsbergovy poezie je rozmanitá, od extatické euforie až po čiré zoufalství, jednotlivé verše nesou různorodou náladu, chvíli jsou paranoidní, jindy důvěrné, ale vždy plné citu zdůrazňujícího nadřazenost ducha nad materialismem.
Dlouhý verš nabídl Ginsbergovi prostor k vyjádření procesu myšlení, jenž probíhá ve vizuálních představách, slovech, neustále odbíhajících asociacích a větvení. V dopise Johnu Hollanderovi se vyjádřil: „Chci napsat divokou stránku, tak divokou a čistou (opravdu čistou), jako je mysl – žádné cpaní myšlenek do svěrací kazajky – něco jako hledání rytmu myšlenek a jejich přirozeného výskytu a vzdáleností a symbolických paradigmat.“ 
Howl and Other Poems (Kvílení a jiné básně) – 1956: básnická sbírka, ve Spojených státech žalovaná pro údajnou obscénnost. Hlavní a nejvýznamnější básní je Kvílení pro Carla Solomona. (Se Solomonem, který přiblížil Ginsbergovi surrealismus a dadaismus, se Ginsberg seznámil ve Státní psychiatrické léčebně v New Yorku.) Báseň je věnovaná předním představitelům Beat generation – J. Kerouacovi, W. S. Burroughsovi a Nealu Cassadymu – a má formu rapsodického nářku. Tato litanická báseň je výpovědí o „generaci zničené šílenstvím“, která se pomocí drog, alkoholu a orientální filosofie i hudby snažila uniknout z amerického pekla. Dílo se stalo manifestem celé beat generation.
Kaddish and Other Poems (Kadiš a jiné básně) – 1961: nejvýznamnější je elegie „Kadiš za Naomi Ginsbergovou“. Kadiš je židovská modlitba za mrtvého, v tomto případě básníkovu matku. Toto téma je rozvinuto do komplexní výpovědi o židovském národě a vyjádření autorových názorů. Je psána volným veršem.
King of a May Day parade (Král majálesu) – 1965: báseň, kterou napsal v letadle po vyhoštění z Československa je výrazem odporu k totalitnímu komunistickému režimu a sympatií s českými studenty.
Karma červená, bílá a modrá – Mladá fronta 2002. Rozsáhlý výbor z poezie; textovou část doplňuje editorův esej, bohatý doprovodný materiál včetně ohlasů na Ginsbergovo dílo a rozhovor s autorem i řada obrazových dokumentů.
Neposílejte mi už žádné dopisy – Maťa 2012. Nejobsáhlejší český výbor podrobně mapuje Ginsbergovu tvorbu v rozmezí let 1947–1997. Knihu doprovázejí autorovy ilustrace.
Kvílení (angl. Howl) [film]. USA 2010. Scénář a režie Rob Epstein, Jeffrey Friedman. 90 minut. Drama, životopisný.
Zbav se svých miláčků (angl. Kill Your Darlings) [film]. USA 2013. Scénář a režie John Krokidas. 104 min. Životopisný, drama.
BLAŽEK, Petr. Vyhoštění krále majálesu: Allen Ginsberg a Státní bezpečnost. Paměť a dějiny. 2011, č. 2, s. 28–43. Dostupné také z: http://www.ustrcr.cz/data/pdf/pamet-dejiny/pad1102/28-43.pdf
VANČURA, Zdeněk; MASNEROVÁ, Eva. heslo Allen Ginsberg. In: Zdeněk Vančura a kol. Slovník spisovatelů: Spojené státy americké. Praha: Odeon, 1979. S. 270–271.
TYTELL, John. Nazí andělé. Olomouc: Votobia, 1996. 280 s. ISBN 80-7198-104-4. (čeština)
Seznam děl v Souborném katalogu ČR, jejichž autorem nebo tématem je Allen Ginsberg
(česky) BLAŽEK, Petr. Vyhoštění krále majálesu: Allen Ginsberg a Státní bezpečnost. Paměť a dějiny. 2011, č. 2, s. 28–43. [Studie o pražském pobytu Allena Ginsberga v roce 1965.
(česky) (Když dešťová kapka uschne, světy spějí k zániku – doslov k českému výboru Neposílejte mi už žádné dopisy. Maťa, 2012.)
Allofykocyanin je modrý fotosyntetický pigment, který se skládá z fykobilinové skupiny a na něj navázaného proteinu. Slouží jako přídatné barvivo u sinic a ruduch, tvoří u nich vnitřní část (dřeň) fykobilizomu, tedy anténovité struktury umístěné na povrchu buněk sinic či na povrchu plastidů ruduch. Allofykocyanin dokáže pohlcovat světlo o vlnové délce až 650 nm.
KALINA, Tomáš; VÁŇA, Jiří. Sinice, řasy, houby, mechorosty a podobné organismy v současné biologii. Praha: Karolinum, 2005. 606 s. ISBN 80-246-1036-1.
Almagest je latinizovaná podoba středověkého arabského názvu (الكتاب المجسطي, al-kitabu-l-mijisti – Velká kniha) užívaného pro nejznámější spis slavného řeckého astronoma a geografa Klaudia Ptolemaia s původním názvem Μαθηματικἠ Σύνταξις (Mathématiké syntaxis – Matematická soustava). Dílo vzniklo v 2. století n. l. v egyptské Alexandrii a shrnovalo veškeré antické vědění v oboru astronomie (jako jsou např. polohy hvězd, planet, souhvězdí a další) až do novověku bylo v arabském i evropském světě autoritativním pojednáním o tomto oboru založeným na geocentrismu. Jeho astrologickým dodatkem či pokračováním je Tetrabiblos.
Ptolemaios vycházel hlavně z teorií a zjištění svých předchůdců – především Hipparcha a z pozorování babylonských a alexandrijských astronomů.
Je to úplný výklad matematické astronomie založené na tom, že Země tvaru koule představuje střed kosmu a Slunce, Měsíc, planety a hvězdy obíhají kolem ní. Předpokládá, že světová sféra s hvězdami se jako jeden celek otáčí kolem nehybné Země přibližně jednou za den. Připouští ale, že jeho model by pracoval stejně, kdyby se naopak Země otáčela uprostřed světové sféry kolem své osy, jako si myslí jiní, nebo kdyby se otáčelo kolem společné osy obojí při zachování relativního pohybu. O Aristarchově heliocentrickém systému se nezmiňuje.Dílo zahrnuje 13 knih s touto tematikou:
Latinské vydání Almagestu z roku 1515, digitalizované Bavorskou státní knihovnou a Vídeňskou universitou (PDF, 133 MB).

Almaty (kazašsky Алматы), dříve Alma-Ata (rusky Алма-Ата), do roku 1921 Věrnyj (rusky Верный) je největší město v Kazachstánu s 1 854 556 obyvateli (ke dni 1. ledna 2019). V letech 1927–1936 hlavní město Kazašské ASSR, od roku 1936 do roku 1991 hlavní město Kazašské sovětské socialistické republiky, od roku 1991 do roku 1997 hlavní město Republiky Kazachstán. Roku 1997 bylo hlavní město přeneseno do Astany.
Přestože město ztratilo politickou moc, stále jde o hlavní centrum kazašské kultury a financí. Almaty se nachází na jihovýchodě země poblíž hranice s Kyrgyzstánem na úpatí pohoří Ťan-šanu. Díky tomuto pohoří má město osobité a mírné klimatické podmínky. Město bylo založeno v roce 1854 a v letech 1887 a 1911 bylo zničeno silnými zemětřeseními.
V červnu roku 2007 bylo město přidáno, podle agentury Mercer, k nejdražším městům světa s pořadovým číslem 30; v roce 2008 už 44. Od konce devadesátých let bylo město masivně zastavováno novými budovami.
1854 – na místě dnešní kazašské Almaty bylo postaveno vojenské opevnění pod názvem Zailijskoe (Заили́йское)
1993 – v souvislosti se změnou v úředním užívání státních orgánů Kazachstán se město nazvalo v ruském a kazašském jazyce „Almaty“V Rusku je město stále označováno jako Alma-Ata: 17. srpna 1995 bylo vydáno nařízení prezidenta Ruské federace č. 1495 „Na psaní názvů států – bývalých sovětských republik a jejich hlavních měst“, podle něhož ve služební korespondenci a v oficiálních jednáních musí zástupci Ruské federace jmenovat bývalé hlavní město Kazachstánu Alma-Ata.
I přesto, že si jsou názvy podobné, Alma-Ata není odvozené slovo od Almaty. Mýtus o vzniku názvu, překladem z kazaštiny Alma = Jablko a Ata = Otec vznikl při pokusu vysvětlit si etymologii názvu ze dne 5. ledna 1921. „Otec-Jablek“ nemá žádný význam jak v kazašském, tak i v ruském jazyce. Název Almaty se přeloží jako „Jabloňový“.
Almaty ve středověku těžila ze své polohy na Hedvábné stezce. Největšího rozkvětu dosáhla v období 10.–14. století. Rozvoj byl jednak zastaven poklesem významu Hedvábné stezky a začínajícími nájezdy Džúngarů. Vleklá válka byla ukončena až roku 1730 porážkou Džúngarů.
Moderní historie Almaty se datuje od roku 1854, kdy Rusové postavili na místě pevnost a pojmenovali ji Věrný. Následně do oblasti začali přicházet ruští rolníci a tatarští řemeslníci. Městem se stal Věrný v roce 1867. Významným datem Almaty je 28. květen 1887, kdy město bylo skoro celé zničeno zemětřesením.
Po Říjnové revoluci se Almaty dostala velice rychle do rukou Bolševikům. Oblast s městem se stala součástí Turkestánské autonomní sovětské socialistické republiky. V roce 1927 se Almaty stala hlavním městem Kazašské autonomní sovětské socialistické republiky. Díky tomu se město začalo velice rychle rozvíjet. Třikrát narostl počet obyvatel a proběhla mohutná industrializace. Konečně roku 1936 se stala Almaty hlavním městem Kazašské sovětské socialistické republiky, která odpovídala svými hranicemi dnešnímu nezávislému Kazachstánu.
Během druhé světové války se město velice rozrostlo. Mnoho institucí z Moskvy a Leningradu bylo evakuováno do Almaty. Město bylo sídlem velkého množství zbrojovek a továren, které zásobily Rudou armádu na Východní frontě. Po válce pokračoval rozvoj města, a to především v letech 1966–1971. Zástavba se orientovala na budovy, které byly schopny vydržet zemětřesení. V roce 1986 proběhly v Almaty nepokoje po odvolání Kazacha Dinmuhammeda Kunajeva, který zastával funkci prvního tajemníka Komunistické strany Kazachstánu a jeho nahrazení Grennadym Kolbimen, který byl etnický Rus. Demonstrací, které byly krvavě potlačeny, se účastnilo až 40 000 lidí. Zásah ozbrojených sil tehdy nepřežilo téměř 200 lidí.
To se ale dny SSSR blížily ke konci. V roce 1991 se Almaty stala hlavním městem nově vzniklé Kazašské republiky. Však v roce 1997 se přesunulo hlavní město Astany. Hlavním důvodem byla poloha Almaty blízko hranice s politicky nestabilním Kyrgyzstánem, kde proběhla občanská válka, a stálá hrozba seismické aktivity. Na druhou stranu kritici přesunutí argumentovali velice nevhodným klimatem Astany (teplota klesá v zimě až k −40 °C) a polohou uprostřed stepi, kde široko daleko nic není. Od roku 1998 má Almaty speciální status vědeckého, kulturního, finančního a průmyslového centra Kazachstánu. Projekt má za cíl vytvořit z Almaty zelené město, zlepšit infrastrukturu a postavit metro, to vše do roku 2030.
Město Almaty se nachází přímo v centru Eurasie, v jihovýchodní části Kazachstánu, na 77 ° východní délky a 43 ° severní šířky, na úpatí hory Alatau, nejsevernější část pohoří Ťan-šan, ve výšce 600–1650 metrů nad mořem.
Podnebí města je ostře kontinentální, s velkými výkyvy teplot, a to nejen v průběhu roku, ale i v průběhu dne. Ve výšce pod 600 metrů nad mořem, severní část Almaty, se už začínají objevovat stepi a polopouště. V jižní části, ve výšce nad 1500 metrů nad mořem, v okolí údolí Medeo, už pocítíte dech ledovce.
Hora Alatau poskytuje útočiště pro velké množství zvířat i rostlin, proto okolí Almaty patří do Ile-Alatauského národního parku s velkým množstvím přírodních rezervaci. Mnoho vzácných ptáku a zvířat, žijících zde, jsou přísně chráněná. Mezi ně patří irbis, jenž nyní zdobí znak města Almaty.
Na úpatí hor, do 50 km od města, jsou obilné, melounové a tabákové plantáže. Také zde najdeme rozsáhlé vinice a ovocné sady.
Více než 8000 ha městských oblastí pokrývají zahrady a parky. Přímo zde se pěstuje almatynský aport (odrůda jabloně). Městem protékají řeky Malá almatinka a Velká almatinka. Horské řeky a jezera jsou hlavním zdrojem vodní zásoby pro město.
Podnebí je kontinentální, ale relativně mírné, pokud uvažujeme střední a severní Kazachstán. Před letními vedry město chrání jeho relativně velká výška nad mořem, přesto teplota šplhá k 30 °C. Zimu naopak změkčuje teplý vítr z pouští střední Asie, teplota v zimě klesá na -10 °C. Velká nadmořská výška přináší hodně sněhu, který není výjimkou ani na začátku května, což často vede ke ztrátě na úrodě zeleniny a ovoce.
Město má kvůli svému umístěni v podhůří poměrně složitou ekologickou situaci. Stejně jako jiná města (Athény, Los Angeles) s podobným umístěním, tak i Almaty dnes čelí ekologickým problémům jako je znečištění ovzduší, nedostatek stavebních ploch, imigrace obyvatelstva do centra města, přelidnění atd. Město bylo při stavbě navrženo pro 400 000 obyvatel, nicméně dnes tu žije 1,3 milionu přihlášených obyvatel, po přičtení satelitních čtvrtí v okolí města se číslo vyšplhá až na 1,5 mil. obyvatel.
Přestěhování hlavního města do Astany umožnilo zmírnit neúměrný tlak migrace. Z města se odstěhovalo cca 300 000 lidí do nového hlavního města, ale problém se tím úplně nevyřešil. Kazašskému prezidentovi Nazarbajevovi přichází stále více nabídek od stavebních firem, které nabízí strhnout staré budovy a na jejich místě postavit větší bytové komplexy. Prezident naopak chce prosadit zákaz stavby nových budov s tím, že další rozšiřování zničí veškerou zeleň ve městě a později i okolí hor.
Charakteristickým rysem satelitních města Almaty je jejích umístěni na severu, západu a východu a plně zastavěny jih, kde se nachází Zaalyjský Alatau.

Aloe pravá (Aloe vera, syn. Aloe barbadensis) je jednoděložná, vytrvalá, stálezelená, sukulentní bylina s přízemní růžicí dlouhých dužnatých a na okraji řídce ostnitých listů. Květy jsou žluté a červeně naběhlé, válcovitého tvaru, uspořádané ve štíhlém a poměrně vysokém hroznovitém květenství. Květy jsou opylovány ptáky konzumujícími nektar. Plodem je tobolka s mnoha semeny. Původ tohoto druhu není s jistotou znám. Podle výsledků fylogenetických studií pochází nejpravděpodobněji z Arabského poloostrova. V současné době je aloe pravá pěstována nebo roste zplanělá v klimaticky příhodných oblastech téměř celého světa.
Aloe pravá je využívána již po tisíce let jako léčivá rostlina a její používání se rozšířilo po celém světě. Nejstarší důkazy o jejím využití pocházejí z raného Egypta z doby před 6000 lety. V poslední době její mnohostranné účinky objevuje i západní medicína a potvrzují je četné vědecké studie. Rostlina je používána v tradiční indické, čínské i arabské medicíně. Aloe poskytuje dva základní produkty s odlišným působením a využitím, známé jako gel a latex. Gel z aloe se aplikuje zejména zevně na spáleniny, drobnější poranění a odřeniny. Jeho komplexní hojivý účinek je připisován obsaženým polysacharidům, zejména acemananům. Tyto látky snadno degradují, proto je pro účinnost výsledného produktu velmi zásadní způsob zpracování. Pro domácí použití je nejlepší čerstvý gel z listů. 
Latex je obsažen ve vodivých pletivech v podpokožkové části listu. Při podání vnitřně působí mj. jako razantní projímadlo. Hlavní účinnou látkou je glykosid barbaloin, náležející mezi deriváty anthrachinonu. Při průmyslovém zpracování jsou z gelu jsou zbytky této látky odstraňovány, neboť je podezřelá z rakovinotvorného působení. Čistý gel je zcela netoxický.
Aloe pravá je v subtropech a sušších oblastech tropů komerčně pěstována na plantážích. Hlavními exportéry jsou Mexiko, Venezuela a Dominikánská republika. Gel a produkty z něj jsou součástí nepřeberného množství potravinových a lékařských doplňků i kosmetických přípravků. Je oblíbenou bylinou v domácím lékařství a v léčitelství.
Pěstuje se také jako pokojová rostlina. Je velmi světlomilná a vyžaduje dobře propustnou půdu, jinak není na pěstování nijak náročná.
Rodové jméno Aloe pochází z arabského slova alloeh (v současné arabštině الأَلْوَة, al-ʾalwatu), což označuje jasnou (či zářivou) hořkou látku. Latinské slovo verus znamená pravý.Aloi pravou poprvé popsal v roce 1753 Carl Linné pod názvem Aloe perfoliata var. vera L. V roce 1768 tento taxon popsali nezávisle na sobě dva botanici jako samostatný druh: Nicolaas Laurens Burman pod názvem Aloe vera (L)Burm.f. a asi o 14 dní později Philip Miller pod názvem Aloe barbadensis Mill. Protože se o Burmanově názvu nevědělo, uváděl se po nějaký čas jako platný název Aloe barbadensis a ve starších pracích se s ním lze často setkat. V témže čase jako Aloe barbadensis Mill. publikoval Miller nezávisle na Burmanovi i název Aloe vera Mill., kterým ovšem pojmenoval jiný, příbuzný taxon z ostrova Sokotra a přilehlého území Afriky. Tento Millerův název (Aloe vera Mill.) se následně po nalezení Burmanovy publikace stal neplatným, neboť Burman publikoval název Aloe vera dříve a má tedy prioritu. Pro druh, popsaný Millerem jako Aloe vera Mill., bylo nalezeno jiné platné jméno: Aloe succotrina Lam., publikované předtím již v roce 1783 Jean-Baptiste Lamarckem.
Aloe pravá je sukulentní vytrvalá bylina, dosahující i s květenstvím výšky 60 až 90 cm. Dlouze kopinaté listy, uspořádané v listových růžicích, jsou světle zelené, dužnaté a tuhé, 15 až 50 cm dlouhé a 4 až 7 cm široké, na okraji řídce ostnitě zubaté, na vrcholu zakončené 2 až 3 zuby. Růžice mohou být přisedlé nebo nasedající na vrchol krátkého stonku. Volně rostoucí rostliny vytvářejí odnože a často pak tvoří husté trsy. U některých forem jsou listy světle skvrnité (Aloe vera var. chinensis). Květy vyrůstají v přímém, až 90 cm vysokém, hroznovitém květenství. Stopka (hlavní osa) květenství je až 2 cm silná. Samotný hrozen je 30 až 40 cm dlouhý a 5 až 6 cm široký, někdy na bázi ještě s 1 až 2 vystoupavými postranními větvemi. Květy jsou válcovité, mírně prohnuté, bledě žluté a červeně naběhlé, asi 2,5 cm dlouhé, krátce stopkaté a v průběhu rozkvétání se stáčejí ústím dolů. Okvětní lístky jsou srostlé ve válcovitou trubku, vnější cípy okvětí jsou na vrcholu slabě ven zahnuté. Květy jsou podepřeny bělavými, široce kopinatými listeny. Tyčinek je 6, jsou přirostlé na bázi květní trubky a vyčnívají z květů. Semeník je srostlý ze 3 plodolistů a obsahuje mnoho vajíček. Na vrcholu nese nitkovitou čnělku, vyčnívající z květu a nesoucí drobnou bliznu. Plodem je pouzdrosečná trojpouzdrá tobolka s mnoha semeny.
Listy aloe jsou velmi dužnaté a na povrchu jsou pokryty tlustou kutikulou, zabraňující odpařování vody (1 na obrázku Řez listem aloe). Pod pokožkou je zelená vrstva listového parenchymu, v níž probíhá fotosyntéza (2). Bezprostředně pod touto vrstvou je vnější vrstva dužniny s vodivými pletivy (4). Kromě cév xylému a sítkovic floému jsou zde přítomny ještě kanálky (mléčnice) s latexem, který z nich při porušení vytéká v podobě žluté viskózní kapaliny. Všechny tyto vrstvy tvoří dohromady asi 20 až 30 % hmotnosti listu. Zbývající podíl připadá na vnitřní dužninu, tvořenou bezbarvými, velkými, tenkostěnnými parenchymatickými buňkami s gelovitým obsahem (3).
Původ aloe pravé zůstával po dlouhou dobu nevyjasněn. Rostlina je v kultuře již po celá tisíciletí a původní přírodní populace nejsou známy. Za pravděpodobnou oblast původu je zpravidla považováno povodí Nilu v africkém Súdánu, Arábie, nebo Somálsko, některé zdroje jako její původ uvádějí dokonce Kanárské ostrovy. V některých zdrojích se směšuje druh aloe pravá s jiným druhem rovněž využívaným jako léčivo, aloí kapskou (Aloe ferox) a jako oblast původu aloe pravé je následně uváděna i jižní Afrika. Vzhledem k tisícileté historii pěstování se též spekuluje o tom, že se v případě aloe pravé může jednat o křížence nebo vyšlechtěný kultivar jiného druhu.
V roce 2015 byla vydána podrobná fylogenetická studie rodu aloe. Výsledky podporují teorii o arabském původu druhu Aloe vera. Ten je součástí skupiny 9 blízce příbuzných druhů, rozšířených na Arabském poloostrově. Nejblíže příbuzné druhy jsou Aloe acutissima, A. bakeri, A. yemenica a A. purpurea. K diverzifikaci dané skupiny došlo asi před 5 milióny let.V současnosti je aloe pravá rozšířena v sušších a teplých oblastech téměř celého světa.
V rámci Evropy roste jako nepůvodní rostlina v nejteplejších oblastech Středomoří ve Španělsku, Portugalsku, Řecku, Itálii, na Krétě a Sicílii. Dále roste např. v jižní Číně (v provincii Jün-nan), Indii, téměř celé Africe, na Kanárských ostrovech, Madeiře a na Kapverdách, v jižních státech USA (Florida, Kalifornie, Texas), Mexiku, na některých Karibských ostrovech a v západní Austrálii.
Trubkovité, převislé, žlutě až červeně zbarvené květy aloe pravé jsou opylovány především ptáky. V Africe a v Asii je navštěvují strdimilové, v Americe je vyhledávají kolibříci. V Africe hrají roli při opylování i včely. Květy jsou cizosprašné a nejsou schopny samoopylení, navíc v nich nejprve dozrávají prašníky a až po vypadání pylu dozrává blizna (protandrie).
Aloe má podobně jako mnohé jiné suchomilné rostliny tzv. CAM metabolismus, při němž dochází k fixaci CO2 v nočních hodinách, čímž mohou být průduchy na pokožce přes den zavřené a minimalizovat tak ztráty vody. Rovněž vosková vrstva na povrchu listů odráží světlo a chrání listy před odpařováním vody. Latex obsažený v mléčnicích pod povrchem listu, obsahující účinné glykosidy, a rovněž ostnité okraje listů chrání rostlinu před býložravci. Nejvyšší obsah účinných látek je v horní třetině mladých listů.
Látky obsažené v listech aloe pravé jsou velmi různorodé, účinné látky nejsou v celém listu rovnoměrně rozděleny. V mléčnicích pod povrchem listu je přítomen latex, jehož hlavní účinnou složkou jsou glykosidické deriváty hydroxyanthronu, zejména barbaloin neboli aloin (C-glykosid hydroxyanthronu) a hydroxyaloin se silně projímavým účinkem. Další účinnou látkou je derivát anthrachinonu aloe-emodin. Dále je v latexu podstatný podíl kyselé pryskyřice nerozpustné ve vodě a přítomné v podobě emulze, minerální látky, silice, aldehydy a ketony. Z látek odvozených od antracenu jsou zde zastoupeny např. O- a C-glykosidy anthronů a anthrachinonů, volné anthrony a dianthrony a malé množství volných anthrachinonů. Obsah barbaloinu je v různých druzích aloí velmi různý. Jeho obsah byl zjištěn v 85 z 240 testovaných druhů, přičemž pouze 10 % testovaných druhů má podobné složení latexu jako aloe pravá. Celkově bylo v latexu aloe pravé chromatografickými metodami zjištěno přes 80 hlavních složek, z nichž mnohé nejsou dosud prozkoumány.
V jádrové části listů je přítomen tzv. gel, čistý obsahuje asi 99 % vody a 0,3 % různorodých sacharidů. Gel je poměrně kyselý, pH bylo stanoveno na 4,4 až 4,7. Barbaloin v něm není zastoupen. Mezi hlavní složky směsi sacharidů náležejí pektiny, hemicelulózy, glukomanany, acemanany a deriváty manózy. Nejhojněji zastoupeným cukrem je manóza-6-fosfát. Z dalších látek jsou přítomny aminokyseliny, lipidy, steroly (lupeol, kampesterol a β-sitosterol), třísloviny a enzymy. V sušině gelu jsou proteiny zastoupeny 8,9 %, tuky 5,1 %, minerální látky 23,6 %, rozpustné cukry 27,8 % a polysacharidy 35 %. Tyto polysacharidy, označované jako glukomanany nebo polymanany, jsou tvořeny z několika až několika tisíc jednotek manózy a v menší míře i glukózy, složených do převážně lineárních řetězců. Hlavní polysacharid je acemanan.
Zastoupení obsahových látek (např. poměr různých polysacharidů) v gelu z aloe není konstantní a různí se v závislosti na druhu či varietě rostliny, klimatu a růstových podmínkách. U latexu bylo zjištěno, že obsahuje větší koncentraci účinných látek v mladých rostlinách, v horní části listové růžice, v koncové třetině a na svrchní straně listu.
Využívání aloe pravé jako léčivé rostliny má velmi dlouhou historii. Může být vysledováno až do doby raného Egypta před 6000 lety, odkud se dochovala její vyobrazení na kamenných zdech v údolí Králů. První písemné zmínky užívání aloe byly nalezeny na hliněných tabulkách ze staré Mezopotámie (asi 1750 před naším letopočtem) a v egyptském Ebersově papyru, datovaném asi do roku 1550 před naším letopočtem. Aloe byla v této době používána při léčbě infekcí, kožních problémů a jako projímadlo. Rostlinu znali a lékařsky využívali i staří Řekové a Římané. Popisuje ji Hippokratés, Celsus a v díle Naturalis historia Plinius starší. Řecký lékař Pedanius Dioscorides v díle De Materia medica z roku 74 našeho letopočtu píše, že aloe je možno používat k léčbě zranění, kožních infekcí, proti vypadávání vlasů a na hemoroidy.
Aloe pravá byla známa i ve staré Arábii a je stabilní součástí lékařských písemností z Persie ze 6. století. Arabští kupci ji v této době zanesli do Orientu − do Indie, Tibetu a dnešní Malajsie. Odtud se později rozšířila dále do jihovýchodní Asie a do Číny. První zmínka o užívání aloe v Číně pochází ze 7. století z provincie Kuang-tung, kde byla používána při léčbě dermatitidy. Z 10. století pochází množství dokumentů o jejím užívání jako projímadla pod čínským jménem lu-wej (fonetická variace na původní arabské slovo alloeh).
Ve středověku kolem roku 1200 byla aloe používána k léčení ekzémů. Ve středověké Evropě byla známa zejména ve Španělsku, Portugalsku a v Itálii. Španělští dobyvatelé ji sebou přinesli do tropické Ameriky. Cestovatel Marco Polo popisuje v knize Milion příbuzný druh z ostrova Sokotra. Renesanční přírodovědec Garcia de Orta popisuje využití aloe pravé v indické ájurvédě. V 19. století se na trhu objevovala pryskyřice z různých druhů aloí, různé kvality a z různých oblastí světa, např. tzv. turecká aloe, pocházející ze Sokotry, kapská aloe z Jihoafrické republiky, jaterní aloe (hepatic aloe) z indické Bombaje, barbadoská aloe, salemská aloe, indická aloe ze severní Indie, aloe z Curaçao aj. Na začátku 19. století byla aloe v USA používána zejména jako účinné laxativum. První účinná látka, barbaloin, byla z aloe izolována v roce 1851 T. a H. Smithem ze společnosti Blandfield Chemical Works v Edinburghu. Užívání aloe pravé v moderní klinické medicíně se datuje od roku 1930, kdy byl zveřejněn případ vyléčení chronické a těžké dermatitidy z ozáření rentgenovým zářením pomocí užití této rostliny.Aloe je rovněž zmiňována na několika místech v Bibli. Má se ovšem za to, že se tyto zmínky týkají jiné rostliny − stromu Aquilaria malaccensis, poskytujícího již v biblických dobách vysoce ceněný vonný olej. Tuto rostlinu ovšem překladatelé neznali, a proto její jméno nahradili podobně znějícím názvem známější rostliny. Ve Čtvrté knize Mojžíšově 24:6 se píše o stromech aloe, v Knize žalmů 45:8 a Příslovích 7:17 o vonné aloe, rovněž v Písni Šalamounově 4:14 je aloe zmiňována mezi různým kořením. Ani jeden z těchto popisů však charakteru aloe neodpovídá.
Z aloe pravé se získávají dva odlišné primární produkty, zásadně se lišící ve složení účinných látek i v použití: latex (někdy též označovaný jako šťáva z aloe) a gel. Latex se většinou suší a prodává v podobě tmavé pryskyřičné látky. Má především projímavé účinky. Naproti tomu gel z aloe je bezbarvý a používá se většinou čerstvý nebo se různým způsobem průmyslově zpracovává a konzervuje.
Ve starších pracích se oba produkty občas zaměňovaly, rovněž v některých studiích není uvedeno, o jaký produkt z aloe se jedná.
Latex z aloe pravé je pryskyřičnatá žlutá tekutina, obsažená ve specializovaných kanálcích (mléčnicích) na rozhraní zelené podpokožkové vrstvy listu a vnitřní bezbarvé dužniny. Tato tekutina přirozeně z listu vytéká při jeho příčném překrojení. Zachycený latex je při zpracování posléze sušen, a to buď za studena, nebo za zvýšené teploty.
Sušený latex z aloe pravé je obvykle neprůhledná, tmavě čokoládově hnědá, beztvará, pryskyřičnatá hmota s matně voskovým leskem. Má charakteristický a spíše nepříjemný pach, nakyslou a silně hořkou a nelibou chuť. Nejčastěji je obchodován pod názvem Barbados aloe nebo Curacao aloe.
Podobný produkt se získává i z jiných druhů aloe, zejména z aloe kapské (Aloe ferox) a jejích kříženců, a obchoduje se pod názvem Cape aloe.
Čerstvý gel z aloe pravé je bezbarvá, slizovitá, rosolovitá substance bez vůně a nahořklé chuti. Je obsažen v bezbarvé vnitřní parenchymatické tkáni listu. 
Protože polysacharidy, které jsou hlavními účinnými látkami gelu z aloe, snadno a rychle podléhají degradaci účinkem enzymů a mikrobiálního rozkladu, je účinnost průmyslově zpracovávaného produktu v přímé souvztažnosti se způsobem, kvalitou a rychlostí zpracování suroviny. Ztráta účinnosti biologicky aktivních látek v listech začíná při běžných teplotách již po 6 hodinách od sklizně. Ze sklizených a očištěných listů se buď ručně či strojně vyřezává pouze dužnina, nebo se zpracovávají celé listy. Ruční vyřezání dužniny je nejšetrnější způsob v tom smyslu, že se v produktu objeví nejmenší množství latexu s obsahem nežádoucích anthrachinonů, v průmyslu se však více využívá strojní vyřezávání. V obou případech je následně dužnina nadrcena, na sítech zbavena dužniny a filtrována, přičemž zbytky anthrachinonů se odstraňují pomocí aktivního uhlí. Při zpracování celých listů se listy nejdříve nakrájí na příčné plátky a pak pomelou na řídkou kaši. Z ní jsou selektivně extrahovány nežádoucí složky. Výsledný produkt obsahuje více polysacharidů, než když se dužnina vyřezává, a je též bohatší na minerální látky. K odstranění anthrachinonů se rovněž používá aktivní uhlí. Výsledkem těchto procesů je buď pasterizovaný čistý gel, skladovaný při 4 °C ve vzduchotěsných nádobách, nebo za použití lyofilizace nebo sprejového sušení práškový produkt. K prodloužení trvanlivosti jsou ke gelu přidávány antioxidanty a ochranné látky nebo sulfatované polysacharidy z mořských řas.
Při domácím použití je nejlepší odříznout z rostliny vždy čerstvý list a vykrájet z něj čistou dužninu s obsahem gelu.
V současné době jsou produkty z aloe součástí nepřeberného počtu různých kosmetických přípravků a zdravotních a potravních doplňků. 
Šťáva se prodává jako zdravotní doplněk, gel se přidává do různých léčivých přípravků, čajů, mléčných výrobků, zmrzliny a cukrovinek. Je součástí řady kosmetických výrobků, jako jsou hydratační krémy, krémy na ruce a obličej, pleťová mléka, mýdla, opalovací krémy, šampóny a vlasová tonika, holicí kosmetika, přísady do koupele, líčidla aj., je však též součástí čisticích prostředků, dětských plenek a latexových rukavic. Kosmetický průmysl proklamuje omlazující, zvlhčující a léčivé účinky těchto přípravků na pleť, publikované výsledky medicínského výzkumu však proklamovaný účinek ani zdaleka nepotvrzují. Jedním z problémů je nestabilita účinných složek v gelu, které rychle podléhají degradaci vlivem okysličení.
Studie zabývající se účinností různých komerčních přípravků s obsahem gelu přinesly rozličné výsledky. Přípravky byly pomocí chromatografie testovány na obsah hlavní účinné složky, acemananu. Výsledky byly velmi různorodé a u některých z testovaných přípravků byl obsah acemananu dokonce pod hranicí měřitelnosti. Existují ovšem i standardizované farmaceutické preparáty. V roce 2009 provedla Státní zemědělská a potravinářská inspekce kontrolu nápojů s deklarovaným obsahem aloe pravé na českém trhu. Bylo analyzováno celkem 20 vzorků odebraných od dovozců, od českých výrobců i z obchodní sítě. Všechny tyto výrobky aloi pravou obsahovaly a žádný nebyl falšován, nalezené nedostatky se týkaly pouze označení. Studie však hodnotila pouze obsah výtažku z aloe a nikoliv míru zachovalosti účinných složek.
V době, kdy bylo k dispozici jen málo klinických studií o působení aloe a tyto studie přinášely rozporuplné výsledky, byl léčivý účinek často zpochybňován, a to navzdory značné popularitě využívání aloe v domácím léčení a nehledě na tisíciletou historii jejího používání. Od 90. let 20. století se však množí odborné studie, publikované v odborných medicínských časopisech a odkrývající mnohostranné účinky této rostliny. V roce 2006 byla zveřejněna studie přinášející komplexní zhodnocení známého působení a využití aloe v medicíně. Závěrem této studie je, že efektivita a bezpečnost vnitřního a vnějšího užívání aloe je vzhledem k farmakologické komplexnosti tohoto léčiva a nesrovnalostem v literatuře až doposud nedostatečně prozkoumána.Rozporuplné výsledky studií z druhé půlky 20. století lze z určité části přičíst na vrub chybám v provedení, jako je např. omyl v identifikaci rostlin, špatný rostlinný materiál (příliš mladé nebo naopak přestárlé či nečerstvé listy) nebo studie s přídavkem jiné biologicky aktivní substance potenciálně ovlivňující výsledek, jako jsou např. antibiotika. Například v roce 1949 byl testován účinek většího souboru vzorků různých rostlin proti bakterii Mycobacterium tuberculosis, původci tuberkulózy, a aloe pravá (Aloe vera) se ukázala jako ze všech studovaných rostlin nejúčinnější. V roce 1963 byla provedena další studie, v níž byl druh Aloe barbadensis (synonymum Aloe vera) shledán neúčinným, zatímco druhy Aloe chinensis (též synonymum Aloe vera) a Aloe succotrina (příbuzný druh) se projevily jako nejúčinnější.
Extrakt z gelu z aloe pravé má z hlediska léčení popálenin komplexní účinek, podporující rychlejší hojení. Při jeho aplikaci se vytváří na povrchu rány zvlhčující film, působí protizánětlivě, podporuje růst fibroblastů a obnovu i zesíťování kolagenu a zvyšuje pevnost tkáně, dále urychluje granulaci nové pokožky, zlepšuje přísun kyslíku a živin do tkáně a dochází k rychlejší obnově cévního zásobení.
Celkově se rána rychleji uzavírá, je čistší a se zdravou granulující pokožkou. Studie prokázaly podstatný rozdíl v hojení oproti kontrolnímu vzorku, navíc se ukázalo, že aplikace aloe pravé snižuje množství odumřelé tkáně v ráně. K rychlejšímu hojení dochází při zevní i při vnitřní (perorální) aplikaci. Mimo to pomáhá gel z aloe stimulovat regeneraci buněk a má svíravé, zvláčňující, antivirotické, antibakteriální a antimykotické účinky. Je účinný mj. na lehká řezná poranění a odřeniny, otlaky, bodnutí krev sajícím hmyzem či žihadlem, pohmožděniny, akné a kazy na pleti, poškození kůže šťávou z jedovatce kořenujícího (Toxicodendron radicans), kožní vředy a ekzémy. Nejlepší účinky má čerstvý gel bez obsahu anthrachinonů (odbarvený).V roce 1996 byla z aloe izolována nová látka s protizánětlivým působením, nazvaná C-glukosylchromon. Jako další látka s prokazatelně protizánětlivým účinkem byl identifikován také v gelu nejhojněji zastoupený cukr, manóza-6-fosfát.
Různé studie potvrdily ochranné působení gelu z aloe proti škodlivému gama záření, měkkému rentgenovému záření a UV-B záření.Látky obsažené v listech napomáhají léčení kožních problémů jako jsou ekzémy nebo lupénka.
Latex z aloe pravé působí jako silné projímadlo. Za tento účinek jsou odpovědné obsažené glykosidy, deriváty anthrachinonu, zejména barbaloin a isobarbaloin. Podobné látky obsahují i jiné rostliny s projímavým účinkem, např. krušina olšová, sena (Senna) nebo řešetlák Purshův (Rhamnus purshiana). Glykosidy v aloe samy o sobě projímavé nejsou, bylo však zjištěno, že se v tlustém střevě mění vlivem střevní flóry na silně projímavý aloe-emodin-9-anthron, aloe-emodin a další metabolity. Dále bylo zjištěno, že mezi jednotlivými lidmi jsou rozdíly v citlivosti na tyto látky a vliv má i stravování. Účinek podporuje např. strava s obsahem železitých solí anebo na železo bohatého masa, zatímco cereálie a komplexní sacharidy jej tlumí. Výzkumy ukazují, že metabolity barbaloinu působí společně (synergicky), neboť podávání čistých anthronů tak silný projímavý účinek nemá. Účinné látky zvyšují v tlustém střevě propustnost střevní sliznice, narušují rovnováhu ve vstřebávání vody ze střeva, podporují peristaltiku a sekreci slizu.
U polysacharidů obsažených v gelu aloe pravé byly mimo jiné zjištěny imunostimulující účinky. Jedná se zejména o acemanan, dále glukomanan a galaktogalakturan. Na přelomu tisíciletí byl v aloi pravé rozpoznán nový glykoprotein s antialergenním působením, nazvaný alprogen. Některými klinickými studiemi bylo potvrzeno protizánětlivé, antivirotické a antibakteriální působení extraktu z Aloe pravé.In vitro bylo zjištěno rovněž baktericidní působení na Streptococcus agalactiae, Enterobacter cloacae, Klebsiella pneumoniae, Pseudomonas aeruginosa, Serratia marcescens a Citrobacter sp., bakteriostatické působení na Staphylococcus aureus, Streptococcus pyogenes a Salmonella paratyphi a inhibiční na Mycobacterium tuberculosis a Bacillus subtilis. Při studiích in vitro byl dokonce prokázán vliv na zpomalení replikace viru HIV, pokusy in vivo však byly bez znatelného účinku.
Při podávání gelu z aloe bylo klinicky prokázáno snížení hladiny krevního cukru a triglyceridů u diabetických pacientů. Gel má rovněž antioxidační účinky. U myší s uměle navozenou cukrovkou bylo zjištěno zmírnění oxidativního poškození mozku způsobeného nahromaděnými radikály, stejně jako snížená peroxidace lipidů v ledvinách. Při srovnávací studii s podáváním gelu z aloe a placeba byl u pacientů zjištěn významný pokles hladiny cholesterolu, triglyceridů a nízkodenzitních lipoproteinů v krvi. Byla rovněž provedena rozsáhlá studie s 5000 pacienty s onemocněním srdce, jimž byl ve stravě podáván gel z aloe po dobu 3 měsíců. Výsledkem bylo významné snížení hladiny cholesterolu, celkového obsahu tuků a triglyceridů v krevním séru. Pacienti, kteří měli navíc i cukrovku, vykazovali na lačno i po jídle sníženou hladinu glukózy v krvi.
Aloe-emodin, látka obsažená v malém množství v listech aloe pravé, byl zkoumán jako látka s potenciálně protirakovinným působením. Bylo zjištěno, že tato látka působí cytotoxicky proti některým typům nádorů včetně leukemických, zatímco normální buňky nepoškozuje. Dalšími látkami zkoumanými v souvislosti s protirakovinným působením jsou lektiny. Bylo zjištěno, že lektinová frakce z čerstvé aloe podporuje růst (proliferaci) normálních buněk, zatímco nádorových ne.
Extrakt z gelu z aloe pravé, označovaný jako acemanan hydrogel, má využití v zubním lékařství. Urychluje hojení po extrakci zubu, hojí afty, redukuje množství zubního plaku, tlumí zánět dásní a zánětlivé onemocnění známé jako lichen planus aj. Na rozdíl od jiných používaných prostředků nemá nepříjemnou chuť a nepálí v ráně.
Toxické účinky a možnost akutního předávkování byly zjištěny pouze u latexu. Mezi hlavní příznaky náleží zejména prudký a silný průjem se všemi průvodními jevy, mezi něž patří především ztráta tekutin a draslíku a nerovnováha elektrolytů. Kontraindikace vnitřního podávání jsou podobné jako u jiných přípravků s kontaktním projímavým účinkem, jako je např. sena (Senna) nebo krušina olšová. Latex by neměl být podáván pacientům se zánětlivým onemocněním trávicího traktu, zúžením a neprůchodností střev, s křečemi, kolikou, krvácejícími hemoroidy, zánětem ledvin a nediagnostikovanými trávicími potížemi. Vnitřní podávání není doporučeno těhotným a kojícím ženám a dětem do 10 let věku. Užívání projímadel tohoto typu delší než 2 týdny vyžaduje lékařský dohled. Možné vedlejší účinky použití latexu jako projímadla zahrnují zejména břišní bolesti a křeče. V souvislosti s deriváty anthrachinonu je zmiňován fakt, že některé z látek na této bázi jsou karcinogenní. V roce 2013 byla zveřejněna studie na potkanech, prokazující při dlouhodobém podávání surové (neodbarvené, tedy obsahující anthrachinony) šťávy z listů aloe pravé rakovinotvornou aktivitu v oblasti tlustého střeva.Gel z aloe pravé byl při testování na akutní toxicitu shledán netoxickým. Jeho vnější aplikace je možná podle potřeby i vícekrát denně a bez omezení. Byly zaznamenány řídké případy kontaktní dermatitidy, dále erythrema nebo fotosensitivita po vnější aplikaci gelu.Při domácí přípravě a užívání prostředků z aloe je třeba použít skutečně druh aloe pravá, neboť některé příbuzné druhy jsou jedovaté. K získání gelu k vnější aplikaci se též používá druh aloe stromovitá (Aloe arborescens), který se často pěstuje jako pokojová rostlina. Účinek je obdobný jako u aloe pravé.
Podstatnou doménou využití aloe pravé je v současné době domácí lékařství a alternativní medicína. V obecném povědomí je aloe zapsána zejména jako nejúčinnější přírodní prostředek na léčbu popálenin a odřenin. Ve Spojených státech amerických je to dokonce z hlediska domácího léčení jedna z nejpopulárnějších bylin.
Aloe pravá je důležitou součástí tradiční medicíny zejména v Indii, Číně, jihovýchodní Asii, Karibiku a v Japonsku, využívána je i v Africe, Pákistánu, zemích Středního východu, Arábii aj. V rámci rozličných kultur je používána k obdobným účelům.
V bylinném léčitelství se latex z listů aloe používá zejména jako razantní, avšak šetrné projímadlo, jehož účinek se projevuje zejména v tlustém střevě. Účinek se dostavuje do 8 hodin po podání. Užití tohoto projímadla se doporučuje zejména u chronické zácpy, která nereaguje na jiné terapie. Latex podávaný v malých dávkách působí jako tonikum podporující střevní činnost. Čerstvá šťáva z listů se používá zevně na hnisavé rány, kožní záněty, jizvy, popáleniny, opařeniny, spálení od sluníčka a flegmóny. Při ošetřování popálenin se doporučuje přiložit rozříznutý list přímo na postižené místo. V lidovém léčitelství je rovněž známo použití aloe na rakovinu kůže.
Z aloe pravé se též vyrábí esence pro aromaterapii. Je doporučována pro případy, kdy enormní pracovní nasazení nebo tendence k workoholismu přerostou v celkové vyčerpání. Gel z aloe se též v aromaterapii využívá jako nosná substance esencí při léčbě ekzému.
Využití aloe v homeopatii je obdobné jako v alopatické medicíně. Přípravky ze sušené šťávy (latexu) v ředění D3 až D4 jsou doporučovány na střevní potíže, při hemoroidech, zácpě i průjmech, přípravky ze šťávy z čerstvých listů (gelu) zevně na nejrůznější kožní potíže. Přisuzuje se jim zejména protizánětlivý účinek a působení proti plísňovým onemocněním.Aloe pravá je stabilní součástí indické medicíny a je pěstována po celé Indii. Divoce roste na pobřežích států Maháráštra a Gudžarát a v jižní části Indie. Sušená šťáva (latex) je používána vnitřně jako purgativum a emmenagogum (přípravek zvyšující prokrvení pánve a dělohy) a je také doporučována při jaterních onemocněních a bolestivé menstruaci. Gel se používá zevně zejména na poranění a popáleniny jako zvlhčovadlo kůže s protizánětlivým a antimikrobiálním působením.
V tradiční indické ajurvédské medicíně je aloe používána vnitřně jako laxativum, odčervovadlo, přípravek na léčení hemoroidů a také jako děložní stimulans pro regulaci menstruace. Zevně je aplikována zejména na ekzémy a lupénku.
V tradiční čínské medicíně se aloe vnitřně používá při zácpě, gastritidě, špatném trávení, bolestech břicha, kožních problémech, pálení žáhy, hypertenzi nebo hypotenzi, při bolestech hlavy a závratích. Zevně se aplikuje na popáleniny, omrzliny, odřeniny, pokousání hmyzem, akné a hemoroidy. V tradičním popisu účinku je latex z aloe charakterizován jako chladný a hořký, pročišťující horkost, směřující dolů, s tropismem ke dráze jater, srdce a sleziny. Povaha gelu je charakterizována jako chladná a vlhká.
V Arábii se čerstvý gel z aloe pravé aplikuje na čelo při bolestech hlavy a také se používá jako ochlazující prostředek při horečkách. Rovněž má využití při léčení zranění a zánětu spojivek a jako dezinfekční prostředek a projímadlo.
Aloe pravá je pěstována jako venkovní rostlina v oblastech, kde nejnižší noční teploty neklesají pod −5 °C, což odpovídá USDA zóně odolnosti 9b až 11. V rámci Evropy je v tomto rozpětí např. oblast jižní Itálie či jižního Španělska. V chladnějších oblastech lze aloi pěstovat jen ve skleníku či jako pokojovou nebo kbelíkovou rostlinu.
Aloe pravá je světlomilná rostlina, nenáročná na kvalitu půdy. Prospívá na živinami bohatých i chudých půdách a snáší i půdy zasolené. Za ideální je považována písčitá, mírně zásaditá půda s dostatečným obsahem dusíku a s pH do 8,5. Kořenový systém je poměrně mělký. Rostlina dobře snáší sucho a pokud může vstřebávat rosu povrchem listů, je schopna vydržet bez zálivky až 7 let. Naproti tomu je citlivá na vodu stagnující v půdě a nesnáší trvale zamokřené a špatně propustné půdy. Za ideální roční úhrn srážek z hlediska optimálního růstu je považováno min. 500 mm, optimální obsah dusíku v půdě je v rozpětí 0,4 až 0,5 %. Optimální teplota pro pěstování je mezi 19 až 25 °C, pokud poklesne pod 0, tak je rostlina ohrožena na životě.
Aloe je komerčně pěstována na plantážích v sušších oblastech tropů a subtropů, např. v Indii, Thajsku, Spojených státech amerických (v Texasu, Kalifornii a na Floridě), Mexiku, Venezuele, Dominikánské republice, Jihoafrické republice, Keni a na Haiti. Celkový světový obrat obchodu s čerstvým gelem činil v roce 2004 asi 125 miliónů dolarů. Přibližně 60 % gelu pochází z amerického kontinentu, hlavní dodavatelé jsou zde Mexiko, Venezuela a Dominikánská republika. V Asii jsou hlavní producenti Čína a Thajsko. Prudké navýšení poptávky v 90. letech sebou přineslo i přidávání různých náhražek. Bylo například zjištěno, že surový prášek ze sušeného gelu obsahoval v některých případech až 90 % maltodextrinu.
Při zakládání plantáže aloe pravé je nejprve zorána, uvláčena a pohnojena půda.
Plantáže se nejčastěji hnojí kravským hnojem nebo jinými organickými hnojivy, syntetická hnojiva se nepoužívají. Sklizeň listů pro získání latexu začíná již druhým rokem, listy pro získání gelu se poprvé sklízejí po 3 až 5 letech od výsadby. Vlastní sklizeň probíhá převážně ručně, přičemž se ostrým nožem odřezává z každé rostliny několik nejstarších listů z vnějšku růžice. Listy jsou ihned odváženy ke zpracování a zachází se s nimi opatrně, aby nebyly poškozeny nebo kontaminovány bakteriemi. Rostliny aloe se vysazují v hustotě asi 15000 až 60000 rostlin na hektar a roční výtěžnost v Indii činí z jednoho hektaru asi 12 tun čerstvých listů. Rostliny se na plantážích dožívají stáří asi 12 let. Doba sklizně je v různých oblastech různá, v Karibiku se např. listy sklízejí v březnu nebo dubnu po období dešťů, v Indii připadá ideální období sklizně na říjen až listopad.Aloe pravá má poměrně málo škůdců, v Indii ji občas napadají houby (Alternaria alternata, Fusarium solani) způsobující skvrny na listech, v tropické Americe se někdy objevuje hniloba kořenů způsobená bakterií Erwinia chrysanthemi. Aloe trpí v kultuře různými chorobami zejména při nedostatku slunečního svitu. Je též citlivá na vodu stagnující v půdě.
Aloi pravou lze v České republice podobně jako v jiných oblastech mírného pásu pěstovat jako přenosnou kbelíkovou nebo jako pokojovou rostlinu. Vyžaduje propustnou písčitou půdu a plné slunce podobně jako mnohé jiné sukulenty. Doporučuje se sázet do keramické nádoby s pórovitým střepem a na dno dát drenáž. V létě je vhodná středně silná zálivka a rostlinu lze umístit venku či na balkoně. V době, kdy noční teploty klesají k 10 °C, je třeba rostlinu přenést dovnitř a umístit ji např. u jižního okna v chladné chodbě. Zimní teploty by neměly klesat pod 5 °C. V zimě je třeba zalévat velmi málo, květináč by měl mezi jednotlivými zálivkami zcela proschnout. Rostlina kvete v květnu a červnu, v našich podmínkách však vykvétá zřídka.
Jako „léčivá aloe“ jsou ovšem častěji v bytových podmínkách pěstovány otužilejší rostliny z okruhu aloe stromovité (Aloe arborescens).
V českých botanických zahradách se lze s aloí pravou setkat celkem zřídka. Je udávána např. ze skleníků Botanické zahrady léčivých rostlin Farmaceutické fakulty UK v Hradci Králové.
Hlavním způsobem množení aloe pravé v domácích podmínkách je vegetativní rozmnožování pomocí odnoží, neboť semena špatně klíčí a semenáče celkově rostou pomaleji než oddělky. Odnože se samovolně vytvářejí kolem mateční rostliny v letních měsících. Je vhodné je oddělovat při velikosti asi 10 cm. Další možností je řízkování oddenků, přičemž délka řízků by měla být asi 5 až 6 cm a na každém řízku by měly být minimálně 2 až 3 nody. Ve velkopěstitelských podmínkách se též používá meristémové množení in vitro.
Aloe pravá je v Evropské unii povolena jako potravní doplněk v souladu s vyhláškou 1831/2003. Obsah aloinu je v potravinách a nápojích omezen na množství maximálně 0,1 mg na kilogram. Ve Spojených státech amerických je gel z aloe pravé povolen jako potravní doplněk. Volný prodej projímavých rostlinných drog na bázi anthrachinonů zde není povolen a v roce 2002 byly vyňaty ze seznamu rostlinných drog obecně bezpečných k užívání.
JANČA, Jiří; ZENTRICH, Josef A. Herbář léčivých rostlin 1. díl. Praha: Eminent, 2008. ISBN 978-80-7281-365-0. (česky) 
VALÍČEK, Pavel et al. Léčivé rostliny tradiční čínské medicíny. Hradec Králové: Svítání, 1998. ISBN 80-86198-01-4. (česky) 
VALÍČEK, Pavel a kol. Užitkové rostliny tropů a subtropů. Praha: Academia, 2002. ISBN 80-200-0939-6. (česky) 
LLAMAS, Kirsten Albrecht. Tropical Flowering Plants. Cambridge: Timber Press, 2003. ISBN 0-88192-585-3. (anglicky) 
COATS, Bill C; AHOLA, Robert Joseph. The Silent healer: A modern study of Aloe vera. Martinsville: Fideli Publishing, 2010. ISBN 978-1-60414-221-1. (anglicky)

Alois Weiß (16. října 1906 Ruma, Rakousko-Uhersko – 26. února 1969 Straubing, Bavorsko) byl skladník z Mnichova a současně pomocník mnichovského kata Johanna Reichharta. Weiss pocházel z německého Stadelheimu a byl původně vězeňským dozorcem.
Byl vybrán na místo pražského kata v nově zřízené Pankrácké sekyrárně. Do Prahy přijel v březnu 1943. (V Praze bydlel v Dlouhé 14.) Zde si našel své nové pomocníky. První byli čeští kolaboranti Robert Týfa z Českých Budějovic a Jan Křížek (některé prameny  uvádějí příjmení "Kříž") (který si změnil jméno na "Johann Kreuz") a později ještě Alfred Engel z Holešovic. Tito lidé byli později vystřídáni konfidentem gestapa Antonínem Neradem z Braníka a Weißovým švagrem Otto Schweigerem.Byl považován za výkonného a spolehlivého popravčího, který si doklady o popravených udržoval v pořádku.Provoz pankrácké gilotiny byl zahájen dne 2. února 1943 a trval až do 26. dubna 1945. Za tuto dobu bylo vykonáno 1 079 poprav (z toho 155 žen). Katova kniha se zápisy o vykonaných popravách se zachovala.
Po válce se Alois Weiss dostal do sovětského zajetí, ale byl propuštěn do Německa a usadil se ve Straubingu.Správnímu soudu v Straubingu také adresoval úřední dopis. Uvedl v něm, že vzhledem ke zrušení rozsudku smrti v Německu sice nemůže dále vykonávat svou práci, formálně ale nebyla jeho práce ukončena a nárokoval si tedy odpovídající mzdu. Soud žádost zamítl. České úřady zároveň požádaly o prošetření Aloise Weiße. Německá strana to odmítla, s odůvodněním, že jej nepovažuje za nacistického zločince, ale za úředníka.V šedesátých letech dvacátého století žádal Weiss dokonce československé úřady o přiznání dvou let, kdy působil jako kat na Pankráci, aby mu tyto roky nechyběly pro zápočet do starobního důchodu.
MOTL, Stanislav. Svědek z cely smrti. Praha: Rybka Publishers, 2010. ISBN 978-80-87067-47-5. 
BLAZEK, Matthias. Scharfrichter in Preußen und im Deutschen Reich 1866–1945. Stuttgart : ibidem-Verlag, 2010, ISBN 978-3-8382-0107-8.
HILLENBRAND, Klaus. Berufswunsch Henker: Warum Männer im Nationalsozialismus Scharfrichter werden wollten. Frankfurt/New York : Campus Verlag, 2013, ISBN 978-3593-39723-8.
KÝR, Aleš. „Die Gedenkstätte Pankrác in Prag. Entstehung und Entwicklung der Gedenkstätte und ihrer historischen Ausstellung bis zum Jahre 1989“. Do: Perspektiven für die Dokumentationsstelle Brandenburg. Upravil Günter Morsch a Sylvia de Pasquale, LIT VERLAG, Münster 2003, str. 87–88.

Alois Wolfmüller (24. dubna 1864, Landsberg am Lech – 3. října 1948, Oberstdorf) byl německý vynálezce, konstruktér a průkopník letectví.
Alois Wolfmüller je znám jako konstruktér prvního sériově vyráběného motocyklu, od roku 1894 prodávaného pod značkou Hildebrand & Wolfmüller, je tak zapsán i v Guinnessově knize rekordů.
Už v mládí Wolfmüller experimentoval s létajícími modely a draky i kluzáky, které měly umožnit člověku létat. Pracoval mimo jiné v továrnách Dürkopp Nikolause Dürkoppa v Bielefeldu a u Karla Benze v Mannheimu.
Po finančním krachu podnikání s výrobou motocyklů v roce 1897 se opět naplno začal věnovat letectví. Se svým současníkem Otto Lilienthalem si pravidelně korespondoval ohledně vlastností a konstrukce letounů a křídel a vylepšení jejich výkonů a manévrovatelnosti. Od něj také už v roce 1894 zakoupil kluzák Normalsegelapparat, druhý vyrobený z 11 kusů.
Vynálezy Aloise Wolfmüllera jsou mimo jiné vystaveny v leteckém technickém muzeu ve Schleißheimu, expozici Deutsches Museum v Mnichově; motocykly jsou v muzeu v Neckarsulmu.
Prvním motocyklem v Čechách byl právě stroj Hildebrand & Wolfmüller. Zakoupil jej Artur Kraus z Pardubic v roce 1895. Dnes je tento motocykl vystaven v expozici motocyklů v Národním technickém muzeu v Praze.

„Alors on danse“ je píseň belgického hip-hopového zpěváka Stromae. Píseň pochází z jeho debutového studiového alba Cheese. Produkce se ujal producent Dimitri Borrey.

Alp je hlavní město a obec v Cerdanyi v provincii Girona v Katalánsku na severu Španělska. Na severu město přímo hraničí s Francií, konkrétně s městem Palau-de-Cerdagne. V roce 2012 žilo ve městě 1745 obyvatel. Na území obce se nachází lyžařská střediska Masella a La Molina.

Alphubel (4 206 m n. m.) je hora ve Walliských Alpách. Leží na území Švýcarska v kantonu Valais nedaleko italských hranic. Náleží do masivu Mischabel. Leží jižně od Domu a Täschhornu. Na vrchol lze vystoupit od chat Täschhütte (2 701 m n. m.), Mischabeljoch Biwak (3 851 m n. m.) a Hotel Langflue (2 867 m n. m.). Horu obklopují ledovce Weingartengletscher a Feegletscher.
Na vrchol jako první vystoupili 9. srpna 1860 Leslie Stephen, T. W. Hinchliff, Melchior Anderegg a Peter Perren.

Slalom žen na Zimních olympijských hrách 2014 se konal v pátek 21. února jako poslední pátý závod žen na olympiádě v lyžařském středisku Roza Chutor poblíž Krasnoj Poljany. Zahájení prvního kola proběhlo na 13.45 hod a druhé se jelo od 17.15 hod SEČ. Závodu se zúčastnilo 85 závodnic ze 45 zemí. Tři slalomářky nenastoupily na start.
Úřadující mistryní světa byla Američanka Mikaela Shiffrinová, která vítězstvím potvrdila roli jedné z favoritek. Obhájkyně olympijského zlata, německá lyžařka Maria Höflová-Rieschová, dojela na čtvrtém místě.
Olympijskou vítězkou se stala 18letá Američanka Mikaela Shiffrinová, která se tak ve svém druhém olympijském závodu kariéry stala vůbec nejmladším vítězem slalomu v historii olympijských her. Stříbro vybojovala zkušená rakouská lyžařka Marlies Schildová, která tak obhájila druhé místo z Vancouverských her 2010. Celkově získala čtvrtou olympijskou medaili, z toho třetí stříbrnou a třetí ze slalomu. Bronz si odvezla další Rakušanka Kathrin Zettelová, pro niž medaile znamenala první olympijský kov. 
V tomto článku byl použit překlad textu z článku Alpine skiing at the 2014 Winter Olympics – Women's slalom na anglické Wikipedii.
Při potřebě odlišení od stejnojmenné vesnice v kantonu Schaffhausen (Altdorf SH) je uváděna jako Altdorf UR.
Altdorf je znám jako místo, kde podle legendy sestřelil Vilém Tell jablko z hlavy svého syna. Tato událost je každoročně připomínána na tržním náměstí, kde od roku 1895 stojí bronzová socha Viléma Tella a jeho syna (vytvořena Richardem Kisslingem z Curychu). V roce 1899 bylo poblíž centra města otevřeno Tellovo divadlo, které hraje hru Vilém Tell od Friedrich Schillera. Na Marktplatz stojí též původně gotický barokně přestavěný kostel.
V roce 1899 byla také otevřena nová silnice z Altdorfu přes Schächental do obce Linthal a poté do města Glarus. 2 kilometry od Altdorfu se nachází obec Bürglen, jež je považována za rodiště Viléma Tella. V blízkosti se také nachází obec Attinghausen, kde se nacházejí ruiny hradu, který patřil jednomu ze zakladatelů Švýcarské konfederace. Dnes se zde nachází muzeum.

Alternativní rock (také alternativní hudba, alternativa) je žánr rockové hudby, který vznikl v 80. letech a populárním se stal v průběhu 90. let 20. století.
Tento termín se v 80. letech začal používat pro skupiny inspirované punkem, které svou hudbu vydávaly u nezávislých hudebních vydavatelství.
Jako žánr alternativní rock obsahuje různé subžánry, které vzešly z nezávislé scény, jako grunge, britpop, a nezávislý pop. Tyto žánry mají s punkem společnou jeho filozofii, a často silně vycházejí z jeho hudebních postupů, které byly základem pro alternativní hudbu 70. let.
I když je tento žánr pojmenovaný jako rock, jeho subžánry jsou krom jiného ovlivňované i folkem, reggae, elektronickou hudbou a jazzem. Někdy byl termín alternativní rock používaný i pro rockovou hudbu undergroundové scény 80. let, všech následovníků punk rocku (včetně New wave a post-punku) a paradoxně i pro rockovou hudbu 90. let a i dnes po roce 2018.

Altingiovité (Altingiaceae) je čeleď dvouděložných rostlin z řádu lomikamenotvaré (Saxifragales). Jsou to stromy s jednoduchými střídavými listy a jednopohlavnými téměř bezobalnými květy uspořádanými v hlávkách či jiných typech květenství. Do čeledi jsou tradičně řazeny 2 rody: ambroň (Liquidambar) a altingie (Altingia), podle výsledků molekulárních studií náležejí všechny druhy do rodu Liquidambar. Většina druhů této čeledi roste v Asii, ambroň západní pochází ze Severní a Střední Ameriky. Ambroň západní je v České republice vysazována jako okrasný strom. Altingie i ambroně jsou těženy pro kvalitní dřevo a poskytují vonné pryskyřice.
Zástupci čeledi jsou opadavé nebo stálezelené jednodomé stromy se střídavými jednoduchými listy. Listy jsou řapíkaté, s celistvou nebo dlanitě členěnou, na okraji pilovitou nebo řidčeji celokrajnou čepelí a s opadavými palisty které po opadu zanechávají drobné jizvy. Žilnatina je dlanitá nebo zpeřená. V listech i větévkách jsou přítomny mléčnice.
Květy jsou jednopohlavné. Samčí květy jsou bezobalné, ve vrcholových hroznech, latách, hlávkách nebo klasech. Obsahují zpravidla mnoho (výjimečně jen 4) tyčinek s krátkými až chybějícími nitkami. Samičí květy jsou v kulovitých hlávkách, mají neustálený počet okvětních lístků (12 až 50), redukovaných na šupinky. Semeník je polospodní, srostlý ze dvou plodolistů. Obsahuje 2 komůrky s mnoha vajíčky. Plodem je dřevnatá tobolka pukající 2 chlopněmi.
Čeleď zahrnuje 16 druhů ve 2 rodech a vyskytuje se v Asii a Americe. Rod altingie zahrnuje 11 druhů a je rozšířen v Asii od Indie a Číny po Vietnam a Indonésii. Rod ambroň má 5 druhů a vyskytuje se v jihozápadní Asii (ambroň východní) a východní Asii. Jediný druh, ambroň západní, je rozšířen v Americe od jihovýchodních oblastí USA po Střední Ameriku.
Fosílie přiřazované rodu Liquidambar jsou známy již ze svrchní Křídy. Z miocénu je znám druh † Liquidambar changii. Z období třetihory|třetihor pocházejí také příbuzné rody † Evacarpa a † Microaltingia. V České republice byla nalezena prokřemenělá dřeva pocházející z období oligocénu, strukturou podobná ambroni. Druh byl popsán jako † Liquidambaroxylon.
Ve většině systémů byly rody altingie (Altingia) a ambroň (Liquidambar) řazeny do čeledi vilínovité (Hamamelidaceae). Molekulární výzkumy skupiny APG prokázaly, že v takovém pojetí by byla tato čeleď parafyletická, a tyto dva rody byly vyčleněny do samostatné čeledi.
Při molekulárních studiích se zjistilo, že rod Altingia tvoří vývojovou větev uvnitř rodu Liquidambar a pokud mají být všechny taxony monofyletické, je třeba všechny druhy altingie vřadit do rodu Liquidambar.
V roce 2013 byla zveřejněna studie, v níž je rod Altingia zrušen a všechny druhy jsou přeřazeny do rodu Liquidambar. Morfologické rozdíly mezi oběma rody jsou vysvětlovány přizpůsobením se jinému způsobu opylování. Navíc bylo zjištěno, že bývalý rod Semiliquidambar, vykazující intermediální znaky mezi oběma rody, je ve skutečnosti hybridogenního původu. Převážná většina sekundárních zdrojů však zatím tuto změnu v taxonomii nereflektuje.
Ambroň západní (Liquidambar styraciflua) je atraktivní okrasná dřevina ceněná zejména pro červené podzimní zbarvení listů. Je pěstována v různých okrasných kultivarech i v České republice.Ambroň východní (Liquidambar orientalis), strom původní v jihozápadní Asii, je zdrojem vonného balzámu nazývaného styrax a používaného v lékárnictví, potravinářství a parfumerii. Tento druh je vzácně pěstován i v nejteplejších oblastech České republiky. Ambroně poskytují rovněž kvalitní dřevo.
V jihovýchodní Asii patří altingie k vyhledávaným druhům dřeva a používají se k znovuzalesňování. Místně je také využívána aromatická pryskyřice, vytékající z kmene při poranění.
Koblížek J. Jehličnaté a listnaté dřeviny našich zahrad a parků. 2. vyd. Tišnov: Sursum, 2006. ISBN 80-7323-117-4.
Valíček P. et al. Užitkové rostliny tropů a subtropů. 2. vyd. Praha: Academia, 2002. ISBN 80-200-0939-6.

Amal (arabsky: امل, doslova „naděje“) celým názvem Libanonské pluky odporu (arabsky أفواج المقاومة اللبنانية, Afwáj al-Muqawama al-Lubnáníja, či jen hnutí Amal, arabsky: حركة أمل, Harakat Amal) je libanonská parlamentní politická strana a milice, v současnosti nejsilnější ší'itská politická strana v Libanonu.
Byla založena roku 1975 jako ozbrojené křídlo ší'itského politického uskupení Hnutí vykořeněných, které o rok dříve založili Musa al-Sadr a Husajn el-Husajní. Během libanonské občanské války se stala jednou z nejvýznamnějších ší'itských milicí. Silnou pozici získal díky podpoře a styky se Sýrií a 300 tisíc ší'itských uprchlíků z jižního Libanonu, kteří z této oblasti odešli v důsledku izraelských vojenských operací. Cílem Amalu bylo získat větší uznání libanonského ší'itského obyvatelstva a podíl na vládních zdrojích pro ší'ity ovlády jih země.V době svého největšího vrcholu měla milice 14 tisíc členů. Během občanské války bojovala proti palestinským uprchlíkům a svedla krvavou bitvu o Bejrút se svým ší'itským rivalem hnutím Hizballáh, což vyústilo v syrskou vojenskou intervenci. Hizballáh byl založen někdejšími nábožensky založenými členy Amalu, kteří milici opustili poté, co se jejího vedení ujal Nabí Berrí. Od roku 1990 má Amal zastoupení v libanonském parlamentu a vládě a její vůdce Nabí Berrí je od roku 1992 předsedou parlamentu. Po volbách v roce 2009 má Amal ve 128členném parlamentu 13 poslanců.
V tomto článku byl použit překlad textu z článku Amal Movement na anglické Wikipedii.

Amalfitana (italsky Costiera amalfitana) nebo Amalfitánské pobřeží je pobřežní krajina v délce přibližně 40 km v italské Kampánii. Rozkládá se od Sorrentského poloostrova až k městu Salernu. Je známé pro své vysoké kopce po celé délce, které se svažují až k pobřeží a ze kterých je panoramatický pohled do všech směrů. Na Amalfitánském pobřeží se nachází řada menších měst se zachovalou architekturou. K nejznámějším a nejvíce navštěvovaným náleží Amalfi a Positano.

Aman (zpravodajská služba) – zpravodajský útvar Izraelských obranných sil (IOS)

Amanda Somerville (* 7. března 1979 Flushing, Michigan, USA) je písničkářka a hlasová trenérka, známá především pro svoji spolupráci se spoustou evropských symfonicmetalových hudebních skupin. Ženské vokály nahrávala se skupinami jako jsou Edguy, Epica, After Forever, Beyond the Black či Kamelot a spousta dalších. Jako hlavní a doprovodná zpěvačka vystupuje s metalovou operou Avantasia, zpívala také v projektu Aina. Se zpěvákem Michaelem Kiskem vydává alba pod hlavičkou duetu Kiske/Somerville.Somerville je vdaná za nizozemského hudebníka Sandera Gommanse; v červenci 2015 se jim narodila dcera Lana Elise Gommans.

Amatérská bowlingová liga je pravidelnou sérií turnajů v bowlingu konaná již od roku 2000. Účastnit se jich mohou 3 až 8 členná mužstva sloužená pouze z amatérských či rekreačních hráčů. Zápasy soutěže jsou hrány podle mezinárodních pravidel bowlingu a na drahách odpovídajícím předpisům pro mistrovské soutěže (takové, které mají pouze bezlankové stavěče kuželek).
severní MoravaV rámci těchto regionů jsou stanoveny výkonnostní kategorie (1. a 2. (případně i 3. až 8. liga)). Utkání 1. a 2. ligy se hrají v různých bowlingových hernách v rámci daného regionu. V tom se liší oproti 3. ligám, které se hrají v rámci jedné bowlingové herny. Pokud má některá z 3. lig mnoho účastnických týmů, je (pouze pro tuto ligu) otevřena ještě nižší úroveň - 4. až 8. liga.
Mezi jednotlivými úrovněmi této hierarchie lze postupovat do soutěží vyšších nebo sestupovat do soutěže nižší. Nejlepší mužstva se v závěru sezóny účastní Finále České republiky družstev, nejlepší hráči pak Finále České republiky jednotlivců.
V rámci jednoho ročníku je liga rozdělena na dvě uzavřené samostatné části - na jarní a podzimní. Každé družstvo v rámci své soutěže sehraje během půl roku celkem čtyři až šest turnajů, v nichž se utká každý s každým. Za vítězné turnajové utkání dostane mužstvo 2 body, za remizované 1 bod a prohrané utkání není obodováno. Dále se rozděluje po jednom bodu za vítězství hráče proti hráči na stejné pozici (tzv. na řádku). Při remízovém stavu si hráči rozdělí ½ bodu. Za jedno utkání tak může tým získat až 5 bodů. Po sehrání posledního turnaje se sečtou dosažené body konkrétního družstva ze všech turnajů a sestaví se pořadí. Družstva na čelních příčkách postupují do soutěže výš (buď přímo nebo přes baráž), nejhorší družstva naopak sestupují do nižší soutěže, existuje-li v rámci daného regionu. Vítězné družstvo skupiny má, stejně jako družstvo, které mělo po základní části ABL hrací průměr přes 500 bodů (vč. hdc), právo na účast v Baráži o Finále České republiky družstev.

Amazon.com je internetový obchod patřící americké společnosti Amazon.com, Inc. ve státě Washington. Patří mezi nejstarší a největší obchody svého druhu. Jeff Bezos provozoval už v roce 1994, v začátcích Internetu, knihkupectví Cadabra.com, které téhož roku přejmenoval na Amazon podle řeky Amazonky. V roce 1998 koupil také Internet Movie Database (IMDb), Alexa.com. Příjmy společnosti se dnes pohybují okolo 7 miliard dolarů ročně a jako jedna z mála společností dokázala růst i v časech ekonomické krize. Firma vyrábí také vlastní čtečky elektronických knih Amazon Kindle a tablet Kindle Fire. Amazon dovoluje i prodej malovýrobců v její síti, ale bere si za to 15% provize.
V prosinci 2013 šéf společnosti, Jeff Bezos, prohlásil, že Amazon hodlá dopravovat objednané zboží pomocí dronů/optocopterů. Tuto službu nazval Prime Air a nadále ji testuje a rozvíjí.
4. prosince 2009 začaly evropské pobočky Amazon zasílat do ČR kromě knih, CD a DVD také zboží z ostatních produktových kategorií (elektronika, hračky atd.). V Evropě fungují k roku 2011 pobočky ve Velké Británii, Francii, Německu a Itálii.
V roce 2013 se Amazon rozhodl vybudovat dvě logistická centra (obrovské haly s regály a balicími linkami, ve kterých se bude napaletované zboží od výrobců vybalovat a zabalovat do malých balíčků pro koncové zákazníky) v Česku, každé za miliardu korun a o rozloze 95 tisíc m² (svou velikostí cca 13 fotbalových hřišť by se tak měl rovnat zatím největšímu skladu v Německu). Zvažoval i Polsko, ale rozhodl se pro Českou republiku. Jedno distribuční centrum plánuje postavit v Brně a druhé (distribuční a reklamační) chce stavět poblíž Dobrovíze u Prahy. Sklady by firma chtěla mít hotovy v září 2014. V každém z center nabídne do tří let od otevření kolem 2 tisíc permanentních a 3 tisíce sezónních pracovních míst. Celkově chce Amazon do Česka investovat kolem 10 miliard korun a distribuční infrastruktura Amazonu v České republice má ambice dopravovat zboží i za její hranice, včetně států východní a severní Evropy.
Obyvatelé Dobrovíze (a okolních obcí) ale proti otevření centra protestují – nelíbí se jim průjezd 450 kamionů denně, zhoršení životního prostředí, narušení památkové zóny a v poslední řadě to, že se o tom dověděli až z médií. 6. prosince 2013 obyvatelé Dobrovíze hlasovali a vyslovili se proti (v poměru hlasů 121:76). Developerská společnost Panatonni, která měla halu vybudovat, v reakci na to vyjádřila „hluboké znepokojení“ a v případě zrušení stavby vyžaduje náhradu škody. Mezitím vyvstala kritika i v Brně, kde je problémem napojení na dálnici D1, a taktéž se Amazonu nabídl Moravskoslezský kraj, že by své distribuční centrum mohl postavit v průmyslové zóně v Mošnově na Novojičínsku a mj. využít tamní letiště. Snahu o vybudování skladu u Brna ale Amazon vzdal. Dále Amazon popírá, že si vybral Česko kvůli problémům se zaměstnaneckými odbory v Německu. Protože Amazon neplánuje přímý vstup na český trh, existuje otázka, zda nejde pouze o využití levné pracovní sily bez přidané hodnoty pro český trh. Vyhledem k vysoké nezaměstnanosti jsou díky novým pracovním místům nejspíše potěšeni všichni odborníci, kteří tento projekt z důvodu jejího možného snižení podporovali. Celkem má být v obou centrech zaměstnáno až 5000 lidí, převážná část z nich ale budou skladoví manipulátoři, tedy místa s nízkou kvalifikací a s nízkými platy (v prosinci 2016 to bylo 125,– Kč/h s možnými odměnami 20,– Kč/h).
Dobrovízský Amazon zajišťuje svozové autobusy pro své zaměstnance z několika okolních měst. Směny pro skladové manipulátory začínají v 7:00 a včetně půlhodinové přestávky trvají 10 hodin a 10 minut. Základem jsou čtyři pracovní dny v týdnu, podle potřeby firmy jsou přidělovány přesčasy resp. další pracovní dny (které si zaměstnanci nemohou prohodit). Podmínkou pro prémie je mj. odpracovat všechny přidělené směny, omluvené absence (např. hospitalizace) automaticky znamená ztrátu prémií. Firma má vlastní systém penalizování přestupků a obrovskou fluktuaci zaměstnanců (jednu z největších na světě). Velmi podrobné až invazivní jsou též její směrnice pravidla (mj. na pracoviště nesmí žádná elektronika a z nápojů pouze voda v průhledných lahvích, žádná hudba při práci, při chůzi po schodišti se povinně držet zábradlí, táhnout vozíky pouze oběma rukama, parkovat pouze zacouváním). Amazon ve svých skladech neustále inovuje a používá nejnovější technologie, včetně té pro sledování svých zaměstnanců (kamerový systém, elektronická identifikace, čipy, skenery) a analyzování jejich výkonu včetně nastavování individuálních kvót. Kromě skenerů čárových kódů, s možnostmi navigace pracovníka ke správnému místu ve skladu, v roce 2018 představil návrh pásku na ruku svých zaměstnanců-skladníků, který jim bude dávat vibrace, je má navádět, kterým směrem sahat k produktu, jež mají vybrat.V případě skladu v Dobrovízi Amazon potvrdil složení 50 milionů korun určených pro stavbu obchvatu na vázaný účet, aby uklidnil obyvatele, kteří se obávají zvýšeného dopravního zatížení v obci, a začal hledat první zaměstnance, v první fázi na manažerské a podpůrné pozice. Naopak zastupitelé města Brna ani na potřetí neschválili podmínky, za kterých by Amazonu prodali městské pozemky, na kterých měl sklad stát. Za to sklidili kritiku od ministra Babiše.
Podle Jiřího Hlavenky, zakladatele Computer Pressu a InternetShops, má typ investice, který chce v Česku udělat Amazon, pro Česko pouze malou, možná dokonce zápornou přidanou hodnotu, neboť dojde ke zvýšení počtu kamionů pohybujících se po českých silnicích pravděpodobně o několik set (studie ukazující o jaké navýšení počtu kamionů půjde buď není nebo nebyla veřejně publikována), což zvýší opotřebení silnic a dálnic a následně potřebu rekonstrukcí a rozšiřování sítě, kterou platí stát. Jedná se tedy o externalitu.
Britský dokument reportéra BBC ze série Panorama Amazon: The Truth Behind The Click přinesl skryté záběry ze skladu a denní a noční práce člověka, který v Amazonu po tři měsíce pracoval a jehož úkolem bylo skenovat a přinášet objednávané zboží. Tato nekvalifikovaná práce je v Amazonu 4 dny v týdnu, směna trvá zhruba 10¾ hodiny, včetně několika přestávek. Každému ze sběračů (pickerů) jsou po zapracování přiděleny osobní kvóty počtu vyzvednutého zboží za určitý čas resp. čas za vyzvednutí jednoho zboží (ten se může pohybovat i kolem 30 sekund, přičemž skenery jim odměřují čas k dosažení dalšího zboží v okamžiku, kdy naskenují stávající). Toto vyhledávání trvá nepřetržitě, bez chvilky odpočinku. Zaměstnanec může nachodit i 11 mil (17,7 km) za směnu. Kvóty jsou relativně vysoké a pokud je zaměstnanec nestíhá plnit, následují různé důtky a napomínání od nadřízených, vedoucí až k udělování jakýchsi „trestných bodů“. Trestné body získají zaměstnanci i za zpožděný příchod o 2 minuty a více nebo pokud si vezmou den volno. Po třech trestných bodech většinou dochází k jejich propuštění. Podle psychologů má toto vše v dlouhodobé míře neblahý efekt na zaměstnance po fyzické i duševní stránce. Další kritika zmiňuje například mnohdy dlouhodobou namáhavou práci s těžkými pojízdnými košíky pro zboží nebo docela časté výpadky osvětlení v různých částech skladu ústící v práci po tmě. Podobné „otrocké“ zkušenosti měla i americká investigativní novinářka.
Kritika se nevyhýbá ani střednímu a vyššímu managementu uvnitř firmy. Mezi kritizovaná témata se řadí:
existence anonymních telefonních linek, pomocí kterých mohou zaměstnanci pomlouvat své kolegy
implicitní vyžadování dostupnosti přes telefon či e-mail po pracovních hodinách, často i po půlnoci
zaměstnanci jsou vybízeni k tomu, aby nadbytečně kritizovali návrhy svých kolegů a aby tak nepřímo podrývali jejich invenci
existence „čistek“, ve kterých je vyhozena určitá část (např. 10 %) zaměstnanců podle jejich výkonnosti a posudků od druhých
z toho vyplývající vysoká míra stresu (včetně konkrétních projevů jako např. žaludeční vředy)
nedostatek rekonvalescence po závažných událostech z hlediska zaměstnance (jako např. léčba rakoviny nebo porod)
nedostatek podmínek pro bezproblémovou práci (zarážející vzhledem k technické povaze společnosti) – například nově postavená hala s high-tech vymoženostmi pro monitorování skladníků, která ale postrádá klimatizaci a v níž zaměstnanci rutinně omdlévají v míře, ve které je u něj permanentně přistavena sanitka
důsledkem je, že průměrná doba zaměstnání pracovníka ve středním vedení firmy je 1 rok a jen 15 % lidí je zaměstnáno 5 let nebo více.
Jiným kontroverzním počínáním je „daňová optimalizace“. Ve Velké Británii se tak firma vyhýbá placení daní. Za rok 2017 měl zisk 5,6 mld. dolarů; na daních nezaplatil nic. Evropská komise tak vyšetřuje dohodu Amazonu s Lucemburskem.V souvislosti s otevřením skladu v Dobrovízi byli jednotliví prodejci povinni registrovat se k DPH v České republice. Finanční úřady však na tento nápor nebyli řádně připravení a registrace tak v mnoha případech trvala i půl roku, ačkoliv lhůta pro vyřízení registrace činí 30 dní.
Podle analýzy administrativních pracovníků amerického státu Ohio (ve kterém je jedno ze skladištních center Amazonu) je 10 % zaměstnanců Amazonu (pracujících na plný úvazek) závislých na nějaké formě vládní podpory v hmotné nouzi (např. potravinové lístky), čímž se řadí mezi tzv. pracující chudinu. Současně tak dochází k efektu „kapitalizace zisku, socializace nákladů“, kdy Amazon (který aktuálně neplatí žádné daně) přesouvá funkci hmotné podpory svých zaměstnanců na stát.
Amazon ve svých prohlášeních tuto kritiku odmítá a odkazuje se na legalitu svého počínání.[zdroj?]
Firma Amazon se dostala pod palbu kritiky také díky problémům se zařízením pro chytré domácnosti Amazon Echo. Tento chytrý reproduktor obsahuje virtuální asistentku Amazon Alexa, která ovládá další zařízení chytré domácnosti a také plní jednoduché příkazy majitelů (např. zapne oblíbenou hudbu, vyhledá informace na webu, zhasne světla apod. po vyslovení hlasového pokynu člověkem). Přestože systém Alexa má fungovat především na bázi umělé inteligence, takže majitele v domovech nikdo neposlouchá, reportéři agentury Bloomberg zjistili, že firma zaměstnává tisíc pracovníků, kteří vyhodnocují podle nahrávek z Alexy, jestli zařízení funguje správně a správně plní lidské příkazy. Cizí lidé tedy slyší, o čem se lidé za zavřenými dveřmi doma baví. Kromě toho zařízení Amazon Alexa občas dělá chyby a nahrává, když nemá. Objevil se i případ, kdy byla nahrávka domácí konverzace po chybném úsudku Alexy poslána na náhodné tel. číslo ze seznamu majitele Alexy.
Čeští spotřebitelé mohou zatím zůstat v klidu, protože zařízení Amazon Alexa nefunguje v českém jazyce.

Amazonky (řecky Ἀμαζόνες, latinsky Amazones) byl v řecké mytologii mytický národ bojovných žen.
Sídlily pravděpodobně na severním pobřeží Malé Asie nebo ještě východněji ke Kavkazu. Uvádí se také oblast Krymu.
Byly národem, kterému vládly ženy. Cvičily se v boji, sloužily ve vojsku. V té době zůstávaly pannami, teprve po skončení vojenské služby se vdávaly a rodily děti. Veřejná moc však zůstávala v jejich rukou. Naopak muži vedli domácí život s povinnostmi, jaké zastávaly jinde vdané ženy.
Jméno Amazonek je vykládáno od slova „amazoi“, to je bezprsé, protože kvůli boji si prý v mládí odstraňovaly jeden nebo oba prsy, aby nepřekážely.
Styky Řeků s Amazonkami byly téměř bez výjimky válečné. Tak proti jejich královně Hippolytě vedl válečnou výpravu velký hrdina Héraklés. Doprovázel ho athénský král Théseus a přivedl si zajatou vůdkyni Amazonek Antiopu, se kterou se oženil. Když ji přišly její družky osvobodit, zamilovaná Antiopa s manželem bránila Athény a v boji zahynula. Proti Amazonkám táhl také hrdina Bellerofontés. Poslední známý válečný stav zažily Amazonky se svou královnou Penthesileiou, kdy přišly na pomoc obléhané Tróji. Královna zahynula v souboji s achajským hrdinou Achileem. Amazonky dostaly zpět Penthesileino mrtvé tělo, avšak přísahou se musely zavázat, že již nikdy proti Řekům nezvednou zbraně.
Bojové akce Amazonek proti Řekům byly častými náměty antických umělců, zachovaly se jako obvykle nejčastěji na vázových malbách či reliéfech. Mezi nejlepší patří:
Boj Řeků s Amazonkami na mauzoleu v Halikarnassu. Vytvořili jej po roce 352 př. n. l. Skopás, Leocharés, Bryaxis a Praxitelés
římské kopie Amazonek jsou ve Vatikánském muzeu, originály jsou údajně dílem Feidia, Polykleita a Krésila
z novodobých obrazů je nejznámější Bitva Amazonek od Petra Paula Rubense (z doby kolem 1618, dnes v mnichovské Pinakotéce)
zajímavostí je, že když v roce 1541 na výpravě po toku jihoamerické řeky objevil setník Francisco de Orellana indiánský kmen, kterému v roli náčelnice vládla žena, tento dobyvatel nazval řeku Amazonkou
jako mírně pejorativní je jméno Amazonek převzato i do dnešní mluvy a vyjadřuje bojovné ženy, spíše mužatky.
Slovník antické kultury. Praha: Svoboda, 1974. 717 s. (Členská knižnice nakl. Svoboda).

Amber Coffman, rodným jménem Amber Dawn Coffman (* 15. června 1984, Austin, Texas, USA) je americká zpěvačka a kytaristka, bývalá členka skupiny Dirty Projectors. Mimo to spolupracovala s dalšími interprety, jako jsou například Snoop Lion, John Cale, J. Cole nebo skupina The Roots.
Svou kariéru zahájila v roce 2005 jako kytaristka v instrumentální skupině Sleeping People; ze skupiny odešla o dva roky později, krátce po vydání alba Growing. V roce 2007 se stala členkou skupiny Dirty Projectors a brzy po svém příchodu se skupinou nahrála album Rise Above. Se skupinou nahrála ještě alba Bitte Orca (2009) a Swing Lo Magellan (2012). Koncem roku 2013 oznámila, že pracuje na svém prvním sólovém albu. To nakonec dostalo název City of No Reply a jeho vydání bylo oznámeno v říjnu 2016.Rovněž se podílela na několika písních elektronických a hip hopových hudebníků. Prvním byl britský hudebník Rusko, se kterým v roce 2010 nazpívala píseň „Hold On“. Téhož roku zpívala v písni „A Peace of Light“ skupiny The Roots a v roce 2012 svým vokálem přispěla do písně „Get Free“ elektronické skupiny Major Lazer. V roce 2013 nazpívala s J. Colem píseň „She Knows“ a spolu se Snoop Lionem a T.I. zpívá v písni „No Regrets“. V roce 2014 se podílela na debutovém albu hudebníka Hamiltona Leithausera, frontmana skupiny The Walkmen, nazvaném Black Hours. Téhož roku svým vokálem přispěla na debutové album Neon Icon rappera jménem Riff Raff.V roce 2014 hrála ve videoklipu k písni „City of Night“ kanadského hudebníka Nicholase Krgoviche. V roce 2015 zpívala v písni „Dreamsong“ hudebníka Nate Hellera. Píseň byla nahrána pro film The Diary of a Teenage Girl, jehož režisérkou byla Hellerova sestra Marielle Heller. Téhož roku vydal velšský hudebník John Cale novou verzi své starší písně „Close Watch“, do níž svým zpěvem přispěla i Amber Coffman (píseň je součástí alba M:FANS). Rovněž vystupovala ve videoklipu k této písni.V roce 2017 nazpívala slova Ivanky Trumpové ve stylu Lany Del Rey v písní „My Father“.Jejím přítelem byl David Longstreth, vůdce skupiny Dirty Projectors.

Amenhotep III. (jméno znamená Amon je spokojen) byl egyptský faraon 18. dynastie vládnoucí v letech 1390–1353 př.Kr. Jeho otcem byl faraon Thutmose IV., matkou Mutenwiya, dcera krále Artatama I.. Amenhotepovo trůnní jméno znělo Neb-maat-re (Pán pravdy je Re).
Je považován za jednoho z nejvýznamnějších faraonů 18. dynastie. Jeho 39letá vláda byla pro Egyptsou říši obdobím míru, i když se uskutečnilo několik menších vojenských výprav, většinou do okrajových oblastí říše, k upevnění bezpečnosti na hranicích ale také zabezpečení odvádění tributů od vazalských území. Od upevnění sjednoceného Egypta a expanze, zejména za vlády jeho děda Thutmose III., uplynulo přibližně 180 let stability říše a došlo také k značnému růstu ekonomického bohatství. Bylo to také období, kdy se podstatně rozšířily votivní stavby uznávaným bohů Amona jeho manželky nebeské Mut, Ptaha a dalších. Stabilitu říše udržovala i politická spojenecká dohoda s královstvím Mitanni, utvrzená vícečetnými sňatky s Amenhotepem III.(který byl synem Mutenwia dcery krále Atartama I.) s mitanskými princeznami, jeho pozdějšími dalšími manželkami byly, dcera krále Šuttarny Giluchepa a Taduchepa dcera krále Tušraty. Za vlády Amenhotepa dosáhli moci a vlivu na vládu kněží Amonova kultu díky velkému pozemkovému vlastnictví tak, že to až ohrožovalo suverenitu faraona. Odezvou bylo posilování vlivu slunečního boha Aton a monoteistické pojetí státního náboženství. V tomto trendu pokračoval i jeho následník Amenhotep IV., který přijal jména Achn-aton a v duchu Slunečního kultu vybudoval nové hlavní město Achetaton v údolí Tel el-Amarna.
Amenhotep sám se ještě za svého života jmenoval bohem, patrně právem, protože době jeho panování se říkalo „vláda Slunce“. Byl jedním z nejbohatších faraonů starého Egypta..
Faraon Amenhotep III. byl především velký stavitel. Jeho jedinečný a nikdy nepřekonaný zádušní chrám v západních Thébách byl mistrovským dílem své doby. Dnes z něho ale zbyly už jen dvě sochy sedícího Amenhotepa, tzv. Memnonovy kolosy, které podle pověsti ve starověku „zpívaly“ (při silném pouštním větru). Rozsáhlou stavební činnost vyvíjel hlavně v Karnaku, kde založil posvátné jezero. Nechal vybudovat velkolepé chrámy nejen v Egyptě, ale i v Núbii. Jako příklad můžeme uvést Elefantinu, Wádí es-Sebúu, Aníbu, Kavu nebo Sesebi. Na severu zkrášlil města Tell el-Bastu a Tell Atríb. V egyptské Héliopoli nechal postavit chrám zasvěcený Horovi, v Sakkáře zahájil práce na Serapeu, v Thébách nechal vystavět Amon-Reův „jižní harém“ (takto se ve starověku nazýval chrámový komplex v Luxoru), kde umístil 600 soch bohyně Sachmety. Na druhém břehu Nilu si nechal postavit nádherný rezidenční palác a obrovský zádušní chrám.Významnou soukromou osobou jeho doby byl vezír Amenhotep, syn Hapuův, dohlížitel všech královských prací, který pro Amenhotepa III. vybudoval řadu monumentů.
Amenhotep se celý život potýkal s nemocí, jejíž příznaky jsou vidět i na obrazech z konce jeho života. Měl bolavé zuby, hnisající vředy a trpěl dnou. Amenhotep věnoval zvláštní úctu bohyni Sachmetě, lví bohyni války, která také vládla nemocem když se jí prokazovala zvláštní úcta, před nemocemi i chránila. Mitannský král Tušratta mu z Babylonu poslal sochu bohyně zdraví Ishtar, aby demonstroval přátelské vztahy..  V rámci komplexního výzkumu dědičných znaků analýzou DNA, antropologických a endkrinálních charakteristik mumíí členů 18. dynastie, byla prozkoumána i mumie Amenhotepa III. otce Achnatona a děda Tutanchámona. Dědičné posloupnosti rodu byly potvrzeny. Endokrinologická analýzy prokázala dědičný defekt patologického přebytku a manifestace syndromu nadbytku aromatázy s průvodními znaky gynekomastie a androgénního těla (podobné jak při terapii anabolickými steroidy).Zmíněný syndrom se projevil jak u Amenhotepa III. a zejména pak jeho syna Achnatona. Patrné to je v jeho zobrazování a zachovalých sochách, včetně doložených synergických projevů náboženských vizí.
Prvotně byla hrobka, označená KV22 objevena v 1799 při Napoleonově tažení do Egypta (1798–1801). Vyčištěna byla až Theodorem Davisem V roce 1915 se věnoval výzkumu KV 22 H.Carter. Poslední výzkumy realizovala japonská expedice vykopávkami v jižním křídle paláce. Objevila zde několik předmětů. Předpokládané původní bohaté pohřební poklady byly již ve starověky vykradeny. Mumie faraona byla v 21.dynastii přemístěny do hrobky KV35.

American Amateur Photographer byl fotografický časopis vydávaný ve Spojených státech v letech 1889–1907. V letech 1893–1896 byl redaktorem tohoto měsíčníku americký fotograf a publicista Alfred Stieglitz. American Amateur Photographer se v červenci 1907 sloučil s fotografickými časopisy Photo Beacon a Camera and Darkroom pod názvem American Photography.

American Express Company, zkracovaná i jako AmEx nebo Amex, je globální finanční společnost sídlící v New Yorku. Byla založena roku 1850 a je významným vydavatelem kreditních karet a cestovních šeků. Od roku 1958 používá jako maskota zobrazení římského gladiátora.
 Obrázky, zvuky či videa k tématu American Express ve Wikimedia Commons Firemní web
American Flyer byla americká rocková superskupina, kterou v roce 1976 založili Craig Fuller (dříve Pure Prairie League), Eric Kaz (Blues Magoos), Steve Katz (Blood, Sweat & Tears) a Doug Yule (The Velvet Underground). První album neslo název skupiny a vyšlo po podepsání smlouvy s vydavatelstvím United Artists. Produkoval jej George Martin a v žebříčku Billboard 200 se umístilo na 87. příčce. Druhé album vyšlo v následujícím roce pod názvem Spirit of a Woman a produkovala ho skupina za pomoci Kena Friesena. V žebříčku Billboard 200 se umístilo na 171 pozici. Skupina zaznamenala úspěch díky singlu „Let Me Down Easy“, který se dostal na osmdesáté místo v žebříčku Billboard Hot 100.

Američané jsou občané Spojených států amerických. USA jsou národem imigrantů, proto Američané neztotožňují svou národnost s etnickou příslušností, ale s občanstvím.
Američané se skládají z velkého množství etnických skupin, z nichž všechny kromě Indiánů se na území dnešních USA přistěhovaly v průběhu posledních 500 let. Přistěhovalectví probíhalo hlavně z Evropy, proto největší rasovou skupinou jsou Bílí Američané. Mezi další rasové skupiny patří Afroameričané, Asijští Američané a Indiáni (včetně amerických). Vyskytují se i míšenci výše uvedených skupin. Od poloviny 20. století probíhá silná migrace z Mexika a Latinské Ameriky, proto se Američané dělí na Američany hispánského a latinskoamerického původu a ty, kteří tohoto původu nejsou. 
Americká kultura je založena hlavně na kultuře Evropy, protože USA byly založeny evropskými imigranty, ale jsou zde i prvky černošské kultury, jelikož Afroameričané byli v minulosti využíváni jako otroci. Ostatní prvky nejsou již tak zřetelné, ačkoli USA jsou známé jako "melting pot" různých kultur a ochotně od nich přejímají.
Američané jsou nejpočetnějším národem v Americe (tj. obou kontinentech). K roku 2014 to bylo 318 milionů obyvatel. Spojené státy jsou zároveň jednou z nejbohatších zemí světa vzhledem k HDP na hlavu, jejich kulturní a společenský vliv je proto nezanedbatelný, hlavně v zemích vyspělého světa.
Ve Spojených státech je otázka příslušnosti k Američanům záležitostí tradice a zvyklosti; na rozdíl od Evropy se zde obyvatelstvo nedělí na národnostní menšiny, mnozí imigranti však uchovávají své zvyky. Američané jsou proto kulturně i nábožensky velmi rozmanití a obyvatelstvo se liší velmi podle regionu. Američany lze rozdělit na bílé Američany, tj. přistěhovalce z Evropy a dalších zemí, kde žijí převážně lidé bílé rasy, Afroameričany, tedy hlavně na jihu USA žijící obyvatele Spojených států, Hispánce, další významnou menšinu, která se rozšiřuje hlavně díky přistěhovalectví přes mexickou severní hranici s USA, imigranty z asijských zemí a Indiány (Původní Američany, Native Americans) Ti jsou nejméně početnou rasovou skupinou Američanů. Přes svoji velkou různorodost si však Američané až na výjimky uchovávají jednotný jazyk – angličtinu, která je však hlavně u oblastí s Mexikem doplňována španělštinou.
Mezi největší etnické skupiny patří němečtí Američané, irští Američané, mexičtí Američané a Afroameričané (většina z nich potomci otroků).
Většina Američanů je křesťanského vyznání. Asi polovina Američanů patří k různým protestantským denominacím a čtvrtina jsou katolíci. Zbytek je rozdělen mezi menší náboženství – mormonismus (původní americké náboženství), judaismus (v USA žije nejvíce židů po Izraeli), asijská náboženství a lidi bez vyznání.

Američané jsou občané Spojených států amerických. USA jsou národem imigrantů, proto Američané neztotožňují svou národnost s etnickou příslušností, ale s občanstvím.
Američané se skládají z velkého množství etnických skupin, z nichž všechny kromě Indiánů se na území dnešních USA přistěhovaly v průběhu posledních 500 let. Přistěhovalectví probíhalo hlavně z Evropy, proto největší rasovou skupinou jsou Bílí Američané. Mezi další rasové skupiny patří Afroameričané, Asijští Američané a Indiáni (včetně amerických). Vyskytují se i míšenci výše uvedených skupin. Od poloviny 20. století probíhá silná migrace z Mexika a Latinské Ameriky, proto se Američané dělí na Američany hispánského a latinskoamerického původu a ty, kteří tohoto původu nejsou. 
Americká kultura je založena hlavně na kultuře Evropy, protože USA byly založeny evropskými imigranty, ale jsou zde i prvky černošské kultury, jelikož Afroameričané byli v minulosti využíváni jako otroci. Ostatní prvky nejsou již tak zřetelné, ačkoli USA jsou známé jako "melting pot" různých kultur a ochotně od nich přejímají.
Američané jsou nejpočetnějším národem v Americe (tj. obou kontinentech). K roku 2014 to bylo 318 milionů obyvatel. Spojené státy jsou zároveň jednou z nejbohatších zemí světa vzhledem k HDP na hlavu, jejich kulturní a společenský vliv je proto nezanedbatelný, hlavně v zemích vyspělého světa.
Ve Spojených státech je otázka příslušnosti k Američanům záležitostí tradice a zvyklosti; na rozdíl od Evropy se zde obyvatelstvo nedělí na národnostní menšiny, mnozí imigranti však uchovávají své zvyky. Američané jsou proto kulturně i nábožensky velmi rozmanití a obyvatelstvo se liší velmi podle regionu. Američany lze rozdělit na bílé Američany, tj. přistěhovalce z Evropy a dalších zemí, kde žijí převážně lidé bílé rasy, Afroameričany, tedy hlavně na jihu USA žijící obyvatele Spojených států, Hispánce, další významnou menšinu, která se rozšiřuje hlavně díky přistěhovalectví přes mexickou severní hranici s USA, imigranty z asijských zemí a Indiány (Původní Američany, Native Americans) Ti jsou nejméně početnou rasovou skupinou Američanů. Přes svoji velkou různorodost si však Američané až na výjimky uchovávají jednotný jazyk – angličtinu, která je však hlavně u oblastí s Mexikem doplňována španělštinou.
Mezi největší etnické skupiny patří němečtí Američané, irští Američané, mexičtí Američané a Afroameričané (většina z nich potomci otroků).
Většina Američanů je křesťanského vyznání. Asi polovina Američanů patří k různým protestantským denominacím a čtvrtina jsou katolíci. Zbytek je rozdělen mezi menší náboženství – mormonismus (původní americké náboženství), judaismus (v USA žije nejvíce židů po Izraeli), asijská náboženství a lidi bez vyznání.

Amerika je souvislá pevnina na Zemi, která se skládá ze tří patrných částí – Severní Ameriky, Střední Ameriky a Jižní Ameriky. Severní a Jižní Amerika jsou považovány za dva samostatné kontinenty, zatímco Střední Amerika je považována za součást kontinentu Severní Ameriky. Z geomorfologického hlediska je Amerika jako celek souvislou pevninskou masou, která se nachází na třech litosférických deskách – Severoamerické, Karibské (Středoamerické) a Jihoamerické. Celé území Ameriky leží na západní polokouli a zároveň na jižní i severní zemské polokouli. Tradičním datem objevení Ameriky Evropany je rok 1492, kdy k břehům tohoto světadílu pod španělskými vlajkami přirazila flotila vedená Kryštofem Kolumbem. Z Evropy však s velkou pravděpodobností vstoupili na americkou půdu jako první Vikingové[zdroj?], a to již o několik stovek let dříve.
Z fyzicko-geografického hlediska se rozlišuje Severní, Střední a Jižní Amerika, které od sebe dělí Tehuantepecká, resp. Panamská šíje. Západní pobřeží Ameriky omývá Tichý oceán, východní Atlantský oceán, na severu světadíl zasahuje též do Severního ledového oceánu. Amerika pokrývá 8,3 % povrchu Země (28,4 % pevniny, 42,5 milionů km²) a žije v ní okolo 13 % lidské populace (1002 milionů).
Po objevení Ameriky Kolumbem se nově nalezenému světadílu začalo říkat Nový svět. Dnešní název je odvozen od jména italského obchodníka a mořeplavce Ameriga Vespucciho,[zdroj?] který mezi lety 1499 a 1502 podnikl dvě plavby podél východního pobřeží Jižní Ameriky. Německý kartograf Martin Waldseemüller vydal roku 1507 mapu světa, v níž nově objevený kontinent nazval podle Vespucciho křestního jména – Amerika. Tento akt vyvolal protesty veřejnosti, že se Vespucci snaží uzurpovat Kolumbovi jeho prvenství. Vespucci však – jak se později ukázalo z dobové korespondence – označení Amerika nijak neprosazoval.
Nejsevernější bod Ameriky je Kaffeklubben Island, který je také nejsevernější bod na pevnině Země. Nejjižnější body jsou ostrovy Southern Thule, i když jsou někdy považovány za část Antarktidy. Nejvýchodnější bod je Nordostrundingen a nejzápadnější bod je ostrov Attu.
Amerika leží na západní polokouli, je protažena poledníkovým směrem od severu k jihu přes obě polokoule a na jihu se směrem od severu k jihu zužuje. Její maximální délka činí 14 500 km, šířka 5 950 km. Na severu je Amerika obklopena Severním ledovým oceánem, na východě Atlantským oceánem a na západě Tichým oceánem. K jiným světadílům se přibližuje: k Asii nejtěsněji (75 km) v Beringově úžině, k Evropě má nejblíže přes Grónsko směrem k Islandu, k Antarktidě se přibližuje řadou souostroví mezi Ohňovou zemí a Antarktickým poloostrovem.
Nejvyšší hora Jižní Ameriky a celého světadílu je Aconcagua (6959 m n. m.). V Severní Americe je pak nejvyšší hora Denali, dříve Mount McKinley (6168 m n. m.). Západní část Ameriky zabírají Kordillery, západní částí Jižní Ameriky se táhnou Andy a v západní částí Severní Ameriky se rozléhají Skalnaté hory. 2300 km dlouhé Appalačské pohoří se táhne na východním pobřeží Severní Ameriky od Alabamy k Newfoundlandu. Severně od Apalačského pohoří, na východním pobřeží Kanady, leží Arktické Kordillery. V Kaskádovém pohoří, které se také nachází v Kordillerách je známý stratovulkán Mount St. Helens (2549 m n. m.)
Amerika má mnoho řek s velkým povodím. Největší povodí má a zároveň nejdelší řekou v Americe je řeka Amazonka, která má také největší průtok z řek na Zemi. Pramení v Andách. Největší povodí v Severní Americe a druhé největší na světě má řeka Mississippi. Druhé největší povodí v Jižní Americe, okolo 2,5 mil. km², má řeka Paraná. V Jižní Americe se nachází nejvyšší vodopád Salto Ángel ve Venezuele. Nejznámější jezera jsou kanadsko-americká: Hořejší, Huronské, Michiganské, Erijské a Ontario. Nejvýše položené jezero na světě je Titicaca, leží v nadmořské výšce 3812 m.
Vzhledem k protáhlému tvaru kontinentu od severu k jihu jsou v Americe zastoupena všechna podnebná pásma. Nejsevernější území zasahuje do pásu arktického (polárního). Na něj navazuje subarktický pás. Největší část Severní Ameriky leží v pásu mírném, jih potom v subtropickém. Nejjižnější oblasti zasahují nepatrně do pásma tropického. V tropickém pásmu leží celá Střední Amerika a značná část Ameriky Jižní. Zhruba od obratníku Kozoroha po 40° j.š. se nachází opět pásmo subtropické, na něj navazuje mírné (Patagonie) a nejjižnější části Patagonie a Ohňová země jsou již v pásmu subarktickém, kde je podnebí drsné a studené (proniká sem vliv Antarktidy).
Severní Amerika: V roce 2001 495 milionů obyvatel a v roce 2018 579 milionů obyvatel (zahrnuje Střední Ameriku a Havaj)
Jižní Amerika: V roce 2001 352 milionů obyvatel a v roce 2018 422,5 milionů obyvatel
Lidé s evropským původem, hlavně Španělé, Britové, Irové, Italové, Portugalci, Francouzi, Poláci, Němci, Nizozemci a Dáni.
Zambové (španělsky) a Cafuzové (portugalsky), kteří mají smíšený černošský a indiánský původ.
Římské katolictví (vyznávané 85 % Mexickým obyvatelstvem, asi 24 % obyvatel USA a více než 40 % obyvatel Kanady).
Protestantství (vyznávané nejvíce v USA, kde protestanti tvoří polovinu obyvatelstva, a v Kanadě, kde tvoří o trochu více než čtvrtinu populace).
Pravoslaví (nejvíce se nachází v USA, kde ho vyznává asi 0,5 %, a Kanadě, kde je to nejrychleji se rozšiřující křesťanská skupina a vyznává ho tam zhruba 3 % populace).
Ostatní křesťanství a necírkevní křesťanství (v USA se vyskytuje asi 1000 křesťanských vyznání a sekt).
Ateismus (hlavně v Severní Americe — ateisté tvoří 16 % obyvatelstva Kanady, 12 % obyvatelstva USA a méně než 5 % obyvatelstva Mexika; v Jižní Americe jsou asi 4 % obyvatel ateisté)
Judaismus (vyznávaný 2 % obyvatelstva Severní Ameriky — asi 2,5 % obyvatel USA a 1,2 % Kanaďanů; v Latinské Americe 0,23 % — nejvíce v Argentině, kde 200 000 obyvatel jsou Židé)
Islám (1,9 % (600 000) Kanaďanů, 0,6 % (1 820 000) obyvatel USA a 0,2 % (<250 000) Mexičanů. Dohromady islám vyznává asi 0,5 % populace Severní a 0,3 % populace Latinské Ameriky. Mezi města Severní Ameriky, kde se nachází mnoho muslimů, patří Toronto, Filadelfie, Detroit a New York.)Mezi další víry patří sikhismus, buddhismus, hinduismus a v malých počtech bahá'í a animismus.
V Americe se mluví mnoha jazyky. Některé mají evropský původ, některými mluví domorodci a některé jsou ovlivněny cizími jazyky. Převažujícím jazykem v Latinské Americe je španělština, i když v největším státu Latinské Ameriky, Brazílii, se mluví portugalsky. Vyskytují se zde i regiony, které mluví francouzsky, nizozemsky a anglicky, jako třeba Francouzská Guyana, Surinam a Belize, a na Haiti převažuje haitská kreolština. Indiánskými jazyky se mluví mnohem více v Latinské Americe než v Angloamerice a mezi nejčastější patří nahuatl, kečuánština, ajmarština a guaraní. Několika dalšími indiánskými jazyky se v menší míře mluví v Latinské Americe i Angloamerice. V Latinské Americe se mluví také dalšími kreolskými jazyky.
Jak už název napovídá, v Angloamerice převládá angličtina. V Kanadě se mluví i francouzsky, kdy tento jazyk převládá v Québecu. Je také důležitým jazykem v Louisianě. Španělsky se hodně mluví na jihozápadě USA, který byl součástí Místokrálovství Nové Španělsko, a to hlavně v Kalifornii a v Novém Mexiku. V současné době se v důsledku imigrace z Latinské Ameriky mluví španělsky po celých Spojený státech. Imigrace všeobecně do Angloameriky přinesla jazykovou diverzitu, jenom v USA existuje asi 300 jazyků, ale většinou z nich se mluví jen mezi malými skupinami imigrantů.
Guyana, Surinam a Belize se většinou nepočítají ani do Angloameriky, ani do Latinské Ameriky, protože jsou jazykově odlišné od Latinské Ameriky, geograficky mimo Angloameriku a kulturně odlišné od obou těchto regionů. V Guayaně a Belize je hlavním jazykem angličtina a v Surinamu nizozemština.
Pojem Amerika se v češtině (obdobně jako v jiných jazycích) v neformálním projevu obecně používá jako označení pro Spojené státy americké. Američan je běžné označení jak pro obyvatele kontinentu, tak pro občana Spojených států amerických.
Na území amerického kontinentu působí hned několik mezistátních organizací, spolků apod. Jednotlivá uskupení států se zaměřují např. na politickou integraci, obchodní záležitosti, odstraňování chudoby, spolupráci v boji s terorismem apod.
DR-CAFTA - Smlouva o volném obchodu mezi Střední Amerikou, Dominikánskou republikou a Spojenými státy americkými
V tomto článku byl použit překlad textu z článku Americas na anglické Wikipedii.

Amers (Prunus domestica 'Amers') je ovocný strom, kultivar druhu slivoň z čeledi růžovitých. Plody s fialovou slupkou, ojíněné, aromatické, vhodné pro konzum i na zpracování. Zraje v září.
Růst střední. Plodí po dvou letech od výsadby, plodí pravidelně, cizosprašná odrůda (podle jiného zdroje částečně samosprašná), vhodný opylovač je např. Stanley, Bluefre, Čačanská lepotica, Čačanska najbolja, Dobrovická, Empress. Odrůda kvete středně raně. Amers je poměrně odolná odrůda vůči mrazu. Sklizeň nastává druhý týden v září.

Amharsko (amharsky አማራ), plným názvem Amharský stát, je jedním ze svazových států Etiopie. Jeho hlavním městem je Bahir Dar. Většinu jeho obyvatelstva 91,4 % tvoří Amharové. Z náboženství převládá etiopské pravoslaví 82,5 % a dále islám 17,2 % a další náboženství.
Na území Amharska se nachází největší etiopské jezero Tana i nejvyšší hora Etiopie, Ras Dašen. V roce 2007 žilo v Amharsku 17 214 056 obyvatel.
Amharština je semitský jazyk používaný na severu Etiopie, kde jde o oficiální jazyk. Mimo Etiopii amharštinu používá 2,7 milionů emigrantů (zejména v Egyptě, Izraeli, Švédsku, Rusku, v Kanadě a na východě Číny).

Aminokyselina (často zkráceně jako AK nebo AMK) je v chemii obecně jakákoliv molekula obsahující karboxylovou (-COOH) a aminovou (-NH2) funkční skupinu.
V biochemii se většinou tímto termínem rozumějí pouze alfa-aminokyseliny, tj. takové, ve kterých jsou obě skupiny navázány na stejném uhlíkovém atomu.
V ještě užším smyslu (například v molekulární biologii) se tímto pojmem většinou rozumí proteinogenní alfa-L-aminokyseliny – 20 (až 23) základních stavebních složek všech proteinů (bílkovin), které jsou připojovány při syntéze na ribozomu.
Aminokyseliny mají, jak již bylo zmíněno, dvě funkční skupiny - aminovou (-NH2) a karboxylovou (-COOH), což jim dodává zajímavé vlastnosti (viz níže).
Ačkoliv existuje mnoho aminokyselin, v biochemii figurují pouze α-L-aminokyseliny (α-D-AMK se v přírodě prakticky nevyskytují s výjimkou buněčných stěn bakterií a některých antibiotik). Písmeno α zde značí, že hlavní funkční skupiny jsou vázané na α-uhlík, na kterém je dále navázán jeden atom vodíku a postranní řetězec aminokyseliny (na obrázku označen písmenem R). α-uhlík je tím pádem také chirální uhlík. Neobvyklou strukturu má aminokyselina prolin, jehož -NH2 skupina je na α-uhlíku zacyklená s postranním řetězcem a obsahuje tedy sekundární amin. Glycin jako jediná biogenní aminokyselina není opticky aktivní, neboť kvůli přítomnosti dvou vodíků na α uhlíku má rovinu symetrie (nemůže se tedy rozlišit D- a L-glycin).
Příslušnost AMK k L- (vlevo) a D- (pravo) řadě se určuje podle prostorové orientace substituentů na α-uhlíku.
Díky přítomnosti chirálního uhlíku mají aminokyseliny schopnost stáčet rovinu polarizace u polarizovaného světla. Podle směru, kterým rovinu stáčí, se rozlišují optické izomery (+) a (-). Nezaměňovat s příslušností k L- a D- řadám! Některé látky mají izomery L(+) a D(-), jiné naopak. Který případ nastává u konkrétní látky, se zjišťuje měřením.
Každá aminokyselina (kromě prolinu) obsahuje aspoň dvě skupiny schopné disociace: -COOH a -NH2 a tvoří konjugované zásady -COO- a -NH3+.
R-NH2 + H+ ↔ R-NH3+Jak se ustaví rovnováha, záleží na pH prostředí, tedy na koncentraci protonů v okolí. Karboxylová skupina je silnější kyselina a proton snadněji odštěpuje než přijímá.
Při nízkém pH, kdy je koncentrace vodíkových iontů v roztoku vysoká, skupina NH2 váže proton. Při stoupajícím pH se nejprve uvolní proton vázaný v karboxylové skupině, protože ta má menší disociační konstantu: při pH krve (7,4) nebo cytoplasmy (7,1) existuje karboxylová skupina pouze jako karboxylátový ion R-COO−, zatímco aminoskupina je protonovaná kyselina R-NH3+. Vzniká tak amfion, obojetný ion, který nese kladný i záporný náboj.
Teprve je-li pH vysoké, uvolní se proton i z aminoskupiny a obě dvě funkční skupiny se nachází ve stavu konjugované zásady.
Izoelektrický bod je taková hodnota pH, při které má daná aminokyselina nulový volný elektrický náboj - nachází se ve formě amfiontu, který se nepohybuje v elektrickém poli. Izoelektrické pH u aminokyselin, které mají dvě disociovatelné skupiny, leží uprostřed hodnot pK na obou stranách izoiontového uspořádání:
  Situace je složitější u aminokyselin, které kromě alfa-karboxylové a alfa-aminové skupiny obsahují i jiné funkční skupiny, například kyselina asparagová, lysin nebo tyrosin.
Aminokyseliny se snadno rozpouštějí v polárních rozpouštědlech (voda, ethanol), v nepolárních rozpouštědlech jsou nerozpustné.
Vznik peptidové vazby je reakce, při které reagují alfa-karboxylová skupina jedné aminokyseliny s alfa-aminovou skupinou druhé za odštěpení molekuly vody. Toto řetězení aminokyselin je principem spojování v peptidy a dále v proteiny (bílkoviny). Je to nejdůležitější reakce aminokyselin. K jejímu uskutečnění je třeba dodat energii.
Aminokyseliny mohou podstupovat stejné reakce jako kyseliny organické, ovšem v těle se nejčastěji účastní biosyntéz - ať už proteinů, glukosy či dusíkatých bází. Specifické reakce týkající se pouze aminokyselin jsou transaminace a deaminace (viz metabolismus).
Aminokyseliny se prokazují reakcí s ninhydrinem nebo fluorescaminem. Ninhydrin dekarboxyluje aminokyseliny na oxid uhličitý, amoniak a aldehyd, redukovaný ninhydrin pak reaguje se vzniklým amoniakem za vzniku modrého komplexu. Tato reakce je základem kvantitativního stanovení aminokyselin. Fluorescamin je citlivější činidlo, které umožňuje odhalit i nanogramová množství aminokyselin.
Až na nepatrné výjimky jsou všechny proteiny ve všech živých organismech sestaveny z pouhých 19 druhů primárních aminokyselin (obsahujících primární aminové skupiny) a jedné sekundární aminokyseliny (obsahuje pouze sekundární aminovou skupinu), prolinu. Ty se obvykle označují jako biogenní nebo také proteinogenní aminokyseliny. Dále ještě existují 21. a 22. aminokyselina (selenocystein a pyrolysin), které se ovšem vyskytují vzácně a 23. aminokyselina N-formylmethionin využívaná bakteriemi místo methioninu pro iniciaci translace.
Posloupnost (sekvence) těchto aminokyselin určuje primární strukturu proteinu. Sekundární struktura proteinu je také do velké míry závislá na přítomnosti jistých aminokyselin - cystein pro tvorbu disulfidických můstků, prolin pro větší rigiditu či nutnost zhruba 33% zastoupení glycinu v kolagenu pro správné svinutí kolagenní fibrily.
Sekvence aminokyselin v proteinech je kódována v deoxyribonukleové kyselině – DNA. Každá aminokyselina je v genetickém kódu kódována jedním či více triplety bází a na pořadí těchto tripletů v DNA pak závisí pořadí aminokyselin v proteinu. Z cytoplazmy jsou dopravovány k ribozomu aminokyseliny navázané na transferovou RNA (tRNA), a to pomocí enzymů aminoacyl-tRNA syntetáz, přičemž každá z aminokyselin má vlastní specifickou tRNA a specifickou syntetasu.
Kombinací těchto 20 (ve skutečnosti 23) proteinogenních aminokyselin jsou tvořeny všechny známé bílkoviny.
Jiné typy aminokyselin mohou být do biopolymerů připojeny jinými mechanismy, například při syntéze bakteriální buněčné stěny nebo některých antibiotik (například gramicidinu). Proteinogenní aminokyseliny mohou být po připojení do proteinů posttranslačně modifikovány, takže proteiny často obsahují aminokyseliny chemicky odlišné od základních, které jsou zapojeny během syntézy.
Isoleucin Ile (I)S karboxylovou nebo amidovou skupinou na postranním řetězci (kyselé skupiny)Kyselina asparagová Asp (D)
Glutamin Gln (Q)S aminovou skupinou na postranním řetězci (basické skupiny)Arginin Arg (R)
Lysin Lys (K)S aromatickým jádrem nebo hydroxylovou skupinou na postranním řetězciHistidin His (H)
Cystein Cys (C)Aminokyseliny obsahující sekundární amin (někdy nepřesně iminokyseliny)Prolin Pro (P)21. aminokyselina
Selenocystein SeCys – nahrazuje cystein v lidském enzymu glutathionperoxidáze a v enzymech některých bakterií22. aminokyselina
N-formylmethionin f-Met - hraje roli při iniciaci translace u bakterií a na plastidových a mitochondriálních ribozomech, je tedy první aminokyselinou zařazenou při tvorbě proteinu. Často bývá posttranslačně odstraněna.
Aminokyseliny jsou součástí proteinů a peptidů, tedy strukturních bílkovin, enzymů i mnoha hormonů. To ale není jejich jediná funkce, jsou potřeba jako dárci uhlíkových řetězců k syntéze porfyrinů, purinů nebo pyrimidinů, přímo se účastní syntézy močoviny. Jejich deriváty, biogenní aminy, slouží kromě jiného jako neurotransmitery při nervovém přenosu (dopamin, noradrenalin aj.) nebo jako látky, které ovlivňují růst buněk (spermin, spermidin). Rozkladem některých aminokyselin v odumřelých tělech organismů vznikají tzv. mrtvolné jedy - páchnoucí látky putrescin a kadaverin.
Jedno z dělení aminokyselin je dělení na esenciální a nonesenciální (někdy neesenciální) v závislosti na schopnosti těla danou aminokyselinu syntetizovat. Existuje osm esenciálních aminokyselin, ovšem některé z nonesenciálních (arginin a histidin) jsou esenciálními pro rostoucí organismus, jiné (např. cystein) vznikají z aminokyselin esenciálních. Proto je nutné aminokyseliny (potažmo proteiny) přijímat potravou. Udává se, že denní bílkovinné minimum je okolo 80 gramů.
Proteiny jsou v GIT štěpeny jednak volnými enzymy (pepsin, trypsin aj.), ale také enzymy vázanými přímo na membránu enterocytů. Jednotlivé aminokyseliny jsou potom resorbovány do krve a mohou být použity buď pro různé biosyntézy, nebo vstupují do katabolismu.
Podle konečných metabolitů můžeme aminokyseliny rozdělit na glukogenní (tedy takové, jejichž metabolity mohou být použity pro syntézu glukózy) a ketogenní (tedy takové, z jejichž metabolitů vznikají ketolátky). Toto dělení je poněkud narušeno faktem, že isoleucin, lysin, fenylalanin, tryptofan a tyrosin jsou jak glukogenní, tak ketogenní. Katabolismus uhlíkového řetězce aminokyseliny je komplexní proces, jehož úplný popis je nad rámec tohoto článku, takže zde bude pouze nárys: celý proces začíná odstraněním α-aminodusíku (obvykle transaminací), načež je částečně oxidovaný řetězec degradován na amfibolické intermediáty (acetyl-CoA, citrát, α-ketoglutarát, sukcinyl-CoA, fumarát, oxalacetát, acetacetyl-CoA). Aminokyseliny je možné také dělit podle toho, na jaký intermediát je degradována (dělení je opět narušeno např. isoleucinem, který se může degradovat jak na Acetyl-CoA tak na sukcinyl-CoA). Tyto intermediáty mohou být buďto zpracovány citrátovým cyklem, nebo použity v anabolismu.
Dusík, který byl z aminokyseliny odstraněn, musí být využit - nebo vyloučen, protože běžný dospělý organismus udržuje vyváženou dusíkovou bilanci (přijímá a vylučuje stejně dusíku - který je zejména v aminokyselinách).
Prvním krokem je transaminace: α-aminoskupina se přenese pomocí specifické transaminasy na α-ketokyselinu (obvykle α-ketoglutarát), čímž vznikne odpovídající α-ketokyselina a L-glutamát (kyselina glutamová, jedna z nonesenciálních aminokyselin). Je-li třeba zbavovat se dusíku, L-glutamát se cestou oxidativní deaminace mění zpět na α-ketoglutarát za vzniku amoniaku. Vzniklý amoniak je nutno vyloučit z těla, neboť se jedná o látku toxickou. Podle způsobu vylučování dusíku se organismy dělí na amonotelní (vylučují přímo amoniak - například ryby), urikotelní (vylučují kyselinu močovou - například ptáci) a ureotelní (vylučují močovinu - většina suchozemských živočichů, včetně člověka). Močovina vzniká v ureosyntetickém cyklu, kde mj. vzniká aminokyselina arginin a figurují zde dvě další aminokyseliny, které ovšem nejsou proteogenní - ornithin a citrulin. Ureosyntetický cyklus probíhá pouze v játrech, v jiných tkáních probíhají alternativní metody detoxikace amoniaku (syntéza glutaminu z glutamátu, glukosový-alaninový cyklus).
Poruchy metabolismu aminokyselin jsou příčinou některých vrozených chorob, jako je fenylketonurie, tyrosinóza nebo nemoc javorového sirupu. Defekt v ureosyntetickém cyklu může vést k smrtelným onemocněním jako hyperamonémie či argininsukcináturie nebo i jiným, méně závažným chorobám.
