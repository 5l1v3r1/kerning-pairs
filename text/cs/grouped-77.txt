
Gestapo (zkratka z Geheime Staatspolizei, česky „tajná státní policie“) byla tajná policie nacistického Německa a jím okupovaných území. Vzniklo přeměnou tajné pruské státní policie dne 26. dubna 1933 a jeho posláním bylo vyhledávat, zajišťovat a případně i likvidovat osoby a skupiny, které by mohly ohrožovat fungování nacistického státu. Zaniklo 8. května 1945. Po druhé světové válce bylo prohlášeno za zločineckou organizaci.
Ještě v roce 1933, když se Hitler stal německým kancléřem, stal se Hermann Göring pruským ministrem vnitra a rozhodl o vzniku zvláštní tajné policie. Oddělil politickou a výzvědnou složku od pořádkové policie, do jejího vedení jmenoval řadu členů SS a její bezpečnostní složky Sicherheitsdienstu (SD). Státní policie tak postupně srůstala s represivními složkami nacistické strany, v roce 1934 přešla přímo pod vedení SS. Přesto většina z 32 000 až 46 000 zaměstnanců gestapa nebyli nacisté (v roce 1939 bylo jen asi 15 % členy SS, jejich počet ale stále rostl, v berlínské ústředně až do 50 %), byli to však loajální úředníci, kteří přesně plnili rozkazy nadřízených. Roku 1936 Hitler sjednotil tradičně zemské policie v jednu říšskou organizaci Sicherheitspolizei zahrnující tajnou i kriminální policii (roku 1939 byly obě převedeny pod Říšský bezpečnostní úřad – RSHA), těsně ji propojil s SS a SD a zákonem stanovil, že její činnost nepodléhá soudnímu přezkoumání.
Tak se hlavní zbraní gestapa stalo právo kohokoli zatknout a uvěznit, třeba i v koncentračním táboře, bez soudního procesu. Zaměstnanci gestapa se nikdy neprokazovali legitimací s fotografií, nýbrž jen odznakem. Možnosti gestapa ve smyslu jeho všudypřítomnosti a vševědoucnosti byly někdy přeceňovány; ve skutečnosti bylo úředníků gestapa poměrně málo: například ve Frankfurtu nad Mohanem to bylo asi 45 zaměstnanců a o něco větší počet placených agentů. O to větší význam měla běžná udání, která způsobila až 80 % pronásledování. Jen asi čtvrtina z nich měla politický motiv, většinou šlo o osobní spory a snahu prokázat vlastní loajalitu.
Centrální administrativní kancelář gestapa, zodpovědné za kartové informace o celém personálu.
IV. – exekutiva (nepřetržitá služba pro příjem zatčených, příjem hlášení od konfidentů a důvěrníků, nejdůležitější tzv. výkonná složka Gestapa, pod které spadaly jak formace pro boj s odbojovým hnutím, provádění důležitých prohlídek, intervence v případech sabotáže a vloupání politického charakteru, tak např. archív úřadovny – zabavené tiskoviny, letáky atd.; dále se dělily na jednotlivé referáty):
3 – kontrašpionáž (dříve byla tato agenda v samostatném Oddělení III, které bylo zrušeno)
GELLATELY, Robert, The Gestapo and German Society: Enforcing Racial Policy 1933-1945. Oxford: Clarendon Press, 1992. ISBN 0-19-822869-4, 0-19-820297-0.
LANG, Jochen von. Gestapo: nástroj teroru. Praha: Naše vojsko, 2008. 255 s. Edice Fakta a svědectví. ISBN 978-80-206-0941-0.
PAUL, Gerhard a Klaus-Michael MALLMANN (edd.). Gestapo za druhé světové války: domácí fronta a okupovaná Evropa. Přel. Petr Dvořáček. Praha: Academia, 2010. 724 s. Edice Historie. ISBN 978-80-200-1856-4.
TAUCHEN, Jaromír: Organizace bezpečnostních složek a správa na úseku obrany ve Třetí říši. In: Právní a ekonomické problémy současnosti IX. Ostrava: KEY Publishing, 2009, s. 151–158. ISBN 978-80-7418-016-3.

Get Heavy je oficiálně první vydané cd skupinou Lordi. Bylo vydané na Halloweena 2002. Už v roce 2003 bylo platinové, v roce 2006 multi-platinové a ještě v roce 2002 bylo oceněno cenou Emma- Award za nejlepší Hard Rock/Heavy metalové album roku 2002. Z tohoto alba pochází i první videoklip, kterým byla skladba Would you Love the Monsterman. Právě album a videoklip byly dvě poslední tvorby basového kytaristy Magnuma, kterého vystřídal Kalma. I když album ještě nahrál Magnum, jako autor byl už zapsán Kalma. Už po tomto albu se zdálo, že z Lordi se časem stane velká hvězda.

Geysir (islandsky Stóri Geysir, česky Gejzír nebo Velký gejzír, anglicky The Great Geysir)  je gejzír v oblasti prolomového riftu Haukadular, 80 kilometrů východně od Reykjavíku na jihozápadním Islandu. Právě od islandského názvu tohoto útvaru se odvozuje geologický termín gejzír. Velký gejzír je přitom také nejstarším známým zástupcem, jako aktivní byl popsán již v roce 1294.
Aktivita gejzíru je nepravidelná a závislá na sopečné aktivitě celé oblasti. Zaznamenána byla jeho aktivita v roce 1630, kdy se probudil k činnosti po téměř 40 letech. Také v roce 1896 začal chrlit vodu a páru po dlouhých letech klidu. V letech 1910–1915 byla naopak jeho frekvence jen asi 30 minut. V roce 1915 činnost gejzíru ustala, ale následná zemětřesná aktivita v oblasti ho opět v roce 1935 probudila k životu. Po sérii zemětřesení, která zasáhla oblast v roce 2000, Geysir opět chrlí vodu.
Frekvence se pohybuje v rozmezí 5 až 8 hodin. Vařící voda je vyvrhována až do výšky kolem 80 metrů, v roce 1845 dosáhla až 170 m. Mezi 17. a 20. červnem 2000, během zemětřesení, dosahoval do výšky 122 m po dva dny a je považován za nejvyšší gejzír v činnosti, a to i dočasně.

Ghostlights je sedmé studiové album metalové opery Avantasia. Vydáno bylo 29. ledna 2016 prostřednictvím společnosti Nuclear Blast. Příběhově jde o pokračování předchozího alba The Mystery of Time (2013), tvůrce projektu a skladatel Tobias Sammet tedy formou metafor naráží na neustálé zrychlování společnosti. Skládání písní začalo prakticky hned po dokončení desky Space Police: Defenders of the Crown (2014) Sammetovy druhé skupiny Edguy, nahrávání poté postupně probíhalo od října 2014 do listopadu dalšího roku v německém studiu Gate Studio. Desku produkoval Sascha Paeth. Přestože se na albu stále objevují různé experimentální prvky jiných stylů, je Ghostlights oproti předchozím nahrávkám více metalové. Jako hostující zpěváci se na albu podíleli Michael Kiske, Bob Catley, Jørn Lande, Ronnie Atkins, Sharon den Adel, Geoff Tate, Marco Hietala, Dee Snider, Robert Mason a Herbie Langhans.
Album se setkalo převážně s kladnými recenzemi ze strany kritiků, chválen byl především Sammetům tvůrčí styl a jeho výběr hostujících zpěváků. Deska bodovala i v hitparádách, celkem v devíti z nich se umístila mezi nejlepšími deseti alby. Nejlépe se dostala na druhé místo, které obsadila v Česku, Německu a americké hitparádě Heatseekers. Jedenáctá se umístila v Japonsku. S úvodní skladbou „Mystery of a Blood Red Rose“ Avantasia vystoupila v německém kole Eurovision Song Contest 2016, kde skončila na třetím místě. V rámci podpory alba pak v roce 2016 uspořádala halové turné po Evropě, Americe a Japonsku, přičemž během každého koncertu hrála téměř tři hodiny. Na turné navázala vystoupení po festivalech, která pokračovala i v roce 2017.
O vydání v pořadí sedmého studiového alba Avantasie měl její skladatel Tobias Sammet jasno již během prací na předchozí desce The Mystery of Time (2013). Příběh obsažený v textech totiž nebyl uzavřen. Na připravovaném albu Ghostlights začal tento německý hudebník s producentem Saschou Paethem pracovat po dokončení nahrávání desky Space Police: Defenders of the Crown (2014) jeho druhé kapely Edguy a první nahrávání začalo na přelomu října a listopadu 2014. Hudebně se Sammet oproti předchozímu albu The Mystery of Time (2013) rozhodl zvýraznit zvuk kytar, čímž desku usadil více do metalového stylu. Zároveň též zbylo místo na různé experimenty a stylové odbočky, objevují se tedy motivy world music či folkové hudby. Dle Paetha se ale toto pohybuje v „mantinelech, které si Avantasia za tu dobu postavila“.Specifickým se pro Ghostlights stal zvuk piana, které je obsaženo ve většině skladeb a dle Sammeta vyplňuje „zvukovou díru mezi kytarou a multi-zvukovými klávesami“. Oproti předchozím dílům se změny dočkala též práce s refrény. Na těch se totiž nepodílely klasicky sbory, nýbrž pouze Herbie Langhans a Claudy Young. Tito dva hudebníci každý refrén nazpívali v několika hlasových polohách, což při spojení dohromady zní jako velký sbor. Dle Paetha ale v některých skladbách zní v refrénu třeba jen dva hlasy – aby se předešlo „předimenzování refrénů“.Textově album uzavírá koncept započatý na The Mystery of Time. Jde tedy o příběh mladého vědce, který potkává další vědce, jejichž cíl je zmanipulovat vnímání času a zrychlit ho. Ve výsledku přijdou na to, že můžou zrychlit celou společnost natolik, že lidé vyhoří a pak nemají další energii na přemýšlení. Dle Sammeta se toto děje „nám všem“ a lidé dle něj žijí „rychleji a rychleji“. Skladatel se ale chtěl vyhnout politice či obecné kritice okolí, všechny texty tedy napsal v metaforách a zaobalil do fantasy příběhu.Jako hosté se nahrávání zpěvů nové Avantasie zúčastnili kromě stálic Michaela Kiskeho, Boba Catleyho a Jørna Landeho též Ronnie Atkins a Sharon den Adel. Svojí premiéru si v tomto projektu odbyli Geoff Tate, Marco Hietala, Dee Snider, Robert Mason či Langhans. Ten měl původně kromě sborů nazpívat jen demo pro jednu písničku, dle Sammeta ale tento zpěvák odvedl „skvělou práci“, takže byl použit jeho vokál. Některé hosty se ale Sammetovi nepodařilo do projektu zapojit; Meat Loaf se na Ghostlights neobjevil kvůli nedostatku volného času, Bruce Dickinsonovi zase byla v té době diagnostikována rakovina jazyka. Základ kapely tvořili Paeth, klávesista Michael Rodenberg, bubeník Felix Bohnke a kytarista Oliver Hartmann. Některé kytarové party nahrál též Bruce Kulick, doprovodnými vokály přispěla Cloudy Yang.
Album Ghostlights bylo vydáno 29. ledna 2016 prostřednictvím společnosti Nuclear Blast. Kromě základní verze obsahující Ghostlights, jež vyšla na CD i LP, byla uveřejněna též digibook edice a earbook edice. První z nich obsahovala jednak CD s albem a bonusovou skladbou „Wake Up to the Moon“, jednak zvukové záznamy některých písní z vystoupení Avantasie na Wacken Open Air 2014. V earbook edici se kromě dalšího bonusového CD ve formátu karaoke verzí skladeb objevila též 68 stránková fotokniha. Autorem přebalu alba, na němž je zobrazena smrtka oblečená v kabátu a klobouku a držící lucernu, a designu bookletu je Thomas Ewerhard.
Více jak hodinu dlouhé album uvádí skladba „Mystery of a Blood Red Rose“, která byla původně psaná pro Meat Loafa, jenž se ale natáčení nakonec nemohl zúčastnit. Píseň si tedy vzal sám Sammet. Šlo zároveň o první píseň, kterou Sammet pro album složil, načež na ní, co se týče harmonií, postavil několik dalších skladeb na Ghostlights. Druhou a rovnou nejdelší písní na albu je dvanáctiminutová „Let the Storm Descend Upon You“. Zde se kromě Sammeta pěvecky představili Jørn Lande, Ronnie Atkins a Robert Mason. Píseň doprovázená výraznými klávesami a kytarami během svého trvání často mění tempo. Následuje dramatická a temná „The Haunting“, jež pro něj netradičním způsobem nazpíval Dee Snider. Ten byl Sammetem pasován do role „neurotického vypravěče“. V pořadí čtvrtá progresivnější „Seduction of Decay“ je nazpívaná Geoffem Tatem, který zde používá své tradiční vibrato. První čistě power/speedmetalovou písní je titulní skladba „Ghostlights“, v níž se ve vysokých hlasových polohách představil Michael Kiske. První polovinu alba uzavírá gotickými prvky propletená píseň „Draconian Love“. Tu nazpíval Herbie Langhans, který měl původně za úkol nahrát své vokály pouze kvůli demonahrávce. Dvojici Sammet a Paeth se ale tak líbil Langhansův basbaryton, že jeho vokál na albu nechali.
Druhá polovina alba začíná písní „Master of the Pendulum“ s prvky thrash metalu, ve které se pěvecky představil Marco Hietala. Sharon den Adel se objevuje v další skladbě „Isle of Evermore“. Ta kombinuje prvky world music, folkové a filmové hudby. Tempo se opět zrychlí v melodické speedmetalové skladbě „Babylon Vampyres“, kterou nazpíval opět Mason. Desátou písní je pianem uváděná balada „Lucifer“ s hostem Jørnem Landem. Přibližně v polovině píseň přejde do kytarového sóla a hudebně přitvrdí. Michael Kiske se opět se svými vysokými polohami představil v refrénu svižné skladby „Unchain the Light“. Ta ale začíná spíše pomaleji a je uváděná teatrálními klávesami. Do „Unchain the Light“ pěvecky přispěl též Atkins. Album uzavírá pomalejší „A Restless Heart and Obsidian Skies“ zpívaná Bobem Catleym.
Robert Čapek v recenzi pro magazín Spark uvedl, že „Tobias [Sammet] dal dohromady prvotřídní materiál a jako obvykle sezval ty nejlepší pěvecké hvězdy, jaké si lze přát.“ Jedinou překážkou v „záchvěvu dokonalosti“ podle něj je absence většího počtu ženského vokálu a fakt, že hosté většinou zpívají v duetu se Sammetem a nikoliv mezi sebou. Přesto desce udělil maximální počet bodů, tedy šest. Jeho kolega Havlena napsal, že jde o album, na které fanoušci „čekali čtrnáct let“. Též udělil maximální počet bodů a vyzdvihl, že se Sammetovi konečně „povedl i [rádiový] hit, aniž by to znělo jako podbízivá popová cukr-vata.“ V celkovém hodnocení redaktorů Sparku deska získala 4,34 bodů a umístila se v žebříčku na třetím místě za měsíc leden. V recenzi zveřejněné na hudebním serveru musicserver.cz napsal Ondřej Hricko, že „Tobias Sammet spolu se Sashou Paethem složili a nahráli jedno z nejlepších alb pod hlavičkou Avantasie.“ Ghostlighs podle něj dává zapomenout na „rozporuplně přijatý počin The Mystery of Time“.
Deska znamenala pro Avantasii historický úspěch v hitparádách, v první desítce se umístila celkem v devíti žebříčcích a kromě Evropy bodovala také v Severní Americe, konkrétně v hitparádách USA a Kanady zaměřujících se na tvrdší hudbu. Z evropských zemí se mimo státy jako jsou Německo (Media Control Charts), Švédsko (Sverigetopplistan), Švýcarsko (Schweizer Hitparade) a Rakousko (Ö3 Austria Top 40) Ghostlights umístilo v první desítce také v Česku, konkrétně na druhé příčce dle hodnocení IFPI. Deska zaznamenala úspěch také v Japonsku, kde se dostala na jedenácté místo.S úvodní písní „Mystery of a Blood Red Rose“ se Avantasia pokusila dostat do soutěže Eurovision Song Contest 2016, skončila v německém kole na třetím místě a do mezinárodního kola tak nepostoupila.
Během období od března do srpna 2016 proběhlo po Evropě, Americe a Japonsku koncertní turné k podpoře Ghostlights, během něhož Avantasia odehrála jak samostatné tříhodinové koncerty, tak také kratší vystoupení na festivalech. V rámci samostatných koncertů vystoupila mimo jiné v Česku, kde ve vyprodaném pražském Foru Karlín své vystoupení zaznamenala pro budoucí DVD. Turné se kromě klasické koncertní sestavy Avantasie zúčastnili zpěváci Atkins, Catley, Kiske, Lande, Langhans, Eric Martin a zpěvačka Amanda Somerville. Přestože během roku 2017 slavil Sammet se svými spoluhráči z Edguy 25 let od založení této skupiny a vystupoval po Evropě na jejím výročním turné, odehrál s Avantasií během léta tři vystoupení, z toho jedno na festivalu Wacken Open Air. Tohoto krátkého turné se nemohl zúčastnit Michael Kiske, naopak na něm vystupoval Geoff Tate.

Gian Luca Zodda (* 2. května 1999 Sassuolo) je italský reprezentant ve sportovním lezení, vicemistr Itálie a juniorský mistr světa v lezení na rychlost.

Gideon Algernon Mantell (3. února 1790 Lewes – 10. listopadu 1852) byl britský lékař, geolog, paleontolog a amatérský sběratel zkamenělin. Často bývá považován za objevitele dinosaurů, ačkoliv v tomto ohledu úzce soupeří se svým současníkem a krajanem Williamem Bucklandem. Buckland popsal rod Megalosaurus roku 1824, zatímco Mantell "svého" iguanodona až o rok později.V roce 1822 poprvé vyobrazil část kostry dinosaura iguanodona ve svém díle o fosíliích v okolí města Lewes (Sussex, jižní Anglie). Tohoto dinosaura pak formálně popsal v roce 1825, pouhý rok po prvním popisu dinosaura vůbec. Prvenství Mantellovi vzal jiný přírodovědec, již zmíněný reverend William Buckland (1784-1856), který v únoru roku 1824 popsal teropodního dinosaura megalosaura. Mantell také popsal dalších několik rodů dinosaurů a již kolem roku 1820 měl ve svém držení první známé fosilie spinosauridů (zuby rodu Suchosaurus). Patří tak mezi průkopníky paleontologie obratlovců a je dnes často oslavován jako pionýr v objevování dinosaurů.
V roce 1835 byl za svůj přínos geologii londýnskou Geologickou společností vyznamenán Wollastonovou medailí. V závěru života utrpěl při nehodě kočáru těžké zranění a trápily jej silné bolesti, stal se dokonce závislým na morfinu. Zemřel roku 1852.
Hned několik druhů dinosaurů bylo pojmenováno po tomto britském vědci (většinou ve formě druhového mantelli). V roce 2012 byl například popsán španělský ornitopod rodu Gideonmantellia. V roce 2007 po Mantellovi Gregory S. Paul pojmenoval také iguanodontního ornitopoda, známého původně jako Iguanodon atherfieldensis jménem Mantellisaurus atherfieldensis.

Gilotina (zast. guillotina, z francouzského guillotine) je popravčí stroj, využívaný nejvíce v době Francouzské revoluce. Odsouzencovu hlavu stíná železná sekera s šikmým ostřím. Poměrně značná hmotnost sekery zajišťuje dostatečnou razanci jejího dopadu. Poprava gilotinou je vedle popravy mečem jedním ze základních způsobů dekapitace neboli stětí. Pro svoji rychlost a spolehlivost se považovala za mnohem humánnější způsob popravy.
Své jméno dostala gilotina podle propagátora a velkého příznivce používání tohoto popravčího stroje - francouzského lékaře Dr. Guillotina. Určitě není jejím přímým vynálezcem, neboť popravčí stroje pracující na podobném principu se užívaly v Německu, Velké Británii a Itálii již před rokem 1300.
První gilotina spatřila světlo světa ve Francii 11. dubna 1792 za Velké francouzské revoluce. Byla prosazena J. I. Guillotinem a dr. Louisem. Stroji se nejdříve říkalo „louison“ a „louisette“. Nakonec se ustálil název gilotina.
Popravy gilotinou byly veřejné a proto dne 21. srpna téhož roku byla gilotina instalována na pařížském náměstí du Carrousel, kde stála až do 7. května 1793. Při příležitosti popravy francouzského krále byla krátce převezena na Náměstí Revoluce. Pak byla přestěhována na méně frekventované místo. Přesto se veřejné popravy ve Francii konaly až do roku 1939, poslední veřejná poprava se konala 17. června toho roku.
Gilotinou se popravovalo i ve francouzských koloniích, Švýcarsku, Švédsku, Belgii, Německu a Řecku. Dnes se tento způsob popravy již pravděpodobně nepoužívá. Posledním oficiálním popraveným byl Hamida Djandoubi, 10. září 1977. Dne 9. října 1981 byl trest smrti ve Francii zrušen.
Odsouzenec je připoután na pohyblivou dřevěnou desku (bascule) tak, aby jeho hlava přečnívala přes její okraj. Pak se deska překlopí do vodorovné polohy a nasune do prostoru pod pár vysokých sloupů, mezi nimiž se v kovových kolejničkách pohybuje čepel gilotiny (tedy vlastní sekera), ke které je připevněno zhruba šedesát kilogramů těžké závaží. Odsouzencův krk je znehybněn dřevěnou deskou s otvorem ve tvaru půlměsíce (lunette). Poté popravčí uvolní zarážku a čepel sekery se závažím dopadne na krk odsouzeného. Hlava bývá takto oddělena od těla zpravidla mezi třetím a čtvrtým krčním obratlem. V průběhu let prodělala gilotina různé drobné úpravy a mírná zdokonalení – například byly instalovány gumové tlumiče pádu ostří, lano nahrazeno převodovým mechanismem.
V českých dějinách gilotina také neblaze proslula v době druhé světové války, kdy ji němečtí nacisté aktivně používali k popravám nepřátelských osob. Nejznámější v České republice resp. v bývalém Protektorátu Čechy a Morava se stala neblaze proslulá Pankrácká sekyrárna, jež byla umístěna v Praze-Nuslích ve věznici na Pankráci.

Gioia Tauro je italské přístavní město, které leží v Kalábrii na pobřeží Tyrhénského moře. S asi 18 500 obyvateli je město třetím největším městem v provincii Reggio Calabria.
Přístav je největším kontejnerovým přístavem v Itálii, čtvrtým největším v Evropě a 30. největším na světě. Přístav i město ovládá mafie 'Ndrangheta, podle italských vyšetřovatelů přes přístav například prochází asi 80% dodávek kokainu do Evropy.

Giotto di Bondone (? 1267 Colle di Vespignano u Florencie – 8. ledna 1337 Florencie) byl italský malíř a architekt, který je pokládán za předchůdce renesančního umění.
Giotto se narodil jako syn chudého zemědělce Bondona a sám v dětství pásl ovce. Jméno, pod kterým je znám, vzniklo patrně zkrácením jména Ambrogio (Ambrogiotto) nebo Angelo (Angelotto).
Giottovým učitelem a ochráncem, který mu zajistil i první zakázky, se stal slavný italský malíř Cimabue. Podle legendy, kterou zachytil životopisec italských renesančních umělců Giorgio Vasari, Cimabue jeho talent objevil, když ho uviděl na pastvě, jak kreslí špičatým kamenem na jiný kámen obraz ovečky.
Již roku 1290 dostal mladý malíř velkou zakázku v nedávno dostavěné bazilice sv. Františka v Assisi, na jejíž výzdobě pracoval již před tím jako pomocník svého učitele Cimabua. Jeho úkolem se stalo vyzdobit dolní část stěn jednolodního horního kostela. Františkánský konvent si přál, aby zde byly zpodobněny výjevy ze života svatého Františka podle Bonaventurova životopisu. Práce trvaly až do roku 1295 (1296), kdy Giotto dokončil světcův život v pozoruhodném cyklu 28 fresek.
V době vyhlášení jubilejního roku 1300 se vydal Giotto do Říma, aby zde zhlédl dílo významného římského malíře Pietra Cavalliniho. Při této příležitosti ho pověřil papež Bonifác VIII., aby ho namaloval v lateránské bazilice (freska Bonifác VIII. vyhlašuje jubilejní rok).
V Padově vzniklo Giottovo snad největší mistrovské dílo. Je jím cyklus fresek v Cappella degli Scrovegni; 38 scén tohoto cyklu zobrazuje na základě kanonických i apokryfních evangelií život Panny Marie a Ježíše Krista a sv. Jáchyma. Dílo bylo dokončeno patrně v roce 1305. Obrazy jsou pozoruhodné téměř naturalistickým zobrazením postav a využíváním perspektivní zkratky. Giotto zde poprvé užívá začlenění postav do uměle vytvořeného architektonického rámce, který později rozvinul např. Masaccio a k dokonalosti dovedl Michelangelo v Sixtinské kapli. Jako první malíř vůbec zobrazuje postavy zezadu a z profilu, což zvyšuje dojem prostoru. Dále zde vytvořil cyklus alegorií neřesti a ctnosti.
Giotto pak postupně pracoval ve Florencii, Neapoli a znovu v Římě (1310), kde se podílel na výzdobě původního chrámu sv. Petra. Z těchto jeho prací se však dochovala pouze dnes již silně restaurovaná mozaika Navicella v dnešním portiku. Po roce 1315 se Giotto vrátil do Florencie, kde vytvořil dva cykly fresek a řadu oltářních obrazů pro kostel Santa Croce. V Santa Croce vyzdobil freskami kaple čtyř rodin (Peruzzi, Bardi, Giugni, Spinelli); kapli Peruzziových vyzdobil výjevy ze života sv. Jana Křtitele a sv. Jana Evangelisty, kapli Bardiových výjevy ze života sv. Františka a čtyřmi františkánskými ctnostmi.
Giotto se stal osobním přítelem Dante Alighieriho, s nímž se zřejmě seznámil v Padově v době, kdy byl Dante již ve vyhnanství. Později vytvořil jeho podobiznu na fresce v kapli paláce podesty (dnes Bargello) ve Florencii. Naopak Dante zmiňuje Giotta ve svém největším díle Božské komedii. Ve svých povídkách zvěčnili Giotta i další renesanční spisovatelé Giovanni Boccaccio a Franco Sacchetti.
Poslední roky života pak Giotto zasvětil architektuře a sochařství. Roku 1334 byl pozván florentskou městskou radou, aby se ujal městských staveb. Byl jmenován architektem městských hradeb, což v sobě zahrnovalo také dozor při výstavbě florentského dómu. Poté zpracoval projekt na výstavbu zvonice, jejíž základní kámen byl položen již 18. července 1334. Brzy nato byl však odvolán milánským vládcem Viscontim, aby pracoval v Miláně. Roku 1336 se vrátil do Florencie, ale již 8. ledna 1337 zemřel během prací na fresce zobrazující Poslední soud v kapli Bargella. Byl pohřben v rozestavěné katedrále.
Giotto se ve své tvorbě vrací k antice – avšak není to návrat ve smyslu napodobování antických vzorů, ale návrat k přirozené prostorové souvislosti, vyvážené kompozici, které na diváka působí svou monumentalitou a nedostižným ideálem v antickém smyslu.
Giottovo dílo bylo i pro jeho současníky téměř šokující věrným napodobením přírody. Giottovým hlavním přínosem malířství je však nový kompoziční postup, jehož užívá. Předvádí na obraze výjev, který se jakoby odehrává před divákem na jevišti a jehož prostřednictvím se obraz, umělec i divák dostávají do vědomého vztahu. Všechny postavy a předměty v obraze mají vztah k celku a v tomto celku mají i svoji určitou funkci, z toho pak vzniká dojem, že vše v obraze je nutně, ne nahodile, a obraz pak působí dojmem umělecké monumentality.
Hlavním nositelem uměleckého výrazu v Giottově díle jsou postavy – titánské typy plné přirozené síly a životního zdraví a spíše drsné než půvabné. Tento rys jeho tvorby se svým způsobem stal vzorem pro většinu renesančních malířů.
 Dílo Drobné povídky dějepisné/Giotto, otec italského malířství ve Wikizdrojích

Giovanni Battista (Carlo) de Rossi (23. února 1822, Řím – 20. září 1894, Castel Gandolfo) byl italský archeolog, který se proslavil zejména výzkumem starokřesťanských katakomb.
Narodil se v Římě, při svém bádání využíval výsledků archeologie a epigrafie a rovněž dokonalé znalosti topografie Říma, nemluvě o zdrojích vatikánské knihovny, kde byl zaměstnán jako katalogizátor rukopisů. Tyto dovednosti aplikoval na raně křesťanská období a stál u zrodu nové vědní oblasti - křesťanské archeologie. Mnoho cestoval, důvěrně znal všechny muzejní sbírky a fungoval jako centrum přátelské sítě profesionálů všech evropských učenců tohot oboru.
V roce 1849 znovu objevil ztracené Kalixtovy katakomby podél Via Appia Antica, spou s Alexanderem Richemontem. Katakomby byly zřízeny na počátku 3. století jako hlavní křesťanský římký hřbitov, kde bylo pohřbeno devět papežů z 3. století. Publikoval ilustrace Gregoria Marianiho.
V roce 1877 se stal zahraničním členem Královské nizozemské akademie věd a umění  a v roce 1882 byl zvolen členem Americké antikvariátní společnosti.
V roce 1888 de Rossi zjistil, že Codex Amiatinus, nejstarší dochovaný rukopis úplné bible v latinské verzi  - Vulgate, souvisí s biblemi, o nichž se zmínil Bede. Bylo také zjištěno, že Codex Amiatinus souvisí s fragmentem bible Greenleaf uloženém v Britské knihovně. Po tisíc let se mělo za to, že  Codex Amiatinus je italského původu. Teprve de Rossi zjistil, že původní nápis byl anglický Ceolfrith.

Vystudovala na FAMU v Praze. Spolu se svým manželem, českým fotografem Karlem Skoumalem, stála u zrodu slovenského filmu a filmových ateliérů na Kolibě, kde delší dobu pracovala. Fotografovala především ve Vysokých Tatrách, pracovala na filmech s tematikou Vysokých Tater a dětskou tematikou. Spolupracovala s předními herci a režiséry své doby, např. s Karlem Plickou, Júliem Pántikem a dalšími.

Giuseppe (Gioseffo) Carcani, také Carcano, (1703? Crema – 1779? Piacenza) byl italský varhaník a hudební skladatel.
O hudebních začátcích Giuseppe Carcaniho není nic známo. První zpráva o jeho osobě pochází z roku 1739, kdy vystřídal Johanna Adolfa Hasse na místě kapelníka Nemocnice pro nevyléčitelně nemocné v Benátkách (Ospedale degli Incurabili di Venezia). 4. září 1744 získal stejné postavení v katedrále v Piacenze (Cattedrale di Santa Maria Assunta e Santa Giustina). Toto místo zastával až do své smrti. 
Od roku 1744 do roku 1760 byl také ředitelem kůru v chrámu Chiesa di San Giovanni in Canale a stal se významnou hudební osobnosti u parmského dvora. Předsedal v různých veřejných i soukromých hudebních funkcích. Nebyl však příliš oblíben u parmského ministra Guillaume du Tillot, a to natolik, že v roce 1760 nařídil, aby Giuseppe Carcani byl nahrazen v funkci hudebního ředitele Congregazione di Sant'Alessandro Carcaniho svým synem Giacomem. 
Carcani byl velmi plodným skladatelem. Komponoval nejen chrámovou a instrumentální hudbu pro potřeby chrámové a pro potřeby parmského dvora, ale je i autorem několika oper, které se hrály i v Benátkách, Veroně a v Miláně.
Alcuni avvenimenti di Telemaco figliuolo d'Ulisse, re d'Itaca (libreto Guido Riviera, 1749, Piacenza, Regio Ducal Teatro)
Il trionfo della gloria (cantata per 4 voci, coro e strumenti, slova B. Giovanazzi, 1745, Piacenza)
F. Torrefranca, Le sinfonie dell'imbrattacarte: G. B. Sammartini, Rivista Musicale Italiana, pp. 20-22 (1913-5)
S.H. Hansell, Sacred Music at the Incurabili in Venice at the Time of J.A. Hasse, Journal of the American Musicological Society, vol. XXIII, pp. 282–301 e 505-21 (1970)
G. Fiori, Notizie biografiche di musicisti piacertini dal '500 al '700, Bollettino storico piacertino, vol. LXXIV, pp. 187–8 (1979)

Giuseppe Giacosa (21. října 1847 Colleretto Giacosa, Itálie – 1. září 1906) byl italský básník, herec a libretista.
Giacosa pracoval jako libretista zejména spolu s Luigem Illicou a skladatelem Giacomo Puccinim.
V tomto článku byl použit překlad textu z článku Giuseppe Giacosa na německé Wikipedii.

Giuseppe Gibilisco (* 5. ledna 1979 Syrakusy, Sicílie) je italský atlet, který se v roce 2003 stal v Paříži mistrem světa ve skoku o tyči. O rok později vybojoval na letních olympijských hrách v Athénách bronzovou medaili.
K jeho úspěchům patří také bronzová medaile z juniorského mistrovství světa v Annecy 1998, bronz z mistrovství Evropy do 23 let v Amsterdamu 2001 a stříbro ze Středomořských her 2001.

Giuseppe Fortunino Francesco Verdi (10. října 1813 Le Roncole u Busseta – 27. ledna 1901 Milán) byl italský hudební skladatel. Jeho věhlas se zakládá především na jeho operní tvorbě, která je součástí repertoáru všech významných operních divadel světa.
Giuseppe Verdi se narodil v prosté rodině v městečku Le Roncole v tehdejším Vévodství Parmy, Piacenzy a Guastally. Jeho otec, Carlo Verdi, byl venkovský hokynář, hostinský a malorolník. Matka, Luisa Verdi rozená Uttini, byla přadlena. Jeho prvním učitelem byl místní farář, který jej naučil hrát na varhany. Výrazného hudebního talentu chlapce si povšiml Antonio Barezzi, obchodník z blízkého Busseta, který se stal jeho prvním mecenášem. Základní vzdělání získal v jezuitské škole v Bussetu.
Dalšího zdokonalení hry na hudební nástroje a první výuky kompozice se mu dostalo ještě v Bussetu od Ferdinanda Provesi, kapelníka (maestro) místní filharmonické společnosti Societá filarmonica. Antonio Barezzi jej pak v roce 1832 přivedl k přijímacím zkouškám na konzervatoř v Miláně. Zkoušky sice zdárně složil, ale přijat nebyl, údajně pro tehdy již vysoký věk. Přesto v Miláně zůstal a studoval kontrapunkt u Vincenza Lavigny, žáka Giovanni Paisiella a cembalisty významné operní scény divadla Teatro alla Scala. Odtud se datuje Verdiho převážná orientace na hudební kompozice pro divadlo.
V roce 1836 se Verdi oženil s dcerou svého mecenáše Margheritou Barezzi (* 1814). Stal se ředitelem hudební školy v Bussetu a vedoucím místního symfonického orchestru. Následující léta byla pro něj tragická. Jeho dvě děti, Virginie a Icilio, které se mu z manželství narodily, zemřely v útlém věku. V roce 1840 zemřela i jejich matka, Verdiho první žena Margherita.
Útěchu nalezl v tvrdé práci. Jeho první opera Oberto, conte di San Bonifacio byla provedena v milánské Scale 17. listopadu 1839 s poměrně dobrým ohlasem. Hrála se celkem čtrnáctkrát, což byl v té době na neznámého skladatele úspěch. Impresario divadla, Bartolomeo Merelli, mu proto nabídl smlouvu na dvě další opery. První z nich, Un giorno di regno (Jeden den králem), nepřežila premiéru. Verdi tehdy uvažoval o tom, že opustí dráhu operního skladatele. Zato druhá z obou oper, Nabucco (poprvé uvedena 9. března 1842), založila jeho slávu a s obrovským úspěchem se hraje dodnes na jevištích celého světa. 
Při zkouškách k opeře Nabucco v Miláně v prosinci 1841 se Verdi poprvé setkal se svou pozdější druhou životní družkou, krásnou sopranistkou Giuseppinou Strepponi (* 1815, původní jméno Clelia Maria Josepha Strepponi), která byla určena jako představitelka role Abigail. Jejich blízký vztah se datuje asi od roku 1843. V září 1849 začali Verdi a Giuseppina spolu žít v Bussetu, což se setkalo s nevolí otce Verdiho zemřelé manželky Antonia Barezziho. Jejich manželství bylo však uzavřeno až v roce 1859.
Po roce 1842 složil Verdi v rychlém sledu řadu dalších operních děl, z nichž většina úspěšně překonala zkoušku časem: I Lombardi alla prima crociata (Lombarďané na první křižácké výpravě – 1843), Ernani,  I due Foscari (Dva Foscariové – 1844), Alzira – 1845, Giovanna d'Arco (Jana z Arku – 1845), Attila (1846) a Macbeth (1847).
Ve věku 34 let byl již světově proslulým skladatelem a jeho opery se hrály nejen po celé Itálii, ale na všech světových scénách. Do stylu velké francouzské opery přepracoval svou starší operu Lombarďané, která měla obnovenou premiéru v Paříži pod novým názvem Jeruzalém 26. listopadu 1847. 
Úspěch umělecký přinesl i úspěch finanční, takže si v roce 1848 mohl zakoupit v blízkosti svého rodiště statek Sant´Agata, na kterém i sám hospodařil. Spřátelil se se špičkami milánské společnosti a byl zván do místních šlechtických salonů. Opery I masnadieri (Loupežníci, r. 1847) a Il corsaro (Korsár – 1848) nedoznaly většího úspěchu. Bouři nadšení však vzbudila opera La battaglia di Legnano (Bitva u Legnana – 1849). Vznikla v roce italského povstání (tzv. Risorgimento) a byla jako revoluční opera i komponována. Strhující operní sbory, pro které byl nazýván „papá dei cori“, rozněcovaly v posluchačích vlastenecké nadšení. Verdi se stal symbolem Itálie osvobozující se z rakouské nadvlády a lid ho nazýval „maestro della rivoluzione“. Dokonce jeho jméno bylo psáno jako vítězné heslo prvního krále sjednocené Itálie: V. E. R. D. I. = Vittorio Emanuele Re D'Italia.
Stal se i poslancem prvního italského parlamentu a na žádost hraběte Camilla Cavoura, prvního ministerského předsedy sjednocené Itálie, složil Hymnus národů pro slavnostní otevření Světové výstavy v Londýně v květnu 1862.
Následovalo nejplodnější a nejslavnější období jeho života. Vznikla dlouhá řada oper, z nichž většina se stala trvalou součástí světového repertoáru: Luisa Miller (1849), Stiffelio (1850), Rigoletto (1851), La traviata (1853), Il Trovatore (Trubadúr – 1853), Les Vêpres siciliennes (Sicilské nešpory – 1855), Simon Boccanegra (1857), Un ballo in maschera (Maškarní ples – 1859) a La forza del destino (Síla osudu – 1862).
Na francouzská libreta přepracovalMaškarní ples (opera) Verdi pro Paříž operu Macbeth (1865) a zkomponoval nové dílo Don Carlos ve stylu velké francouzské opery (grand opéra, 1867).
Do souvislosti s další Verdiho tvorbou je uváděno otevření Suezského průplavu v roce 1869. Ve skutečnosti byla při zasvěcení nové operní budovy v Káhiře několik dní před slavnostním otevřením průplavu uvedena Verdiho opera Rigoletto. Slavná opera Aida, kterou u Verdiho objednal tehdejší egyptský místokrál Ismaíl Paša, měla světovou premiéru v Káhiře až 24. prosince 1871, ale přesto se stala egyptskou národní operou.
Světový úspěch mu přinesl mnohá vyznamenání a řády v nejrůznějších zemích světa. V roce 1859 se stal čestným občanem měst Parma a Bologna a členem Francouzského institutu (Institut de France) v Paříži. V roce 1874 byl znovu povolán do vysoké italské politiky a stal se členem italského senátu. V roce 1880 byl dekorován Velkým křížem italské koruny a o rok později byla jeho busta slavnostně vystavena ve foyeru milánské Scaly. Čestné občanství mu udělila i města Milán (1886) a Řím (1893).
Verdi byl velkým obdivovatelem a přítelem národního italského básníka a spisovatele Alessandra Manzoniho. Když v květnu roku 1873 Manzoni ve věku 89 let zemřel, navrhl starostovi Milána, že složí Rekviem (Messa da Requiem) na Manzoniho počest, pokud město uhradí náklady prvního provedení. Mše byla poprvé provedena v kostele San Marco v Miláně u příležitosti prvního výročí Manzoniho smrti 22. května 1874 a měla nevídaný úspěch. V tomto díle nezapřel Verdi dramatického operního skladatele. Od vyjádření hlubokého žalu přešel k vrcholným dramatickým scénám. K úspěchu díla přispělo také vynikající obsazení tehdy proslulými sólisty. Byli to rodačka z Kostelce nad Labem, sopranistka Tereza Stolzová, mezzosopranistka Maria Waldmann, tenorista Giuseppe Coppini a basista Ormondo Maini. 
Následovalo poměrně dlouhé období zdánlivé nečinnosti až do roku 1887. V této době vznikla pouze důkladná revize opery Simon Boccanegra (1881) a podstatné přepracování Dona Carlose z formy velké francouzské opery do stylu italské opery (1884).
Tím více ohromil Giuseppe Verdi celý hudební svět a své obdivovatele svými dvěma závěrečnými díly na náměty vrcholných Shakespearových dramat. Nejprve to byla opera Otello, poprvé uvedená v milánské Scale 5. února 1887, a o šest let později Falstaff. Byla to díla dokonalého dramatického charakteru, která prokázala schopnost téměř osmdesátiletého skladatele promluvit soudobým hudebním jazykem. I ve svém stáří operní skladatel Verdi stále převyšoval své současníky a napodobitele.
Své hudební dílo Verdi příznačně uzavřel třemi skladbami na nadčasové texty: Stabat Mater, Te Deum a Ave Maria. Jeho žena Giuseppina zemřela v roce 1897, on sám ji následoval 27. ledna 1901. Podle svého přání byl pochován v kapli "Domova pro přestárlé hudebníky" (Casa di riposo per musicisti) v Miláně, který sám vybudoval a kterému odkázal svá autorská práva, ze kterých byl dům po dlouhou dobu financován.
Verdiho pohřeb se stal mimořádnou událostí mezinárodního významu. Arturo Toscanini na jeho počest řídil devítisetčlenný sbor, který provedl strhující sbor zajatců z opery Nabucco "Va, pensiero, sull´ali dorate" (Leť, myšlenko, na zlatých křídlech).
Oberto, Conte di San Bonifacio Opera o dvou dějstvích, libreto napsal Temistocle Solera, podle staršího libreta autora Antonio Piazza.Premiéra: Milán, Teatro alla Scala, 17. 11. 1839
Un Giorno di Regno(Jeden den králem)Melodram o dvou dějstvích, libreto napsal Felice Romani, podle komedie Le faux Stanislas (autor Alexandre Vincent Pineu-Duval).Premiéra: Milán, Teatro alla Scala, 3. 9. 1840
NabuccoOpera o čtyřech dějstvích, libreto napsal Temistocle Solera, podle hry Nabucodonosor (autoři Anicet-Bourgeois a Francis Cornue).Původní název opery byl právě Nabucodonosor.Premiéra: Milán, Teatro alla Scala, 9. 3. 1842
I Lombardi alla Prima Crociata(Lombarďané na první křížové výpravě)Opera o čtyřech dějstvích, libreto Temistocle Solera, podle stejnojmenné básně autora Tommaso Grossi.Premiéra: Milán, Teatro alla Scala, 1. 2. 1843
ErnaniOpera o čtyřech dějstvích, libreto Francesco Maria Piave, podle divadelní hry Victora Huga Hernani.Z důvodů cenzury byla uváděna také pod názvy: Elvira d'Aragona, Il Corsaro di Venezia nebo Il Proscritto.Premiéra: Benátky, Teatro La Fenice, 9. 3. 1844
I Due Foscari(Dva Foscariové)Opera o třech dějstvích, libreto Francesco Maria Piave, podle divadelní hry The Two Foscari lorda Byrona.Premiéra: Řím, Teatro Argentina, 3. 11. 1844
Giovanna d'Arco (Jana z Arku)Opera o prologu a třech dějstvích, libreto Temistocle Solera, podle divadelní hry Die Jungfrau von Orleans Friedricha Schillera.Z důvodů cenzury byla uváděna také pod názvem Orietta di Lesbo.Premiéra: Milán, Teatro alla Scala, 15. 2. 1845
AlziraOpera o prologu a dvou dějstvích, libreto Salvatore Cammarano, podle Voltaireovy tragédie Alzire, ou les Américains.Premiéra: Neapol, Teatro San Carlo, 12. 8. 1845
AttilaOpera o prologu a třech dějstvích, libreto Temistocle Solera, úpravy Francesco Maria Piave, podle divadelní hryAttila, König der Hunnen (autor Zacharias Werner)Premiéra: Benátky, Teatro La Fenice, 17. 3. 1846
MacbethOpera o čtyřech dějstvích, libreto Francesco Maria Piave, úpravy Andrea Maffei,podle tragédie Macbeth Williama Shakespeara. Revidovanou verzi pro pařížské provedení (1865) přeložiliCharles Nuitter a Alexandre Beaumont.Premiéra: Florencie, Teatro della Pergola, 14. 3. 1847
I Masnadieri(Loupežníci)Opera o čtyřech dějstvích, libreto Andrea Maffei, podle divadelní hry „Die Räuber“ Friedricha Schillera.Premiéra: Londýn, Her Majesty's Theatre, 22. 6. 1847
JérusalemOpera o čtyřech dějstvích, libreto napsali Alphonse Royer a Gustave Vaëz. Verze operyI Lombardi alla Prima Crociata upravená pro pařížské provedení. Někdy je uváděna pod italskýmnázvem Gerusalemme.Premiéra: Paříž, Opéra, 22. 11. 1847
Il Corsaro (Korzár)Opera o třech dějstvích, libreto Francesco Maria Piave, podle básně The corsair lorda Byrona.Premiéra: Terst, Teatro Grande, 25. 10. 1848
La Battaglia di Legnano(Bitva u Legnana)Lyrická tragédie o čtyřech dějstvích, libreto Salvatore Cammarano, podle divadelní hry La battaille de Toulouse(autor Joseph Méry). Z důvodů cenzury byla uváděna v Itálii pod názvem L'Assedio di Arlem a celou řadou dalších titulů.Premiéra: Řím, Teatro Argentina, 27. 1. 1849
Luisa MillerOpera o třech dějstvích, libreto Salvatore Cammarano, podle divadelní hry Kabale und Liebe Friedricha Schillera.Premiéra: Neapol, Teatro San Carlo, 8. 12. 1849
StiffelioOpera o třech dějstvích, libreto Francesco Maria Piave, podle divadelní hry Le pasteur, ou L'Evangile et le foyer(autoři Émile Souvestre a Eugène Bourgeois). Z důvodů cenzury byla uváděna v Itálii pod názvem Guglielmo Wellingrode.Premiéra: Terst, Teatro Grande, 16. 10. 1850
RigolettoOpera o třech dějstvích, libreto Francesco Maria Piave, podle divadelní hry Victora Huga Král se baví.Z důvodů cenzury byla uváděna v Itálii pod názvy Viscardello, Clara di Pert nebo Lionello.Premiéra: Benátky, Teatro La Fenice, 11. 3. 1851
Il Trovatore(Trubadúr)Opera o čtyřech dějstvích, libreto Salvatore Cammarano, úpravy Leone Emanuele Bardare, podle divadelní hry El trovador(autor Antonio Garcia Gutiérrez).Premiéra: Řím, Teatro Apollo, 19. 1. 1853
La traviataOpera o třech dějstvích, libreto Francesco Maria Piave, podle románu a divadelní hry La Dame aux camélias(autor Alexandre Dumas mladší) Z důvodů cenzury byla uváděna v Itálii jako Violetta.Premiéra: Benátky, La Fenice, 6. 3. 1853
Les Vêpres siciliennes(Sicilské nešpory)Opera o pěti dějstvích, libreto Eugène Scribe a Charles Duveyrier, podle divadelní hry Le Duc d'Albe týchž autorů. Z důvodůcenzury byla uváděna v Itálii pod názvy Giovanna di Guzman, Giovanna di Braganza, Giovanna di Sicilia neboBatilde di Turenne. Teprve po dosažení nezávislosti Itálie (1861) byla opera i v Itálii uvedena pod italským názvemI Vespri Siciliani.Premiéra: Paříž, Opéra, 13. 6. 1855
Simon BoccanegraOpera o prologu a třech dějstvích, libreto Francesco Maria Piave, úpravy Giuseppe Montanelli, podle divadelní hrySimon Bocanegra (autor Antonio Garcia Gutiérrez). Úpravy libreta pro revidovanou verzi z r. 1881 učinil Arrigo Boito.Premiéra: Benátky, La Fenice, 12. 3. 1857.Revidovaná verze: Milán, Teatro alla Scala 24. 3. 1881
Aroldo RiminiOpera o čtyřech dějstvích, libreto Francesco Maria Piave. Revidovaná verze opery Stiffelio se zcela novým čtvrtým aktem.Premiéra: Rimini, Teatro Nuovo, 16. 8. 1857
Un ballo in maschera(Maškarní ples)Opera o třech dějstvích, libreto Antonio Somma, podle divadelní hry Gustave III ou Le bal masqué(autor Eugène Scribe).Premiéra: Řím, Teatro Apollo, 17. 2. 1859
La Forza del Destino(Síla osudu)Opera o čtyřech dějstvích, libreto Francesco Maria Piave, podle divadelní hry Don Alvaro o La Fuerza del Sin(autor Ángel de Saavedra, 3. vévoda z Rivasu) se scénou upravenou podle divadelní hry Friedricha SchilleraWallensteins Lager (Valdštejnův tábor) přeložené Andreem Maffei. Revidovanou verzi upravil Antonio Ghislanzoni.Premiéra: Sankt Petersburg, Imperial Theatre, 10. 11. 1862
Don CarlosOpera o pěti dějstvích, libreto Joseph Méry a Camille Du Locle, podle divadelní hry Friedricha Schillera Don Carlos,Infant von Spanien. V Itálii hrána pod italskou formou jména Don Carlo.Premiéra: Paříž, Opéra, 11. 3. 1867. Přepracovaná verze o čtyřech dějstvích měla premiéru 10. 1. 1884v milánském Teatro alla Scala.Italská verze pětiaktové opery, překlad Angelo Zanardi, měla premiéru v Modeně, Teatro Municipale, 29. 12. 1886.
AidaOpera o čtyřech dějstvích, libreto Antonio Ghislanzoni, podle scénáře autorů Camille Du Locle a Auguste Marietta.Premiéra: Káhira, Opera House Dar Elopera Al Misria, 24. 12. 1871
Otello(Othello)Lyrické drama o čtyřech dějstvích, libreto Arrigo Boito, podle francouzského překladu (od Victora Huga) tragédieWilliama Shakespeara Othello, or the Moor of Venice.Premiéra: Milán, Teatro alla Scala, 5. 2. 1887
FalstaffOpera o třech dějstvích, libreto Arrigo Boito, podle komedie The Merry Wives of Windsor a scén ze hry Jindřich IV.Williama Shakespeara.Premiéra: Milán, Teatro alla Scala, 9. 2. 1893
Libera me pro soprán, sbor a orchestr (pro Requiem na památku Rossiniho – 1869)
Ottův slovník naučný: illustrovaná encyklopaedie obecných vědomostí. 26. díl. V Praze: J. Otto, 1907. 1077 s. cnb000277218. S. 568–569. Dostupné online
Seznam děl v Souborném katalogu ČR, jejichž autorem nebo tématem je Giuseppe Verdi
 Dílo 1911 Encyclopædia Britannica/Verdi, Giuseppe Fortunino Francesco ve Wikizdrojích (anglicky)

Gízská nekropole je archeologická lokalita nacházející se nedaleko egyptského hlavního města Káhiry. Pohřebiště leží přibližně 9 km od historického centra Gízy a 25 km jihozápadně od Káhiry. Tomuto komplexu staroegyptských monumentů dominují tři pyramidové komplexy a Velká sfinga. Dále se zde nachází vesnice dělníků a množství dalších hrobek. Pyramidy v Gíze jsou řazeny mezi Sedm divů světa a jsou zároveň jedinými stavbami z tohoto seznamu, které se dochovaly až do současnosti. V roce 1979 bylo na seznam světového dědictví UNESCO zařazeno staroegyptské hlavní město Mennofer společně s jeho přilehlými nekropolemi, včetně té v Gíze.
Na Gízské plošině se nacházejí tři hlavní pyramidy: Cheopsova pyramida (známá též jako Velká pyramida), která je z nich největší, o něco menší Rachefova pyramida ležící několik desítek metrů jihozápadně a nejmenší Menkaureova pyramida, která se opět nachází několik set metrů jihozápadně od předešlé pyramidy. Východně od pyramid stojí Velká sfinga, největší socha na světě vytesaná z jednoho kusu kamene. Vedle těchto světově proslulých monumentů se zde nachází množství menších satelitních staveb, které jsou známé jako pyramidy královen.
Pyramidový komplex krále Cheopse se skládal z údolního chrámu, který je v současnosti pohřben pod vesnicí Nazlet el-Samman (byly nalezeny čedičové chodníky a vápencové zdi, avšak celé staveniště nebylo odkryto). Údolní chrám navazoval na vzestupnou cestu, která však byla při výstavbě vesnice z velké části zničena. Tato cesta vedla do Chufuova zádušního chrámu. Z této stavby se dochovala pouze čedičová dlažba. Zádušní chrám byl spojen s faraonovou pyramidou. V blízkosti Velké pyramidy se nacházejí tři menší pyramidy určené pro královny a pět jam pro sluneční lodě. Ve dvou jámách nacházejících se na jižní straně pyramidy byly objeveny dvě neporušené lodě. Jedna z nich byla sestavena a nachází se ve zdejším muzeu. Samotná pyramida byla původně obložena kameny z bílého vápence, které byly těženy v nedalekých lomech, avšak z tohoto pláště se dochovalo pouze malé množství.
Rachefův pyramidový komplex se skládá z údolního chrámu, který je rovněž nazýván jako chrám sfingy, vzestupné cesty, zádušního chrámu a samotné pyramidy. V údolním chrámu bylo nalezeno několik soch faraona Rachefa. Některé z nich objevil v roce 1860 francouzský egyptolog Auguste Mariette. V Rachefově komplexu se rovněž nachází pět jam určených pro sluneční lodě a rozvaliny satelitní pyramidy se serdabem. Rachefova pyramida se na první pohled zdá vyšší než hrobka faraona Chufua, neboť je výše položená a její stěny mají strmější sklon. Charakteristickým rysem této pyramidy je zbytek původního obložení, který se nachází na jejím vrcholu.
Menkaureův pyramidový komplex tvoří údolní chrám, vzestupná cesta, zádušní chrám a králova pyramida. V údolním chrámu bylo nalezeno několik soch faraona Menkaurea. Tento chrám byl později během 5. dynastie rozšířen. Další sochy byly objeveny v jeho zádušním chrámu. Na jižní straně pyramidy se nacházejí tři satelitní pyramidy, z nichž ta největší pravděpodobně patřila Menkaureově královské manželce Chamerernebtej II. Ze všech hlavních monumentů v Gíze nemá pouze Menkaureova pyramida žádné zbytky svého původního pláště.
Sfinga představuje kolosální sochu ležícího lva s lidskou hlavou. Socha bývá nejčastěji spojována s faraonem Rachefem, neboť stojí vedle jeho údolního chrámu a vzestupné cesty. Podle některých vědců pochází spíše z období vlády krále Chufua či dokonce z doby ještě starší. Sfinga byla v období Nové říše považována za vyobrazení boha Horemacheta. Velká sfinga je největší sochou, která kdy byla vyrobena z jednoho kusu kamene.
Královna Chentkaus I., která byla pravděpodobně dcerou krále Menkaurea, byla pohřbena v centrální částí gízské nekropole nedaleko Menkaureovy pyramidy. Její pyramidový komplex se skládal ze stupňovité pyramidy, jámy pro sluneční loď, údolního chrámu a pyramidového města.
Během stavby pyramid bylo k těžbě, přesunu a usazení obrovského množství kamenů zapotřebí několik tisíc kvalifikovaných dělníků, nekvalifikovaných a podpůrných dělníků. Nepostradatelní byli rovněž pekaři, tesaři či například nosiči vody. Kolem těchto dělníků a jejich množství se vynořuje mnoho spekulací. Když řecký historik Hérodotos navštívil v roce 450 př. n. l. Gízu, bylo mu egyptskými kněžími řečeno, že „Velkou pyramidu stavělo 400 000 mužů po dobu dvaceti let, přičemž rok byl rozdělen na čtyři tříměsíční směny a v každé z nich pracovalo 100 000 dělníků.“ Důkazy z hrobek však naznačují, že zde pracovalo zhruba 10 000 dělníků na tříměsíčních směnách, a to po dobu třiceti let.Vně Gízského pyramidového komplexu, který je obehnán kamennou zdí, našel americký archeolog Mark Lehner a jeho tým město, v němž tito dělníci bydleli. Tato vesnice je situována jihovýchodně od Rachefovy a Menkaureho pyramidy. Byly zde objeveny pozůstatky spacích místností, pekáren, pivovarů, kuchyní (které ukázaly, že mezi hlavní druhy stravy patřil chléb, hovězí a rybí maso), nemocnice a pohřebiště, kde byly nalezeny ostatky dělníků, na nichž byly patrné známky zranění, která si způsobili při stavbě pyramid. Vznik vesnice je datován do poloviny období 4. dynastie (2520–2472 př. n. l.). Ke vzniku této vesnice se vyjádřil její objevitel Mark Lehner následovně:
„Rozvoj tohoto městského komplexu musel být poměrně rychlý. Všechny stavby pravděpodobně vznikly v rozmezí 35 až 50 let, tedy v období vlády Rachefa a Menkaurea, stavitelů druhé a třetí pyramidy.“
Když byly pyramidy postaveny, začaly kolem nich vznikat mastaby pro nižší členy královské rodiny. V blízkosti Chufuovy pyramidy se nachází hlavní pohřebiště G 7000, které leží na východní straně pyramidy. Tyto hřbitovy byly stavěny podél ulic a alejí. Pohřebiště G 7000 bylo jedno z nejranějších a obsahovalo hrobky manželek, synů a dcer vládců 4. dynastie. Na druhé straně pyramidy se nachází Západní pohřebiště, kde byly pohřbeni někteří Chufuovi synové a Hemiunu, vezír, který je považován za stavitele Velké pyramidy. Tyto hřbitovy byly dále rozšířeny v 5. a 6. dynastii. U jižního úpatí Chufuovy pyramidy se nachází pohřebiště označené jako GIS, které je datováno do období vlády faraona Menkaurea, avšak rovněž obsahuje kamenné mastaby z období 6. dynastie. Centrální pohřebiště se nachází nedaleko Racheofovy vzestupné cesty a obsahuje hrobky patřící členům královské rodiny z období 4. a 5. dynastie. Poslední lokalita se nazývá Jižní pohřebiště a obsahuje hrobky pocházející z 2., 3., 5. a 6. dynastie. V jižní části tohoto pohřebiště se nacházejí hrobky dokonce z 26. dynastie a pozdějších období.
Hrobky patřící stavebním dělníkům nalezl egyptský archeolog Zahi Hawass v roce 1990 nedaleko pyramid a další v jiné poloze byly objeveny v roce 2009. Přestože ostatky dělníků nebyly mumifikované, byly pohřbeny v cihlových hrobkách společně s chlebem a pivem. Blízká poloha těchto hrobů a způsob, jakým byli stavitelé pohřbíváni, podporuje názor, že byli placenými dělníky, pro které bylo ctí pracovat na královských pyramidách, a ne otroky, jak se dříve myslelo. Mýtus o otrocích, kteří stavěli pyramidy, byl rozšířen díky představám, že takto monumentální stavby nebylo možné postavit bez nucených prací. Důkazy nalezené v těchto hrobkách ukazují, že na stavbě pyramidy pracovalo v tříměsíčních směnách zhruba 10 000 dělníků, a to po dobu třiceti let.
V období Nové říše byla Gíza stále aktivním staveništěm. Na počátku 18. dynastie zde byla postavena cihlová svatyně, kterou nechal vybudovat pravděpodobně faraon Thutmose I. Amenhotep II. nechal v blízkosti Velké sfingy postavit chrám zasvěcený bohu Haurun-Horemachetovi. Pyramidy a sfingu rovněž navštívil Thutmose IV., který v té době byl ještě princem. Jelikož byl unaven, rozhodl se, že si odpočine ve stínu Velké sfingy. Ta k němu měla ve snu promluvit, že když vykope její tělo z písku, stane se princ v budoucnu králem. Tento příběh je zapsán na Stéle snu, kterou nechal Thutmose IV. vztyčit mezi nohama Velké sfingy. Faraon Tutanchamon zde postavil budovu, která je dnes označována za královo odpočinkové sídlo. Panovník 19. dynastie Sethi I. zde postavil chrám Haurun-Horemacheta a jeho syn Ramesse II. vztyčil ve svatyni před Velkou sfingou svoji stélu. Dále si zde přivlastnil sídlo krále Tutanchamona.
V tomto článku byl použit překlad textu z článku Giza Necropolis na anglické Wikipedii.

GK Persei (též Nova Persei 1901) byla jasná nova, která se objevila na obloze v roce 1901. Dosáhla maximální velikosti 0,2 magnitudy a byla nejjasnější novou 20. století až do roku 1918, kdy se jí stala V603 Aquilae. Po výbuchu klesla její jasnost na 12. až 13. magnitudu. Poté začala GK Persei vykazovat nepravidelné výbuchy, kdy zjasňovala o 2 až 3 magnitudy. Od roku 1980 se výbuchy staly poměrně pravidelnými, obvykle trvají přibližně dva měsíce a objevují se přibližně jednou za tři roky. Nova Persei 1901 byl objevena 21. února skotským knězem Thomasem Davidem Andersonem.
V tomto článku byl použit překlad textu z článku GK Persei na anglické Wikipedii.
Glasgow (skotskou gaelštinou Glaschu je největší skotské město a po Londýnu a Birminghamu třetí největší ve Spojeném království. Leží v nejprůmyslovějším pásu země, mezi zálivy (ang. firths) Firth of Clyde a Firth of Forth. Žije v něm podle posledních údajů 620 000 obyvatel. Městem protéká řeka Clyde a menší řeka Kelvin. Leží přibližně 60 km západně od hlavního města Skotska Edinburghu. Městem se stalo v roce 1175, jako součást království Strathclyde. Od roku 1929 fungovalo jako správní celek na úrovni hrabství a to až do roku 1975, kdy se stalo součástí kraje Strathclyde. Od roku 1996 získává opět podle nového členění status srovnatelný se svým dřívějším postavením. V dnešní době je Glasgow velice turisticky populární. Po Londýnu a Edinburghu je to třetí nejnavštěvovanější město Velké Británie. Často je to také výchozí město pro turisty, kteří směřují za cíli do celého Skotska. Tomu napomáhá vyspělá infrastruktura.
Prvotní počátky osady na řece Clyde se nesou ve spojení s rybáři. Ti zde založili osadu a původně se věnovali jen a pouze rybolovu. Až postupem času se osadníci pustili do zemědělství v širším slova smyslu, obchodování a výroby. V té době se této rybářské osadě ani zdaleka nedalo říkat město. Ještě v době cca 400 n. l. žilo v celém Skotsku méně než 400 000 lidí, roztroušených po venkově a živících se převážně zemědělstvím a rybolovem. Z doby do 6. století jsou jen kusé nálezy. Lze z nich ovšem již vyčíst, že lidé v kraji okolo dnešního Glasgow uměli již tehdy zdatně jezdit na koni, ale i pít alkoholické nápoje.
Založení samotného města mělo nastat, dle místní historie, příchodem Svatého Kentigerna (Munga) v 6. století n. l. Ten zde měl vystavět kostel u míst, kde dnes stojí gotická katedrála. Ta zde stojí od třináctého století a je v ní originální (tématem) skotská výzdoba. Dalším významným mezníkem v historii Glasgow je rok 1451 - vznik místní univerzity. Z této doby je také nejstarší dům v Glasgow, jež stojí naproti katedrále a který se podařilo zachránit na začátku 20. století před demolicí. Vývoj od doby vzniku univerzity po konec 17. století víceméně stagnuje, ovšem poté začíná vzkvétat zámořský obchod, což je předzvěstí budoucího rozmachu. Glasgow se dostává do pozornosti světa jako centrum pro obchod s cukrem, hlavně se Severní Amerikou a Západní Indií. Dalším tehdy neméně zajímavým obchodním artiklem pro Glasgow byl tabák ze Severní Ameriky. Obchodu se zámořím se město přizpůsobilo výstavbou velkého přístavu. Později se rozmohl i obchod s textilem, barvami a látkami. Zejména v 18. století se staví podél řeky mnoho obchodnických domů v klasickém viktoriánském stylu.
V tomto období již ovládá Glasgow zejména těžký průmysl. Těžba uhlí, železa, stavba lodí, lokomotiv a cukrovarnických zařízení. Spolu s rozmachem města se rozvíjí i další věci. Glasgow se stává nejvíce rozvíjejícím se viktoriánským městem. Přichází mnoho imigračních skupin a to zejména, z tehdy chudé Itálie, ale přicházejí také početné skupiny židovských rodin z východu Evropy. Nemalá je i populace Irů, která se usazuje zejména ve východní části města (East End). Spolu s rozmachem města přichází rozmach kriminality, nemocí a sociálních problémů. Pro chudé dělníky se staví narychlo vybudované domy a celé městské části, bez kulturního a sociálního zázemí a to zejména směrem na jih a východ města. Bohatší obyvatelé města se soustřeďují okolo univerzity a v části Kelvinside, okolo řeky Kelvin a Glasgowské botanické zahrady, založené roku 1817 a dostavěné roku 1842. V této éře dosahuje populace až miliónu (1 088 000 r. 1931). Pozdější úbytek obyvatel má na svědomí výstavba tzv. satelitních měst v okolí Glasgow. Z tohoto období pochází také stavby jako kanál Clyde, budova muzea moderního umění, po tříleté rekonstrukci znovu otevřená (v r. 2006) galerie Kelvingrove a také náměstí se zdejší radnicí. Počátky 20. století jsou již v umění ve znamení místního rodáka Charlese Mackintoshe a jeho nezaměnitelného moderního stylu. V oblasti architektury je nutno připomenout ještě moderní stavby jako SECC - kulturní a konferenční centrum, glasgowské letiště a další.
Dnešní Glasgow je kosmopolitním místem mnoha kultur a náboženství. Ve městě se staví mnoho moderních budov a koná se velké množství kulturních akcí. V dnešním Glasgow jsou patrné rozdíly z předešlých let: zmizel špinavý přístav, místo něhož přichází moderní zástavba, město kulturně vzkvétá, roste kvalita vzdělání atd. Jedním z největších problémů současnosti je vysoké procento kriminality, obzvláště v okrajových částech města a na východě města.
Bohatá historie, kulturní potenciál, vyspělé finančnictví a rozvinutý průmysl, spolu s vysokou frekvencí modernizace, dělá z Glasgow atraktivní město západního stylu a v mnoha odvětvích druhé nejdůležitější po Londýnu.
Počasí v Glasgow je typicky skotské, tj. hlavně nepředpověditelné. Skoti s oblibou říkají: 'four seasons in one day'--'čtyři roční období v jednom dni', což lze také, hlavně na jaře a na podzim zažít doslova do písmene.
Klima je ovlivňováno zejména Golfským proudem od západu, jenž přináší srážky. Rána bývají doprovázena mlhou, přes den je nezřídka větrno. Pozdní jaro a léto bývá slunečné, ale zdaleka ne tolik, jako třeba na jihu Anglie. Zimy bývají vlhké, s velkým množstvím srážek, zato teplejší, než v jiných částech země. Největší počet srážek připadá právě na zimní měsíce - leden a únor.
Glasgow je již řadu let přívržencem sociální politiky. Městská rada je po 30 let pod kontrolou 'Labouristů' – Labour Party. Kořeny sociálního smýšlení pochází z dob průmyslové revoluce a přívrženců z řad obyčejných dělníků.
Na začátku 20. století docházelo často k politickým manifestacím po vzoru Velké říjnové revoluce (1917), nikoli však příčinou. Největší pak proběhly v lednu 1919 a 1931. Důvodem byly rozepře mezi nájemníky a majiteli domů o výši nájemného. V obou případech zasahovala armáda.
Městská rada se skládá ze 79 členů. V současné době je politické členění rady následující: 45 Labouristů, 22 Skotská národní strana, 5 Zelení, 5 Liberální demokraté, 1 Konzervativní a 1 zástupce Solidarity.
Glasgowský průmysl těchto dní už zdaleka není těžký, převládá výroba elektroniky, strojírenství, speciální oděvní, ale i technologie, potravinářství a chemický průmysl.
V oblasti financí patří Glasgow mezi 16 nejdůležitějších finančních center Evropy. Sídlí zde největší skotské instituce a mnoho zahraničních firem podnikajících v tomto odvětví.
Ve městě samotném se nachází i část nazývána „čtveveční kilometr“, což je oblast, kde se nashromáždily pobočky i sídla firem, podnikajících hlavně ve finančnictví. Na území městských částí Blythswood Hill, Anderston a Broomielaw se rozprostírá třetí největší finanční centrum po Londýnu a Edinburghu. Z deseti největších pojišťoven Velké Británie, má osm hlavní sídlo právě v Glasgow.
Doprava je z a do Glasgow možná jak letecky (mezinárodní letiště Glasgow, mezinárodní letiště Glasgow Prestwick), tak po železnici (historické nádraží Glasgow Central Station v centru města a hustá síť železnic), nebo po silnici (hlavní tahy dálnice M74-jih, M8(A8)-východ, A8-západ, A80-severovýchod, A82-sever). Případně po moři a kombinovaně.
Městská doprava je pod správou instituce Strathclyde Partnership for Transport (SPT), dříve známá jako Strathclyde Passenger Transport. Tato instituce spravuje veškerou městskou hromadnou dopravu a to autobusovou, lodní, vlakovou i podzemní. Společnost je financována z několika zdrojů, včetně radnice v Glasgow.
Autobusová městská hromadná doprava je největší, s největším počtem linek a smluvních partnerů SPT. Centrem je autobusové nádraží Buchanan (Buchanan bus station), ale ne všechny autobusové linky na něj směřují. Nicméně je zde informační centrum pro všechny hlavní spoje.
Druhá největší síť železnic (ve VB), po Londýnu, zajišťuje flexibilní železniční spojení jak v rámci města, tak celé země. V Glasgow jsou dvě větší nádraží: Central Station, Queen Street Station a mnoho menších zastávek.
Jednoduchým způsobem řešený systém metra zajišťuje poměrně rychlou dopravu v centru města. Viz také Metro v Glasgow.
Imigrace je v Glasgow velmi aktuální téma nejméně 200 let. Zatímco v 19. století sem proudily již zmíněné skupiny Italů, Židů a Irů, ve druhé polovině dvacátého století je značná část imigrantů z asijských zemí, jako např. Pákistán, Indie, Čína. Právě tato skupina přistěhovalců, si na rozdíl od té první, která se víceméně dokonale asimilovala, vybudovala ve městě své komunity a kromě uchování mateřského jazyka si uchovávají i své zvyky a obyčeje. S tím je spojeno i vlastnictví a provozování specializovaných obchodů a restaurací, zaměřených právě na speciality uvedených komunit. V období od roku 2004 přišlo do města mnoho obyvatel z oblasti bývalého Východního bloku, zejména Polska, Slovenska, Pobaltských států, Česka a od vstupu Rumunska do EU, také z této země. Mnoho lidí příchozích z tehdy nových členských států Evropské unie jsou víceméně migranti.
V této oblasti dominují především drogová kriminalita, dále tzn. 'knife crime', volně přeloženo - kriminalita nožů a vandalismus. Ačkoli je nošení nožů, jako zbraně, zakázáno, množství (převážně mladých) lidí toho nedbá. V médiích probíhají pravidelné kampaně, které mají za cíl snížit počet obětí kriminálních činů. Pouliční prostituce je zakázána a to jak nabídka, tak poptávka.V minulosti byla kriminalita v Glasgow velice závažným problémem a tzv. války gangů byly takřka na denním pořádku. Glasgow bylo považováno za Chicago severozápadní Evropy a části jako Govan, Tollcross, či Bridgeton neměly o časté jevy kriminality nouzi.
V roztržkách skupin se často angažovali lidé, kteří si vydobyli práva vůdce a gangy tak často měly svou hierarchii. Jen namátkou lze zmínit Billyho Fullertona, který dokázal dát v třicátých letech 20. století dohromady celou malou armádu gangsterů z chudých čtvrtí, tzv. Brigton Billy Boys a zaměstnávat tak na dlouho místní policii. Do potyček byli angažováni velmi často i nezletilí.
V posledních letech je město doslova multikulturní, lze zde nalézt mnoho typů divadel, kin i speciálních kulturních kaváren. Do Glasgow přilétává koncertovat nemálo slavných kapel, zpěvaček a zpěváků, zastupující celou škálu žánrů. Největší koncerty se pak konají ve zmiňovaném centru SECC, nebo na otevřené scéně na Národním stadiónu Hampden Park, kde se představily skupiny jako třeba U2, nebo Rolling Stones, nebo v sále Barrowland ve východní části města. Město má i svá centra národnostních menšin, jako třeba Čínské město (China town), nebo i několik mešit (např. Glasgowská ústřední mešita). Ve městě je také celá řada muzeí a galerií, jako např. zmiňované Muzeum moderního umění, Kelvingrove, Muzeum náboženství (St.Mungo Museum of Religious Life and Art), Muzeum dopravy (Museum of Transport) a mnoho dalších. V Glasgow je také velký počet udržovaných parků, kde se také konají kulturní akce. Za všechny aspoň letní Dudácký festival (Pipe Festival on Glasgow Green) v parku Glasgow green. V roce 2013 bylo otevřeno další kulturní centrum, Hydro v těsné blízkosti SECC které bylo také využito jako sportovní aréna při úspěšných Commonwealth Games v roce 2014.
St. Mungo Museum of Religious Life and Art (Muzeum náboženství a umění sv. Munga)
People's Palace and Winter Gardens (Muzeum obrazů, filmů, fotografií + zimní zahrady)
Glasgow museums Recource Centre (Sklad s povoleným přístupem veřejnosti, pro muzejní artefakty všech městských muzeí)
V Glasgow se každoročně koná několik festivalů a přehlídek umění. Byť nejznámější kulturní festival ve Skotsku, se koná v Edinburghu (Edinburský festival), ty v Glasgow mají také velkou popularitu. Mezi ty nejznámější patří:
Glasgow je místem, kde se pravidelně pořádají koncerty velkých i malých kapel a sólistů z celého světa. K tomu je zde k 'dispozici' několik velkých koncertních síní, hal a veřejných prostranství. Kromě SECC (Scottish Exhibition and Conference Centre), je to Glasgowská královská koncertní hala (Glasgow Royal Concert Hall), The Barrowlands, ABC, King Tut's Wah Wah Hut, nebo již zmiňovaný Hampden Park. Glasgow je také dlouhodobě 'líhní' světoznámých muzikantů, jejichž neúplný výčet je zde: Seznam hudebníků a skupin z Glasgow
Ve městě krom Glasgowské univerzity, Kaledonské univerzity a Strathclydské univerzity, lze najít několik středních soukromých škol, na kterých lze studovat rozsáhlou škálu oborů. Glasgow je také častým cílem zahraničních studentů a to hlavně z Francie, Španělska, Německa, ale třeba i Japonska. Vzdělanost Glasgowčanů je dobrá, což se ovšem netýká většiny obyvatel ze sociálně slabších vrstev, ale někdy nejenom jich.
Kromě fotbalu je ve městě populární ragby, bowling a samozřejmě golf. Ale nechybí ani jiné sporty: atletika (pořadatelské město pro Hry Commonwealthu 2014), bojové sporty, plavání atd, atd.
V roce 2003 zahájila svou činnost 'Národní akademie badmintonu' a v témže roce získalo Glasgow titul 'Hlavní město sportu Evropy'.
Sport je nedílnou součástí města a to zejména fotbal, kdo z fotbalových fanoušků by neznal kluby jako Glasgow Rangers, nebo Celtic Glasgow. Fotbal je v Glasgow opravdovým svátkem. V den zápasu svého klubu se fanoušci oblečou do odpovídajícího oděvu, jež reprezentuje jejich klub a vyrazí nejčastěji do své oblíbené hospůdky, aby se setkali s kamarády před vlastním utkáním. Na zápasy chodí ne výjimečně celá rodina. Největší zájem pak je tradiční duel dvou odvěkých rivalů Celticu a Rangers, který se odehrává nejméně čtyřikrát do roka a při němž hraje podstatnou roli také náboženské cítění. Největší stadióny v Glasgow jsou Národní Hampden Park (52 670 míst, 5 hvězdiček UEFA), Celtic Park (60 832), Ibrox (Rangers-51 082, 5 hvězdiček UEFA) a Firhill (Partick Thistle). Stadión Hampden Park 'drží' evropský rekord v návštěvnosti fotbalového utkání a to již od roku 1937, tj. ještě v době, kdy bylo možné zápasy sledovat ve stoje. Tenkrát se na utkání mezi Skotskem a Anglií (3-1), přišlo podívat neuvěřitelných 149 547 diváků.
V Glasgow jsou tři profesionální fotbalové kluby: Celtic a Rangers, jež jsou také nazývány 'Staré gardy', nebo 'firmy' [ang. Old Firm], a Partick Thistle. Čtvrtý klub, Queen's Park je amatérský, nicméně lze jej nalézt ve 'Skotském profesionálním ligovém systému. V druhé pol. 20. století zde také působily kluby: Clyde, jež se přemístil do města Cumbernauld, a Third Lanark, jenž zbankrotoval. Dále je zde několik klubů patřících do 'Skotské fotbalové asociace juniorů', jako třeba: Pollok, Maryhill a Petershill, stejně, jako množství klubů amatérských.
V Glasgow sídlí také profesionální ragby tým - Glasgow Warriors, hrající Celtic League, spolu s ostatními družstvy ze Skotska, Irska a Walesu. Ve městě a okolí je také mnoho mládežnických - juniorských a amatérských oddílů, hrající v různých soutěží.
Bowls, venkovní obdoba bowlingu, známá zejména v zemích Commonwealthu, je velice populární hra, zejména u starší generace. Stejně, jako v jiných částech Skotska, i zde lze nalézt množství bowlingových hřišť, kde se pravidelně schází členové klubů a hrají na dokonale upravených trávnících tuto hru.

Glen Matlock (* 27. srpna 1956, Paddington, Londýn, Anglie) je britský baskytarista, kytarista a zpěvák.
V letech 1975–1977 byl členem punkrockové skupiny Sex Pistols. Později byl členem kapel Rich Kids, Vicious White Kids a The Flying Padovanis a spolupracoval i se zpěvákem Iggym Popem. Od roku 2010 je také členem obnovené bluesrockové skupiny The Faces. V roce 2015 hrál v písni „Cafe Racer“ z alba Joyland anglického kytaristy Chrise Speddinga.

Glenn Hughes (* 21. srpna, 1951, Cannock, Staffordshire, Anglie), také známý jako „The Voice of Rock“, je britský baskytarista a zpěvák, který v 60. letech působil jako frontman skupiny Finders Keepers a ve funk rockové kapele Trapeze. V polovině 80. let také působil jako hlavní zpěvák skupiny Black Sabbath a spolu s Davidem Coverdalem se v 70. letech (1973 až 1976) připojil k Deep Purple, kde působil jako baskytarista/zpěvák. Celá osmdesátá léta se zabýval spoluprací s jinými hudebníky. Na Nový rok 1991 nakoukl do "death´s door" jak sám říká. Rozhodl se začít žít jinak. Již za rok vydává sólovky Blues. Začíná spolupracovat s hudebníky po celém světě (J.J. Marsh, Dario Mollo, Chad Smith, Marc Bonilla, Gary Moore, John Norum, Joe Lynn Turner, Tony Iommi a mnoho dalších). Téměř každý rok se objevuje aspoň jedno album, které nese Glennovu stopu. Své sólové desky vydává v duchu hard rocku s příměsí funky, soulu a blues. V případ spoluprací mu však nedělá problém zazpívat jakýkoliv žánr. Krátce také spolupracoval s českou kapelou Monkey Business.
Roger Glover And Guests - The Butterfly Ball And The Grasshopper's Feast (1974)
Various Artists - Music From And Inspired By The Film Highlander II: The Quickening (1990)
Various Artists - Encores, Legends & Paradox: A Tribute To The Music Of ELP (1999)
Various Artists - Let The Tribute Do The Talking - A Tribute To Aerosmith (2001)

Global Snow Leopard & Ecosystem Protection Program je mezivládní iniciativa, jejímž cílem je ochrana irbisa (Panthera irbis) napříč jeho areálem výskytu.
Základy programu byly položeny na konferenci v kyrgyzském Biškeku v říjnu 2013. Dvoudenní konference svolané na popud kyrgyzského prezidenta Almazbeka Atambajeva se zúčastnili vysocí představitelé všech 12 zemí, do nichž areál výskytu irbisa zasahuje (Rusko, Kazachstán, Uzbekistán, Tádžikistán, Kyrgyzstán, Mongolsko, Čína, Bhútán, Nepál, Indie, Pákistán a Afghánistán). Výsledkem bylo podepsání společného dokumentu, který zavázal zúčastněné státy k řadě kroků, které by měly napomoci k účinnější ochraně irbisa v jeho přirozeném prostředí.
mapování oblastí s výskytem irbisa s cílem vytipovat klíčové populace, zjistit jejich početnost a navrhnout co nejúčinnější způsoby jejich ochrany
vytipování klíčových oblasti výskytu irbisa, zajištění jejich ochrany, vyloučení lidské destruktivní činnosti z těchto oblastí a zajištění jejich propojení přírodními koridory
zvýšení zájmu lokálních komunit o zapojení do ochranných programů přijetím zákonů, jejichž aplikace komunitám při jejich aktivní spoluúčasti na ochraně irbisů bude přinášet prospěch
důsledné stíhání a potírání pytláctví a nelegálního obchodu s ulovenými zvířaty
zvýšení zájmu administrativních orgánů i široké veřejnosti o ochranu irbise prostřednictvím osvětových a vzdělávacích programůPrvním cílem je vytipovat napříč areálem výskytu irbise 20 zdravých populací a zajistit jejich ochranu. Tento cíl má být splněn do roku 2020.

Globální vesnice (v orig. „global village“) je pojem zavedený v 60. letech 20. století kanadským filozofem a teoretikem komunikace Marshallem McLuhanem. V globální vesnici promění svět, dle McLuhana, elektronická média. Pojem se stal hojně citovaným po nástupu internetu, byl však i často ironizovaný a kritizovaný.
McLuhanovo chápání pojmu globální vesnice je mnohem širší, než jen představa celého světa jako jedné vesnice bez jakýchkoliv komunikačních bariér. McLuhan se zaměřil především na to, jakým způsobem bude ovlivněno jednání a chování lidí, jejich vzájemné vztahy i vztahy k individuálnímu a kolektivnímu vlastnictví a především pak měnící se mechanismy fungování lidské společnosti. V globální vesnici promění svět, dle McLuhana, elektronická média. O moderních technologiích mimo jiné napsal: „...jestliže pochopíme, jak mění náš život, budeme tyto změny moci předvídat a kontrolovat; budeme-li se ale i nadále ukolébávat do nevědomé dřímoty, staneme se jejich otroky."Předpověděl například, že informace chápané v soudobé společnosti jako privátní, se stanou veřejným vlastnictvím. Spolu s tím se pak změní i způsob využívání informací, způsob jakým lidé komunikují mezi sebou, způsob jakým jednají atd. 
Hlavním impulsem pro metaforu „globální vesnice“ byla myšlenka, že se změní způsob jednání, myšlení, komunikace a využití informací. Stav věcí by se tak vrátil k období, kdy lidé žili ve společnosti organizované do kmenů.
McLuhan rozčlenil dějiny podle klíčového způsobu komunikace, který převládal v té které epoše. Člověk předliterární měl život organizován nelineárně, v centru jeho života nebyl klíčový význam, který by dával kontext všem ostatním významům, a nemožnost skladovat informace vedla ke kmenové pospolitosti. Literární člověk získal schopnost abstrakce, odstup od předmětů a světa a bezcitnost. Elektronická epocha (nástup rozhlasu, televize a digitálních médií) podle McLuhana vrátí do života člověka celistvost, nehierarchičnost, nelineárnost, pospolitost, empatii a vtaženost do celku lidstva. Vznikne tak jakási „globální vesnice“. Jeho teorií je, že v pravěku, kdy byla lidská populace řídká, lidé zažívali stejné zážitky, které je spojovaly a pomáhaly tím vytvářet společenství s nejmenšími společnými děliteli. Pojem se stal hojně citovaným po nástupu internetu, byl však i často ironizovaný a kritizovaný.
McLuhanovou myšlenkou je, že hlavní úlohou a cílem médií není jejich reálný obsah, nýbrž způsob, jakým ovlivňují naše osobní vidění světa. Toto tvrzení dokládá i jeho slavná formulace „the medium is the message“ („poselstvím média je samo médium“). „Podle McLuhana má použití každého nového média mnohem větší psychologické i sociální dopady, než samotné obsahy zprávy, které jsou médiem sdělovány."
Tato myšlenka se zdála být relevantní i díky tomu, že právě v 60. letech probíhal veliký rozmach televizí a ve většině států byla pro většinu obyvatelstva dostupná pouze jedna televizní stanice s omezeným počtem pořadů. Lidé sledovali stejné kanály, například večerní televizní zpravodajství, či stejné seriály, o kterých později mohli hovořit s kýmkoliv dalším, což vedlo k socializaci a pocitu, že všichni zažívají to samé. Tato teorie ovšem ztratila relevanci v období, kdy počet kanálů začal prudce růst a došlo ke vzniku satelitních televizních programů. Nyní v internetové době je tedy existence globální vesnice sporná, protože propojenost lidstva již není taková, jako bývala v dobách počátku elektronických médií.
CALDA, M. (1999) Globální vesnice nebo globální město? Třicet pět let od vydání McLuhanova díla Jak rozumět médiím. [online]. [cit. 2015-01-02]. Dostupné z: http://tucnak.fsv.cuni.cz/~calda/McLuhan.html
SLÁDEK, J (2004) Digitální hranice globální vesnice. Socioweb: Sociologický webzin [online]. [cit. 2015-01-02]. Dostupné z: http://www.socioweb.cz/index.php?disp=temata&shw=177&lst=118
BAÁNOVÁ, K. (2009) Teorie interaktivních médií: Marshall McLuhan a nová média. [online]. [cit. 2017-05-14]. Dostupné z: https://is.muni.cz/th/231710/ff_b/Katka_bakalarka_final.txt
PETERKA, J. Global village. Archiv.cz [online]. [cit. 2015-01-03]. Dostupné z: http://www.earchiv.cz/a96/a619k130.php3

Glory to the Brave je debutové album švédské klasické heavymetalové hudební skupiny HammerFall. Vydáno bylo dne 26. června 1997 prostřednictvím vydavatelství Nuclear Blast. Kapela jej v roce 1996 nahrála za necelé dva týdny ve studiu Studio Fredman v Göteborgu za dozoru producenta Fredrika Nordströma a konečný mix zabral pouhé dva dny. Na přebalu alba se objevil maskot skupiny, válečník Hector, na červeno-oranžovém podkladu. Autorem tohoto díla je malíř Andreas Marshall. Autory skladeb byli kytarista a zakladatel kapely Oscar Dronjak, zpěvák Joacim Cans a bubeník Jesper Strömblad. Poslední jmenovaný se ovšem z časových důvodů nemohl na nahrávání alba podílet spolu s ostatními, ti proto oslovili bubeníka Patrika Räflinga. Texty se často zabývají tématy jako jsou; bojování, síla či odvaha válečníků a obecně lidí či naděje v budoucnost heavy metalu. Z bojů se v jedné písní skupina věnuje  obléhání Jeruzaléma v roce 1099, přičemž tuto událost vypráví z pohledu Řádu templářů.
Deska měla velký vliv na vývoj heavy metalu, který v té době nebyl příliš populárním; převažoval především styl grunge. Právě debut HammerFall ovšem opět obrátil pozornost fanoušků zpět k heavymetalové hudbě a „znovuzrodil“ tento žánr. Glory to the Brave se umístilo na 38. pozici v německé hitparádě Media Control Charts a 40. skončilo v Rakousku v žebříčku Ö3 Austria Top.
Hudební skupina HammerFall byla založena v roce 1993 ve švédském městě Göteborg. Původní plán nebyl nijak prorazit do hudebního průmyslu, ale jednalo se spíše o fanouškovský projekt podporovatelů heavy metalu. Ten byl v té době značně na ústupu, převažoval především styl grunge, proto zakládající členové nepočítali s tím, že by jejich muzika „někoho vůbec zajímala“. Jako první měli složené skladby „HammerFall“ a „Steel Meets Steel“, které spolu s některými cover písněmi zahráli v roce 1996 na místní hudební soutěži Rockslaget. Skladatelem písní byl kytarista Oscar Dronjak, za mikrofonem stál zpěvák Mikael Stanne a na basovou kytaru hrál Fredrik Larsson. Skupina se v soutěži dostala až do semifinále, to se ovšem mělo odehrávat v době, kdy byl Stanne na turné se svojí další kapelou Dark Tranquillity. HammerFall proto oslovili Joacima Canse, který se následně stal stálým zpěvákem. Video nahrávku natočenou na této soutěži skupina odeslala do vydavatelství VIC Records. To jí nabídlo smlouvu a poskytlo některé finance na nahrání debutové desky.Nahrávání Glory to the Brave probíhalo na podzim roku 1996 ve studiu Studio Fredman v Göteborgu pod dohledem producenta Fredrika Nordströma. Toho si HammerFall mohli dovolit díky díky tomu, že se s ním Dronjak znal; na nahrávání alba totiž neměli moc peněz. Nahrávání nakonec trvalo dva týdny, finální mix zabral jeden víkend. Na desce je v obsazení uveden jako bubeník Jesper Strömblad, ten se ale nahrávání z časových důvodů nezúčastnil, pouze se s Donjakem a Cansen podílel na skládání písní. Bicí party tedy nahrál host Patrik Räfling. Hudebně se skladatelé nechali inspirovat kapelami jako jsou Manowar, Helloween, Accept, Judas Priest či Stormwitch.
HammerFall dokončili své debutové album v listopadu 1996 a začali se poohlížet po větším vydavateli. Deska vydaná pod VIC Records by totiž dle Dronjaka nezaznamenala takový úspěch, jakému se jí později dostalo. S tím jim pomohl Strömblad, jenž v prosinci předal nahrávku německému vydavatelství Nuclear Blast, od kterého v lednu dalšího roku dostali HammerFall fax s nabídkou smlouvy. Před jejím podepsáním ovšem bylo nutné kapelu stabilizovat. Strömblad a kytarista Glenn Ljungström se v té době nemohli věnovat HammerFall naplno, jelikož současně působili také ve skupině In Flames. Zároveň odešel Larsson, který chtěl hrát spíše thrash metal. Jako náhradu tedy Cans s Dronjakem sehnali bubeníka Räflinga, který se již podílel na nahrávání alba, jako druhý kytarista byl přijat Stefan Elmgren a jako baskytarista Magnus Rosén.
Album Glory to the Brave oficiálně vyšlo dne 26. června 1997 prostřednictvím vydavatelství Nuclear Blast. Přebal desky s červeno-oranžovým zabarvením byl nakreslen malířem Andreasem Marshallem, kterého skupině sehnalo vydavatelství. HammerFall na přebal desky chtěli maskota inspirovaného Eddiem, který by ale dle Donjaka „plně reflektoval logo a filozofii kapely“. Vznikl tak válečník Hector, který se později objevoval také na dalších studiových nahrávkách skupiny.V roce 2003 byla vydána reedice alba obsahující bonusovou píseň „Ravenlord“ (cover skupiny Stormwitch). K výročí dvaceti let od vydání svého debutu HammerFall 1. prosince 2017 vydali výroční edici desky. Ta se skládá ze dvou CD a jednoho DVD. První CD obsahuje klasické album, na druhém jsou živé nahrávky většiny písní z Glory to the Brave nahrané během let 1998–2017. Hlavní obsah DVD vyšel již v roce 1999 na VHS; jedná se o dokument, který zobrazuje první léta skupiny a její vzestup. Tento snímek je doplněn téměř hodinu trvajícími rozhovory, jenž byly natočeny právě pro výroční edici alba. DVD dále obsahuje video záznam z koncertu skupiny na festivalu Dynamo Metal Fest 1998.
Album otevírá rychlá a melodická skladba „The Dragon Lies Bleeding“, která dle Davida Havleny, redaktora magazínu Spark, obsahuje „všechny poklady heavy metalu – energii, melodii, sílu, pozitivitu. Následuje píseň s pomalými kytarovými sóly; „The Metal Age“. Další píseň „HammerFall“, ke které skupina natočila videoklip, pokračuje v podobném rychlém tempu a má výrazný chorál v refrénu. Kytarové party jsou zde tvořeny převážně jednoduchými riffy. Texty prvních tří písní pojednávají o bojování, síle válečníků a také o heavy metalu obecně, přičemž se jedná o vyjádření naděje v budoucnost tohoto stylu. Některé z těchto motivů se objevují také v dalších písní. Čtvrtou položku tvoří první pomalá skladba na albu; balada „I Believe“. Ta má akustické intro a textově pojednává o vnitřním boji.Druhá polovina desky dále pokračuje písní „Child of the Damned“, což je coververze stejnojmenné písně skupiny Warlord. Dalším hitem kapely je skladba „Steel Meets Steel“, která byla vůbec první, již Dronjak pro HammerFall napsal. Podle Dronjaka právě tato píseň definovala styl kapely a její podobu. Text písně se zabývá obléháním Jeruzaléma v roce 1099, tato událost je kapelou vyprávěna z pohledu Řádu templářů. Následující „Stone Cold“ je hudebně inspirovaná „stadionovými riffy“ skupiny Accept. „Stone Cold“ dle Mariuse Mutze, recenzenta na hudebním serveru „metal1.info“, pojednává „o budoucnosti, kdy lidstvo ztratilo kontrolu nad stroji“. V předposlední písni debutové desky kapela opět zrychlí, a to ve skladbě nazvané „Unchained“. Závěr desky ovšem obstará pomalá titulní balada, jejímž výrazným prvkem je pianové preludium. To tvoří základ pro vokální linky Canse, který se často dostává až do falzetové polohy, takže na rozdíl od předchozích skladeb zpívá nad rámec svého hlasového rozsahu. Také k této písni byl natočen videoklip. Havlena poslední skladbu desky interpretuje jako „majestátní poctu všem, co v sobě mají kus odvahy“.
Vydání Glory to the Brave vzbudilo převážně pozitivní a dokonce i nadšené ohlasy v metalové komunitě. Skupině se dařilo také koncertně, hned v roce 1997 vystoupila před 10 000 lidmi na festivalu Wacken Open Air. David Havlena desku v roce 2017 komentoval slovy: „HammerFall nezažehli ztracenou jiskru heavy metalu, oni doslova rozpálili stydnoucí heavymetalový kotel“. Debutové album HammerFall je obecně považováno za desku, která opět obrátila pozornost fanoušků k heavy metalu a tento žánr „znovuzrodila“, v této době byl totiž značně populární styl grunge. To pomohlo některým začínajícím kapelám, mimo jiné například Edguy. Ti sami uznávají, že by se bez HammerFall „celá scéna možná nepohnula“. HammerFall ovšem také měli výhodu v tom, že jejich deska přišla ve správný čas, což uznávají také sami členové skupiny.Deska se také umístila v některých evropských hitparádách, konkrétně na 38. příčce v německé Media Control Charts a 40. skončila v Rakousku v Ö3 Austria Top. Počet prodaných nosičů alba se za rok 1997 dostal na 100 000 kusů. Na závěr tohoto roku byla skupina nominována ve švédské cenně Grammis v kategorii nejlepší hardrockové album roku.HammerFall obvykle na koncertech písně z této desky nehrají. Dle Dronjaka kvůli tomu, že alba „na koncertech bylo už dost“ a že se kapela chce soustředit na novější věci. V roce 2017 věnovali během živých vystoupení přibližně 15 minut mixu písní z Glory to the Brave a tím považují tuto kapitolu za uzavřenou.

Glosolálie (z řeckého, „γλώσσα“ /glossa/ – jazyk a „λαλώ“ /lalô/ – mluvím) je promlouvání či modlitba v nadpřirozeném, neznámém jazyce. 
Jako taková má význam v náboženstvích. V křesťanství je podle 1. listu apoštola Pavla Korinťanům chápána jako jeden z darů Ducha svatého – schopnost hovořit mystickým jazykem, ostatním neznámým (je jakýmsi projevem přenesení lidské mluvy do řeči andělů).  
Glosolálie neodmyslitelně patří k období prvotní církve. Tento fenomén je však významný i v letničním hnutí, kde představuje znamení křtu v Duchu svatém.
Jazyky začali učedníci podle Skutků apoštolů mluvit v den Letnic kdy se po prvé vylil Duch svatý. Skutky apoštolů popisují Ježíšův pokyn apoštolům, aby se společně modlili a očekávali nadpřirozenou posilu z nebes, o níž Ježíš několikrát mluvil již před svým ukřižováním a zmrtvýchvstáním – Přímluvce, parakléta – Ducha svatého. Apoštolové tak učinili a vytrvale se modlili až do Letnic (Sk 2,1). V den Letnic ráno kolem deváté hodiny byli na blíže neurčeném – zřejmě veřejně přístupném – místě Ježíšovi učedníci shromážděni, když v tom se náhle strhl z nebe hukot podobný vichřici. Objevily se ohnivé jazyky a nad každým z učedníků spočinul jeden takový jazyk. Pak byli učedníci naplněni Duchem svatým a pod vlivem Ducha začali mluvit v různých jazycích. Jeruzalémští spolu s cizinci a návštěvníky města slyšeli hukot a sběhli se na místo, kde se učedníci nacházeli a užasli, protože slyšeli, že učedníci mluví jejich vlastním jazykem o Božích skutcích. Ptali se jeden druhého, co to má znamenat a nevycházeli z údivu. Na domněnku, že jsou opilí odpověděl apoštol Petr a poukázal na příslib příchodu Ducha svatého. Svým kázáním zasáhl srdce mnoha shromážděných, kteří se nechávali křtít.
S podobnou situací se setkáváme dále v 10. kapitole Skutků apoštolů, kdy byl Petr na základě vidění povolán do domu setníka Kornélia, který, ač římský důstojník, byl vyznavačem Boha Izraele. Petr vstoupil do Kornéliova – pohanského – domu a začal kázat o Ježíši. Ještě když mluvil, sestoupil Duch svatý podobně jako o Letnicích také na Kornélia a příslušníky jeho domácnosti a užaslý Petr sledoval, jak také pohané začali mluvit v jazycích, stejně, jako židovští učedníci.
Poté apoštolové udíleli Ducha svatého také vkládáním rukou a toto přijetí se projevovalo mluvením v jazycích.
Podrobnější reflexi a smysl tohoto daru podává apoštol Pavel ve své první epištole Korinťanům, kde zevrubněji probírá charizmata včetně daru jazyků. Ten, kdo mluví v jazycích, spolupracuje s Duchem svatým – člověk nabízí své řečové orgány a vůli se modlit v jazycích, avšak to, co se mluví je inspirováno Bohem – Duchem svatým.

Christoph Willibald von Gluck (2. července 1714, Erasbach (nyní součást Berchingu) – 15. listopadu 1787, Vídeň) byl německý hudební skladatel a jeden z nejvýznamnějších operních skladatelů období klasicismu.
Gluck se narodil v Erasbachu (dnes čtvrt města Berching) v Bavorsku. Skladatelův pradědeček Simon Gluckh pocházel z Rokycan, dědeček Hans Adam i Gluckův otec Alexander Johannes byli ve službách šlechtického rodu Lobkoviců. Po generace se v rodině dědilo lesnické povolání. Ve službách knížat Lobkoviců se Gluckův otec přestěhoval do Erasbachu v Horním Falcku. Kolem roku 1711 se tam oženil s Marií Walburgou a z jejich manželství se narodily (nejméně) dvě dcery a čtyři synové, z nichž byl Christoph Willibald nejstarší. Narodil se 2. července 1714. Když mu byly tři roky, přestěhovala se rodina do severních Čech, kde byl Alexander Gluck přijat jako lesník velkovévodkyně Anny Marie Toskánské. Po pěti letech přešel do služby hraběte Filipa Josefa Kinského v Chřibské u Děčína, a v roce 1727 se vrátil do služby knížete Filipa Hyacinta z Lobkovic na panství Jezeří (Eisenberg) poblíž Chomutova. Osada Jezeří patřila tehdy pod správu dnes již zaniklé obce Albrechtice. Dnes je součástí katastru Horní Jiřetín.
První hudební podněty a základy hudebního vzdělání získal Gluck na zámku Jezeří, na kterém se vedl čilý hudební život. Podle jeho vlastního životopisu odmítl otcovo přání, aby pokračoval v rodinné tradici a utekl z domova s několika groši v kapse. Na ubytování a jídlo si vydělával svým zpěvem, a o nedělích a svátcích hrou na varhany ve vesnických kostelích. Hodlal dorazit do Vídně, ale jeho první zastávkou se stala Praha. 
Je dochován písemný dokument z roku 1731, prokazující zápis mezi studenty filozofické fakulty Karlovy univerzity (tehdy zvané Univerzita Karlo-Ferdinandova) v Praze. Protože další záznamy o Gluckovi v matrice studentů neexistují, zdá se být jisté, že svá pražská studia nedokončil. Dosud nebyl nalezen žádný další dokument o jeho pobytu v Praze v této době. Lze soudit, že trval asi tři roky. Lze jen předpokládat, že často uváděné kontakty mladého Glucka s českým minoritou, varhaníkem a hudebním skladatelem Bohuslavem Matějem Černohorským nejsou vyloučené.
Na své pouti pak pokračoval do Vídně, kde patrně účinkoval v příležitostných orchestrech. Během svého vídeňského pobytu byl Gluck angažován do kapely v Miláně, a zde začal studovat u Giovanniho Battisty Sammartiniho. Jeho první opera „Artaserse“ na libreto Pietra Metastasia byla uvedena v 26. prosince 1741 v Regio Ducal Teatro v Miláně, které stálo na místě dnešní milánské opery La Scaly. Autorovi bylo tehdy 27 let. Premiéra byla velmi úspěšná a Gluck tak získal objednávky na nové opery pro Milán, Benátky a Turín. Vesměs šlo o vážné opery stylu opera seria a až na jedinou výjimku byly komponovány na texty Pietra Metastasia.
V roce 1746 byl Gluck znám do té míry, že dostal objednávku na dvě opery pro londýnské královské divadlo Covent Garden, v němž v předchozím údobí slavil úspěchy jiný německý skladatel Georg Friedrich Händel. S Händelem se také Gluck v Londýně osobně setkal. Gluckovými londýnskými operami se staly „Artemene“ a „La caduta de'giganti“ na libreta, která byla již dříve několikrát zhudebněna. V Londýně v témže roce také vyšlo tiskem jeho 6 triových sonát, které však byly patrně komponovány ještě v Itálii.
Ještě v témže roce se připojil k operní společnosti vedené Pietro Mingottim, která navštěvovala evropská města, kde nebyla trvalá operní scéna. První známou operou, kterou Gluck zkomponoval pro tento soubor, je „Le nozze d'Ercole e d'Ebe“, která byla uvedena u příležitosti dvojité svatby saského královského rodu 29. června 1747 na zámku Pillnitz v blízkosti Drážďan. K narozeninám císařovny Marie Terezie uvedla společnost operu „La Semiramide riconosciuta“ v Cáchách, a o rok později na královském dvoře v Kodani operu „La contesa de' numi“.
Gluckova operní hudba zazněla v Praze poprvé již v roce 1746, kdy Mingottiho operní společnost uvedla v divadle V Kotcích pasticcio „La Finta schiava“. (Pasticcio je opera sestavená z árií dříve úspěšně provedených oper). Kromě Gluckových árií zde zazněla díla Leonarda Vinciho a Giovanniho Battisty Lampugnaniho. Někteří Gluckovi životopisci uvádějí, že Gluck navštívil Čechy také v souvislosti s projednáváním dědictví po matce, která zemřela v roce 1740, a po otci, který zemřel v roce 1743.
V roce 1749 se vrátil do Prahy, nyní jako kapelník významné operní společnosti Giovanniho Battisty Locatelliho a jako již přední evropský operní skladatel. Pro hlavní pražskou operní sezónu 1750 zkomponoval operu na Metastasiovo libreto „Ezio“ a její premiéru sám dirigoval. O tom jaký měla tato opera úspěch svědčí i skutečnost, že si opisy jejich árií pořídili i hudebníci metropolitního chrámu sv. Víta. Dodneška se v hudebním archivu tohoto chrámu dochovaly opisy sedmi árií a tercetu. Pro tuto dobu je příznačné, že árie prefekta pretoriánů Vara Se un bell'ardire (Když krásná srdnatost) byla pro potřeby svatovítského kůru podložena náboženským textem (Est fallax hic mundus – Je falešný tento svět). V roce 1750 provedl Gluck v Praze ještě svou operu „Ipermestra“, která měla premiéru již v roce 1744 v Benátkách. 
18. září 1750 se v kostele sv. Ulricha ve Vídni Christoph Willibald Gluck oženil. Jeho manželkou se stala o polovinu mladší Maria Anna Bergin, dcera úspěšného vídeňského obchodníka. Do svazku přinesla bohaté věno, takže Gluck se stal ekonomicky nezávislým. Hned po této radostné události se Gluck na konci roku 1751 vrátil opět do Prahy, aby pro nadcházející operní sezónu připravil světovou premiéru své nové velké výpravné opery „Issipile“
Úspěch opery „Semiramide riconosciuta“, provedené v roce 1746 k oslavě narozenin Marie Terezie v Cáchách, otevřel Gluckovi cestu k císařskému dvoru. Opera byla znovu uvedena ve Vídni ke slavnostnímu otevření obnoveného vídeňského dvorního divadla. V roce svých čtyřicátých narozenin dosáhl Gluck nejčestnějšího hudebnického titulu v habsburské monarchii – byl jmenován kapelníkem dvorní opery a dvorním skladatelem divadelní a komorní hudby. 
Dokladem o jeho společenském vzestupu se stalo i pozvání do Vatikánu, kde byla uvedena v únoru 1756 jeho opera „Antigono“ a byl mu udělen papežský řád „Cavaliere dello sperone d'oro“ (Řád zlaté ostruhy). Na tento řád byl Gluck náležitě pyšný a až do konce života podepisoval jako „Chevalier Gluck“ nebo „Ritter Gluck“.
V této době také Gluck ukončil svou výhradní orientaci na vážnou operu typu opera seria a zkomponoval i řadu komických oper. Tuto etapu jeho tvorby nejlépe charakterizuje opera „La rencontre imprévue“, uvedená ve Vídni v roce 1764, nebo balet na věčné téma „Don Juan“.
Gluck se dlouho zamýšlel nad základními problémy formy a obsahu v opeře. Dospěl k přesvědčení, že oba hlavní žánry italské opery: opera buffa a opera seria nejsou zdaleka tím, čím by opera měla být. Převládla forma nad obsahem a Gluck hodlal vrátit operu divadlu, soustředit se na lidské city, tužby a osudy a učinit text i hudbu rovnocennými složkami operního představení.
Tyto úvahy se podařilo uskutečnit ve spolupráci s libretistou Ranierem de Calzabigim (1714-1795). Jejich reformní ideje nejlépe vystihují Gluckova slova ve slavné předmluvě k opeře „Alcesta“, v níž mimo jiné stojí: 
„Snažil jsem se vrátit hudbu jejímu vlastnímu úkolu, totiž podporovat báseň, aby zesilovala výraz citů a učinila děj srozumitelnějším v různých fázích jeho vývoje. Soudil jsem, že největší část mého úsilí musí směřovat k tomu, abych nalezl jakousi krásnou jednoduchost.“
Toto umělecké stanovisko vedlo k omezení rozsáhlých koloratur v partech primadon a kastrátů a naopak k většímu uplatnění sboru. Posiluje úlohu orchestru, zavádí tzv. „vzpomínkové motivy“ (navázal Wagner). Recitativo secco (suchý) nahradil recitativem accompagnato (prokomponovaným). Poprvé se tak stalo v Gluckově opeře „Orfeo ed Euridice“ na Calzabigiho libreto, jejíž premiéra se uskutečnila ve vídeňském dvorním divadle dne 5. října 1762. Tímto reformním směrem dále oba umělci pokročili v operách „Alceste“ (1767) a „Paride ed Elena“ (1769).
Během Gluckova vídeňského působení se v určitých kruzích dvora začala silněji prosazovat francouzská kulturní orientace. Proti italským operám seria byly preferovány francouzské komické opery. I Gluck začal komponovat opery comique na francouzská libreta. Po odchodu Calzabigiho do Itálie se stal Gluckovým libretistou francouzský diplomat Francois Grand Leblanc du Roullet.
Jeho bývalá žačka Marie Antoinetta, která se vdala za francouzského krále Ludvíka XVI., pozvala Glucka do Paříže a tak v roce 1774 podepsal skladatel kontrakt na šest jevištních děl pro pařížskou operu. Paříž se tak po Vídni stala jeho nejdůležitějším působištěm. Ohlas jeho děl v Paříži ho dále inspiroval k vytvoření modelu heroické opery. Na Roulletovo libreto podle Racinovy tragédie zkomponoval velkou francouzskou operu „Iphigénie en Aulide“, která byla provedena v dubnu 1774 ve Velké opeře v Paříži.
Ještě téhož roku byl v Paříži uveden Orfeo v přepracované verzi, ve které byla titulní role svěřena nikoliv kastrátovi, ale tenoru. Podobně byla v roce 1776 byla upravena a nastudována francouzská verze Alcesty. Do Paříže však v té době přišel autor úspěšných komických oper Niccolò Piccinni (1728–1800). V Paříži se pak vytvořily dvě strany: gluckisté – stoupenci vážné francouzské opery a piccinnisté – stoupenci italské komické opery. Spor vznikl i mezi oběma skladateli. Když se Gluck dozvěděl, že Piccinni zhudebňuje libreto Rolanda, na němž sám již pracoval, uveřejnil svůj protest v Anné littéraire. V roce 1777 tak byly v Paříži provedeny dvě nové opery – ne příliš úspěšný Piccinniho „Roland“ a nadšeně přijaté Gluckovo pětiaktové drame héroique „Armida“. Vrcholnou Gluckovou operou jeho pařížské éry se stala v roce 1779 tragédie „Iphigénie en Tauride“.
Bohužel v témže roce, při zkouškách na další operu „Echo et Narcisse“ utrpěl Gluck záchvat mrtvice. Ze záchvatu se zotavil, ale značně polevil ve svém hektickém životním tempu. Vrátil se do Vídně a jeho dědicem v Paříži se stal Antonio Salieri. Gluck uvedl Salieriho do Paříže operou „Les danaides“, která byla uvedena 26. dubna 1784 jako společné dílo obou skladatelů. Gluck však po velkém úspěchu díla v rozhovoru pro Journal de Paris uvedl, že opera byla zcela Salieriho dílem.
Po návratu do Vídně zkomponoval několik menších prací, ale jinak žil v ústraní. 15. listopadu 1787 utrpěl další záchvat mrtvice, ze kterého se již nevzpamatoval a o několik dní později zemřel.
Slavnostní mše za skladatele se konala 8. dubna 1788, na níž jeho žák a přítel Antonio Salieri řídil Gluckovo De profundis a Rekviem italského skladatele Jommelliho. Byl pohřben na hřbitove Matzleinsdorfer Friedhof. Když byl v roce 1923 tento hřbitov zrušen a přeměněn v park, byly Gluckovy ostatky přeneseny na vídeňský Ústřední hřbitov (Zentralfriedhof).
Vedle značného množství instrumentálních a komorních děl zanechal Gluck po sobě okolo 35 oper a řadu baletů. Jeho reformy ovlivnily celou řadu skladatelů včetně Wolfganga Amadea Mozarta. Velkým obdivovatelem Gluckovým byl i Hector Berlioz, jehož opera „Trójané“ je považována za vyvrcholení epických snah Gluckových.
Ačkoliv Gluck nezkomponoval žádnou operu na německý text, zásadním způsobem ovlivnil i vývoj německé opery. Završení principů, které Gluck vyznával, lze nalézt v dílech Carla Marii von Webera a Richarda Wagnera .
Orfeo ed Euridice, Vídeň 1762, přepracovaná verze Orphée et Euridice, Paříž 1774
Gluck, Christoph Willibald by Jeremy Hayes, Bruce Alan Brown, Max Loppert and Winton Dean, in the New Grove Dictionary of Opera, ed. Stanley Sadie (London, 1992, angl.) ISBN 0-333-73432-7
Bruce Alan Brown: Gluck and the French Theatre in Vienna. Oxford: Clarendon Press 1991
 Obrázky, zvuky či videa k tématu Christoph Willibald Gluck ve Wikimedia Commons 
Seznam děl v Souborném katalogu ČR, jejichž autorem nebo tématem je Christoph Willibald Gluck
 Dílo 1911 Encyclopædia Britannica/Gluck, Christoph Willibald ve Wikizdrojích (anglicky)
Glykosidy jsou deriváty sacharidů, vznikající náhradou hydroxylové poloacetalové (hemiacetalové) nebo poloketalové (hemiketalové) skupiny buď jiným cukerným nebo necukerným radikálem (zbytkem).
V prvním případě z monosacharidu vzniká oligosacharid vyššího stupně (disacharid), z disacharidu trisacharid atd. Někdy se tato skupina sloučenin označuje jako homoglykosidy (přednost se však dává pojmu oligosacharidy). Pokud se sacharid spojí s necukerným radikálem (zbytkem), tzv. aglykonem, vznikají glykosidy v užším slova smyslu, zvané někdy heteroglykosidy. Glykosidy vznikají zásadně od cyklických forem sacharidů, tvořících obvykle buď šestičlennou heterocyklickou formu (pyranóza) nebo pětičlennou cyklickou formu (furanóza); podle toho se vznikající glykosidy nazývají pyranosidy, resp. furanosidy. Konkrétní glykosidy se pak pojmenovají podle jména příslušného sacharidu; např. glykosidy vzniklé spojením glukózy s jiným radikálem se nazývají glukosidy (resp. glukopyranosidy), z ribózy ribosidy (resp. ribofuranosidy) atp. Je-li při substituci radikálem aglykonu, kterou glykosid vzniká, připojen tento radikál přes atom kyslíku, hovoříme O-glykosidech, je-li připojen atomem dusíku mluvíme o N-glykosidech (správněji glykosylaminech), analogicky při napojení přes atom síry se jedná o S-glykosidy. 
Vzhledem k tomu, že radikálem substituovaná poloacetálová hydroxyskupina může mít jednu ze dvou možných prostorových orientací, tato orientace se vyznačuje v názvu vzniklého glykosidu řeckými písmeny; rozeznáváme tak α-glykosidy a β-glykosidy. Prostorová stavba označovaná písmenem α odpovídá takové konfiguraci, ve které je poloacetálová hydroxyskupina orientována stejně, jako hydroxylová skupina na anomerním referenčním atomu; u pentóz je to uhlíkový atom č. 4, u hexóz uhlíkový atom č. 5.
Vedle velmi významných v přírodě se vyskytujících homoglykosidů, tedy oligosacharidů, patří k nejvýznamnějším heterogyklosidům všechny nukleotidy, které spadají do skupiny β-ribofuranosidů (složek RNA) resp. β-deoxyribofuranosidů (složek DNA).
Za název cukerného nebo necukerného radikálu se připojí název výchozí cukerné složky s koncovkou -osid; u heteroglykosidů se tento způsob používá zejména tehdy, kdy struktura aglykonu je jednodušší. Např. methyl-α-D-glukopyranosid.
Uvede se v kulaté závorce název výchozí cukerné složky s koncovkou osyl následované názvem heteroatomu, jehož prostřednictvím se cukerná složka váže na aglykon, např. oxy, azo atp.; před závorkou se uvede případný lokant, označující místo substituce v necukerné složce, jejíž název se uvede za závorkou. Např. 4'-(β-D-glukopyranosyloxy)acetofenon.
Uvede se symbol prvku, jehož prostřednictvím se cukerná složka váže na aglykon, případně doplněný lokantem v horním indexu, za nímž následuje v kulaté závorce název výchozí cukerné složky s koncovkou osyl; za závorkou následuje název necukerné složky. Např. O3-(β-D-xylopyranosyl)L-serin.Při použití druhého a třetího způsobu v případech, kdy nemůže dojít k nejasnostem, se mohou kulaté závorky vypustit.
Glykosidy se štěpí (hydrolyzují) pomocí zředěných minerálních kyselin nebo specifických enzymů, tzv. glykosidas. Podle typu štěpené glykosidové vazby rozlišujeme α-glykosidasy a β-glykosidasy. Thioglykosidy se štěpí enzymem myrosináza (thioglukosidáza). Enzymy a glykosidy bývají v rostlině uložené odděleně a přijdou do styku až v případě porušení pletiva nebo následkem odumírání pletiva. Hydrolytický význam glykosidů ovlivňuje jejich farmakologickou účinnost - někdy jsou účinné pouze nerozštěpené glykosidy (např. v případě kardioaktivních glykosidů), jindy vznikají účinné látky až po rozštěpení glykosidu (např. v případě glukosinolátů). Množství glykosidů v rostlině značně kolísá a závisí na metabolismu, který v ní probíhá. Například po sklizni v rostlině převažují pochody dýchání a glykosidy jsou spíše rozkládány.
Syntéza glykosidů zahrnuje jednak syntézu aglykonu, která je pro velkou rozmanitost aglykonů též dosti rozrůzněná, a glykosylaci aglykonu. Při ní hrají důležitou roli enzymy glykosyltransferasy, které umožňují přenos glykosylových zbytků. Dárcem glykosylu je aldóza-1-fosfát. Tvorba glykosidů má pro rostlinu zejména význam detoxikační, přičemž lipofilní toxické látky se po navázání cukru stávají rozpustnými ve vodě a mohou být snadno vyloučeny, obyčejně do buněčné šťávy vakuol, ale i do jiných částí rostlinné buňky. Glykosidy se vyskytují hojně v rostlinné říši, ale některé z nich mohou být syntetizovány i živočichy a mikroorganismy. Jak již bylo řečeno, hrají důležitou roli při detoxikaci ve vodě nerozpustných látek. Jinak mohou sloužit jako toxiny, odstrašující případné predátory, například cykasin v tropických cykasech. Ve farmakologii jsou hojně užívány, přičemž jejich účinek závisí hlavně na aglykonu, ale navázaný sacharid může jeho vlastnosti podporovat nebo potlačovat.
Glykosidy tvoří pestrou skupinu látek. Pro představu vyjmenuji některé skupiny zástupců, roztříděné podle typu aglykonu: 
 Obrázky, zvuky či videa k tématu glykosid ve Wikimedia Commons Poznámky k některým důležitějším pravidlům nového návrhu nomenklatury sacharidů / M. Černý. - Chemické listy 1998, č. 8, str. 215-217
Glyn Jones (27. dubna 1931 – 2. dubna 2014) byl jihoafrický spisovatel, scenárista a herec. Narodil se ve městě Durban jako syn velšského prospektora Llewelyna Jonese. V roce 1987 vydal románovou verzi sedmé série seriálu Pán času nazvané The Space Museum. Již dříve se podílel na scénáři k sérii Here Come the Double Deckers. V roce 1965 se podílel na dokumentárním snímku A King's Story, který se zaměřoval na krále Eduarda VIII.

Gmina Godów je vesnická obec v okrese Wodzisław ve Slezském vojvodství.V letech 1975–1998 byla součástí Katovického vojvodství. Gmina patří do Euroregionu Těšínského Slezska, mimo jiné se nachází v historickém území Těšínského Slezska.
Gmina se rozkládá na Slezské vysočině v jižní části Slezského vojvodství v Rybnické pahorkatině. Terén je kopcovitý, kterým protékají čtyři řeky: Olše, Leśnica, Szotkówka a Petrůvka.Podle statistických údajů z roku 2008 byla rozloha 38,05 km2: z toho tvoří (údaje v závorce k roku 2016)
Součástí obce jsou starostenské vesnice: Godów, Gołkowice, Krostoszowice, Łaziska, Skrzyszów, Skrbeńsko, Podbucze.
Wodzisław Śląski – na severuna jihu celou jeho hranicí tvoří státní hranice s Českou republikou v úseku Dolní Lutyně – Petrovice u Karviné.
Územím gminy vedla železnice číslo 159, která spojovala Jastrzębie-Zdrój s Wodzisław Śląski, osobní doprava byla zrušena v letech 1997 až 2005.
Státní silnice 78 státní hranice ČR – Chałupki – Wodzisław Śląski – Rybnik – Gliwice – Tarnowskie Góry – Zawiercie – Szczekociny – Jędrzejów – Chmielnik.

Goa (konkánsky गोंय, Gómja, maráthsky गोवा, Góvá, hindsky गोआ, Góá, portugalsky Goa) je bývalá portugalská kolonie (Portugalská Indie, spolu s državami Daman a Diu), dnes nejmenší a zároveň nejvíce prosperující svazový stát Indie. Leží u pobřeží Arabského moře vklíněna mezi státy Maháráštra (na severu) a Karnátaka (na jihu). Hlavním městem je Panadží (také Panjim, Ponnje, dříve Nova Goa), další větší města jsou Margao, Mapusa a Vasco da Gama.
Starý indický epos Mahábhárata se o území dnešní Goy zmiňuje s poukazem na národ Góparaštra, známý svým chovem krav; objevuje se zde i jméno Gómant. Mimo další jméno Góvaraštra pro jižní část konkánského území se ve svatých hinduistických sanskrtských spisech zachovala i jména Gópakapurí a Gapakapattana. Později se objevuje i název Gómančala, ještě později (v epických básních zvaných purana) pak jména Góvé, Góvapurí nebo Gopakpattan.
Antický učenec Klaudios Ptolemaios uvádí pak jméno Gouba, arabské názvy ze středověku byly Sindábur resp. Sandábur. Až v 15. století v souvislosti s portugalskou kolonizací se objevuje název Goa, nejprve pro přístav na ústí řeky Mandovi (dnes město Velha Goa), později pro celé Portugalci ovládané území.
Goa leží na západním pobřeží indického subkontinentu a hraničí se spolkovými státy Maharaštra a Karnataka, západní pobřeží tvoří Indický oceán a (Arabské moře).
Celková plocha státu činí 3702 km², nejvyšším bodem je Sonsogor s 1167 m nad mořem (v pohoří Západní Ghát), pobřeží je dlouhé 101 km s mnoha velkými plážemi. Goa je bohatá na vodu, protékají zde dvě větší řeky Mandovi a Zuari a velký počet dalších.
Klimatické podmínky Goi odpovídají její poloze: velice horké léto (s teplotami mezi 30 °C a 39 °C) spojené s extrémní vlhkostí v důsledku monzunů (mezi červnem a zářím), a pro Evropana velice příjemná zima (v prosinci a lednu se denní teploty pohybují mezi 20° C a 30° C, srážky jsou výjimečné).
Díky hojným srážkám v monzunovém období a díky existenci mnoha řek a říček má Goa i jinak bujnou vegetaci: na rozdíl od některých jiných států v Indii, kde lesní porosty byly z velké části vymýceny, je kolem jedné třetiny území v Goi zalesněna původním džunglovým porostem. Mimo různé listnaté stromy a vzácná dřeva (jako např. teakový strom) jsou zde zastoupeny stromy s ořechy kešu, s mangem, dále ananas apod.
Mimo jako i jinde v Indii všudypřítomných krav vykazuje příroda značnou populaci lišek a divokých prasat; na pobřeží i v zázemí žije velké množství ptactva, ať již domácího či stěhovavého. Goa je také známa velkým počtem hadů, kteří však na druhé straně přispívají ke snížení počtu zde velmi rozšířených hlodavců.
Goa se dělí na 2 okresy (konkánsky जिला džilá, pl. जिले džilé, anglicky district, pl. districts).
दोक्षिण गोंय / Dókšin Gómja (Jižní Goa) / South GoaOkresy se dále dělí na okrsky zvané taluka (od severu na jih: Pernem, Bardez, Bicholim, Satari, Tiswad resp. dříve Ilhas, Mormugao, Ponda, Salcete, Sanguem, Quepem, Canacona).
Známé dějiny Goy sahají do 3. století př. n. l., kdy Goa byla částí severoindické Maurijské říše. V pozdějších stoletích se zde střídali vládci dynastií satavahanů, čalukyanů, silharů a kadambdů. Roku 1312 připadla Goa na krátkou dobu sultanátu z Dillí, karnatakští vládci z Vidžajanagaru ji však znovu dobyli. Od roku 1469 zde pak vládli bahmánští sultáni a Mughalové (Mogulové) z Gulbargy, později z Bídžápuru.
Roku 1498 přistál na západoindickém pobřeží po obeplutí Afriky Vasco da Gama. Portugalsko nechtělo jen ovládnout lukrativní obchod s kořením, ale činilo si nároky i jako nová koloniální moc. Portugalský admirál Afonso de Albuquerque pak v březnu a znovu v listopadu 1510 porazil vojska bídžápurského vládce, obsadil Gou a položil tak základní kámen budoucí kolonie Portugalská Indie.
K dějinám Goy patří jméno Františka Xaverského. Tento spoluzakladatel jezuitského řádu přicestoval do Goy roku 1542, kde se – přes svoji účast v inkvizici – těšil pověsti dobrého a laskavého misionáře. Xavier cestoval dál do Japonska a Číny, zemřel 1552 krátce před dosažením Číny a byl poblíž Kantonu pohřben. Podle legendy byl jeho hrob později otevřen, jeho údajně neporušené tělo bylo pak 16 měsíců po jeho smrti převezeno do Goy a zde pohřbeno; roku 1622 byl František Xaverský prohlášen za svatého a znovu pohřben v bazilice Bom Jesus v městě Velha Goa.
Po získání nezávislosti 1947 se Indie bezvýsledně pokoušela diplomatickou cestou dosáhnout připojení Goy a dalších portugalských osad k unii, nepomohla zde však ani usnesení Valného shromáždění OSN. V prosinci 1961 Indie Gou násilně obsadila, špatně vyzbrojená a nepřipravená portugalská armáda nekladla žádný větší odpor. Goa byla (spolu s distrikty Daman a Diu) zprvu ústředně spravována jako svazové teritorium, 30. května 1987 se pak stala 25. spolkovým státem.
Obyvatelstvo Goy, téměř 1,4 milionu obyvatel, má přírůstek 14,9 %, hustota obyvatelstva činí 363 na km², téměř 50 % obyvatel žije ve městech. Míra gramotnosti se pohybuje kolem 82 %. Místní řečí je konkánština (většina obyvatel hovoří i anglicky, portugalsky dnes hovoří jen něco mezi 3 % a 5 % obyvatel).
Značná část obyvatelstva je i dnes křesťanského vyznání (odhady se různí, údaje se pohybují mezi 27 a 40 procenty), i když s mnoha prvky hinduismu, které se nepodařilo vymýtit ani portugalským misionářům. Goa je arcibiskupstvím (v čele s patriarchou východní Indie), podléhajícím přímo Vatikánu.
Část obyvatel má portugalská jména (portugalská koloniální správa od počátku podporovala smíšená manželství). Vlastní muslimské obyvatelstvo je nepočetné, během turistické sezóny zde však žije a pracuje značný počet obchodníků a jiných pracovníků (zejména z Kašmíru).
Vliv portugalské koloniální nadvlády se dodnes projevuje ve zvycích obyvatelstva. Pracovní doba patří k nejkratším v Indii (Goané dodržují denně protáhlou polední siestu), nejoblíbenějšími svátky jsou – mimo karnevalu – Vánoce a Nový rok.
Portugalský vliv je dodnes patrný i v oblasti práva. Zatímco většina indických států dodnes vychází z anglického práva, stát Goa má svůj vlastní občanský zákoník (ve velké míře inspirovaný portugalským občanským zákoníkem Codigo Civil Portuguese z roku 1867). I v dalších oblastech práva vychází stát Goa z právních tradic a zásad kontinentální Evropy a přeneseně tedy i z římského práva.
Vzestupný trend rozvoje hospodářství Goy je zřetelný i z tabulky o vývoji HDP 1980 – 2000 (v milionech rupií, v tržních cenách).
Zdaleka nejdůležitějším odvětvím je turismus, následován zemědělstvím. K dalším důležitým odvětvím patří těžba nerostů, konzervárenský průmysl, výroba umělých hnojiv, lodní doprava, rybolov a výroba alkoholických nápojů. Jistým motorem hospodářství je pak i skutečnost, že Goa má relativně rozbujelou státní správu a také vysokou míru emigrace (což dále snižuje míru nezaměstnanosti). V žebříčku hospodářsky nejúspěšnějších států indické unie zaujímá Goa třetí místo.
V těžebním průmyslu lze jmenovat především těžbu železné rudy, bauxitu a manganu, mimo to se těží i hrnčířská hlína, vápenec a silikáty.
Jiná výroba, prováděna často v malých a zastaralých manufakturách (výroba přírodního kaučuku, zpracování sisalu), má jen lokální význam, přispívá hlavně ke koloritu země.
V zemědělství hraje význačnou roli pěstování rýže, ovoce a zeleniny, prosa, kokosových ořechů a kešu, a dále rybolov (s přibližně 40 000 pracovních sil), který je zpravidla prováděn tradičním způsobem (ale stále více mechanizován používáním vlečných sítí). Zemědělství poskytuje pracovní příležitosti značné části obyvatelstva.
Celkem 101 km pobřeží, z velké většiny dlouhé, široké a více méně prázdné pláže, lákají již po desetiletí turisty z celého světa – označení sun'n'sand, tedy „slunce a písek“, se stalo příslovečným pro pobřeží Goy. Roku 2004 navštívilo Gou kolem dvou milionů turistů, z toho kolem 400 000 zahraničních turistů (převážně v zimních měsících; turisté z Indie navštěvují Gou zejména v létě).
Dalším magnetem jsou příznivé klimatické podmínky (především v zimě), architektura (četné portugalské koloniální stavby z minulých století, ale také hindské chrámy), a též pro Evropana ne zcela cizí civilizační dědictví bývalé portugalské kolonie: velice neproblematická symbióza hinduismu, křesťanství a islámu.
Kuchyně v Goi, která je obohacena jihoindickými, arabskými a portugalskými vlivy, patří k nejznámějším v Indii (Goa je také jedním z mála území v Indii, kde si lze v jedné restauraci objednat mimo drůbeže a ryb i vepřové či hovězí maso, ponejvíc mírně kořeněné; alkoholické nápoje jsou volně v prodeji).
Spolu se skutečností, že Goa prosperuje i hospodářsky, si tento stát dobyl přívlastku „Indie pro začátečníky“: Goa téměř nezná chudobu, žebráky, procesí nemocných leprou, ani katastrofální slumy, jak jsou známy z měst jako Madrás, Kalkata nebo Bombaj. Goa má poměrně dobrou turistickou infrastrukturu.

Píseň God Save the Queen (česky Bože, chraň královnu) je hymna Spojeného království. V případě, že je na britském trůnu král, píseň se mění na God Save the King (česky Bože, chraň krále).
Píseň God Save… byla poprvé provedena v Královském divadle v roce 1745 jako podpora krále Jiřího II., když byla jeho vláda ohrožena jakobitou Karlem Edwardem, který byl široce podporován skotskými kruhy. Píseň byla nadšeně přijata. Brzy Královské divadlo následovala další divadla. Od této chvíle je monarcha, když přijde na představení, vítán právě touto písní. Počátkem 19. století se stala národní hymnou. Autor slov je neznámý. Není též jisté, kdy píseň vznikla, snad dokonce v 17. století. Autor je neznámý jako možný autor je občas uváděn Henry Carey, podle výzkumu Percy Scholese se to však zdá nepravděpodobné. Poslední sloka, která má jasně protiskotský akcent, se nehraje.
Během sportovních akcí, kdy je třeba zahrát hymnu některé ze součástí Spojeného království, se použijí jiné písně každé (nemají však uzákoněn oficiální status):
Anglie – Jerusalem nebo Rule, Britannia! nebo Land of Hope and Glory.Melodie God Save the King byla také použita pro jiné písně, vznik některých jiných písní inspirovala, je často rovněž parafrázována.
provizorní Švédskou hymnu (Bevare Gud vår kung)norská královská hymna (nefunguje však jako státní hymna)jako neoficiální hymnu ji používalo Německé císařství (Heil dir im Siegerkranz)s vlastním textem (Oben am jungen Rhein) ji od roku 1920 používá jako hymnu Lichtenštejnskov letech 1816–1833 byla melodie použita pro ruskou Carskou hymnudo roku 1961 melodii pro svou hymnu používalo Švýcarsko (text byl napsán 1811), Heil dir HelvetiaGod save the Queen jako svou hymnu používala či používá řada států Commonwealthu, v některých z nich je používána dodnes vedle státní hymny.
roku 1831 byla melodie použita pro americkou vlasteneckou píseň My Country, 'Tis of Thee (do roku 1931 sloužila jako neoficiální hymna USA)inspirovala Josepha Haydna k napsání Rakouské císařské hymny, která s ní jeví určité podobnostiAnglická punková skupina Sex Pistols nahrála píseň God Save the Queen, která je považována za jednu z nejznámějších punkových písní vůbec.

Godefroy z Bouillonu ([godefroj z bujónu]; někdy uváděn jako Godefroi, ve starší české literatuře také Gottfried nebo Bohumír z Bouillonu; francouzsky Godefroy de Bouillon; 1060? – 18. července 1100) byl dolnolotrinský vévoda, pán z Bouillonu a jeden z vůdců první křížové výpravy. Narodil se jako prostřední syn hraběte Eustacha II. a jeho druhé manželky Idy z Boulogne, která pocházela z rodu Karla Velikého. V mládí Godefroy složil přísahu římsko-německému králi Jindřichu IV., na jehož straně pak bojoval ve válce o investituru a účastnil se i dobytí Říma roku 1083.Když roku 1095 vyhlásil papež Urban II. první křížovou výpravu za osvobození Božího hrobu v Jeruzalémě, Godefroy brzy ohlásil svou účast. Prodal nebo zastavil většinu svého majetku a spolu se svými bratry se na křižáckou výpravu vydal. S výpravou se účastnil všech rozhodujících bitev, Nikaie, Dorylaea, Antiochie a v červnu 1099 i konečného útoku na Jeruzalém. Po dobytí Jeruzaléma byl křižáckými velmoži zvolen vládcem města a dobytých území s titulem Ochránce Svatého hrobu. V čele křižáckých vojsk poté odrazil útok fátimovské i damašské armády, poté však těžce onemocněl a roku 1100 v Jeruzalémě zemřel. Pro další generace Franků v křižáckých státech se Godefroy stal legendou a jeho síla a odvaha se stala námětem mnoha truvérských písní.
Godefroy se narodil kolem roku 1060 v Boulogne-sur-Mer, městě v calaisském kraji na území dnešní Francie. V době Godefroyova života bylo toto území součástí Svaté říše římské a bylo rozdrobeno na malá panství, formálně poddaná říši. Skutečnost, že byl Godefroy druhorozený, tedy ne dědic rodového titulu a majetku, byla rozhodující pro jeho další kariéru válečníka.
Když zemřel Godefroyův strýc z matčiny strany, dolnolotrinský vévoda Godefroy IV. zvaný Hrbatý, odkázal své vévodství Godefroyovi. Avšak německý král Jindřich IV. nedovolil, aby se tak důležité a velké léno dědilo po matce, navíc se obával, že mladému Godefroyovi by se vévodství mohlo rozpadnout. Král Jindřich tak na uvolněné místo titulárně dosadil svého dvouletého syna Konráda a Godefroyovi ponechal jen markýzát Anvers, hrabství Verdun a panství Bouillon v Ardennách. Godefroy zůstal Jindřichovým vazalem a věrnou službou německému králi a pozdějšímu císaři Jindřichovi nakonec získal Lotrinsko ve funkci říšského správce, nikoliv však jako léno. Godefroy králi i nadále sloužil, podporoval ho v zápase o investituru s papežstvím a bojoval na Jindřichově straně s německým vzdorokrálem Rudolfem Švábským.O Godefroyově účasti na Jindřichových taženích se ví velmi málo. Kronikář popisuje Godefroyovu účast v bitvě u řeky Elstery takto:
Existují však silné pochybnosti, zda se Godefroy bitvy vůbec zúčastnil. Rovněž je nejasný jeho podíl na dobytí Říma císařskými vojsky roku 1083. Je jisté, že se Jindřichova italského tažení i obléhání Říma účastnil, zda však osobně zasáhl do bojů ve městě nebo byl v té době nemocný, zůstává sporné.V následujících letech byl Godefroy zaměstnán především bojem na svém panství, zejména se svou tetou Matyldou Toskánskou. V roce 1086 odrazil u hradu Bouillon útok Alberta z Namuru, který v této bitvě padl. O rok později nechal císař Jindřich IV. korunovat svého syna Konráda německým králem, čímž jej vyvázal z dolnolotrinského vévodství, jež poté udělil Godefroyovi z Bouillonu. Godefroy se tím stal skutečným vévodou.
Roku 1095 na koncilu v Clermontu nástupce Řehoře VII., papež Urban II., vyhlásil křížovou výpravu za osvobození Jeruzaléma od nevěřících. Zbožného Godefroye velmi ovlivnilo zejména clunyjské hnutí a císař Jindřich si přestával být jistý jeho loajalitou. Godefroy se proto rozhodl připojit k výpravě a trvale se usadit ve Svaté zemi. Byl tak jediným významným říšským šlechticem, který se k první křížové výpravě přidružil.Spolu s Godefroyem se rozhodli k výpravě přidat i jeho bratři Eustach a Balduin, který žil u Godefroyova dvora. Každý z nich měl pro připojení se k výpravě úplně jiné motivy. Eustach toužil posílit svou politickou prestiž a o výpravu ve skutečnosti zájem neměl, proto se klidně podřídil velení svého bratra Godefroye a do dějin tažení se nijak výrazně nezapsal. Nejmladší Balduin chtěl získat půdu a postavení. Byl ambiciózní, cílevědomý a ze všech křižáckých velmožů nejnebezpečnější.V Lotrinském vévodství však ne všichni s Godefroyovým rozhodnutím odejít do Svaté země sympatizovali, nebyť zbožný Godefroy byl mezi poddanými oblíben. Kronika svatohubertská jeho rozhodnutí líčí jako zradu, neboť Godefroy opustil své poddané, o něž měl jako lenní pán povinnost pečovat, a „vyměnil jisté za nejisté“. Godefroy uzavřel mír se svým dlouholetým nepřítelem, biskupem Richerem z Verdunu, kterému prodal Verdunské hrabství a města Stenay a Mouzay na řece Máze. Panství Bouillon zastavil biskupovi Otbertu z Lutychu. Za svůj majetek chtěl Godefroy jen drahý kov, který byl univerzálním platidlem. Celkem tak shromáždil 360 kilogramů stříbra.Do Svaté země Godefroye a jeho bratry následovali bratranec Balduin Le Bourg, hennegavský hrabě Balduin II., Garnier de Grez, hrabě Renaud de Toul, Hughes de Saint-Pol a jeho syn Enguerrard, Godefroy de Louvain, Jean de Namur, rýnský palatin Siegfried, Goeffroy d'Esch a další. Podle historika Stevena Runcimana to celkem bylo asi 1000 rytířů z Valonska, Lotrinska a Fríska a 7000 pěších bojovníků. Godefroyova výprava tak představovala nejpočetnější skupinu vojsk první křížové výpravy.
Výprava se na rozdíl od výprav ostatních francouzských velmožů vydala na východ přes Svatou říši římskou a dále přes Uhersko jako nedlouho před tím poutnické křižácké houfy Petra Poustevníka a rytíře Gautiera Sans-Avoir. Protože byl Godefroy pořád leníkem císaře Jindřicha, který byl papežovým nepřítelem, nemohl táhnout přes Itálii, již ovládali papežovi stoupenci. Aby získal ještě více peněz, Godefroy cestou vydíral německé Židy, ale nikdy nezašel až k pogromům, jakými se vyznačovala lidová výprava hraběte Emericha z Leisingenu. Když Lotrinčané dorazili na německo-uherské hranice, uherský král Koloman, po špatných zkušenostech s lidovými křižáckými houfy, požadoval od Godefroye bratra Balduina jako rukojmí. Balduin při představě, že by měl být Maďarům vydán, zuřil, Godefroy ho však přesvědčil a králi Kolomanovi se vévoda osobně zavázal projít zemí bez incidentů. Své slovo dodržel a lotrinská armáda se v Uhersku zdržela jakýchkoliv násilností.
Při přechodu byzantské hranice již křižáky očekávali byzantští průvodci, se kterými v prosinci roku 1096 dospěli do Selymbie na pobřeží Marmarského moře, asi padesát mil západně od byzantského hlavního města Konstantinopole. Lotrinská výprava dorazila do Byzantské říše ze všech křižáků jako druhá, hned po Francouzích, které vedl hrabě Hugo z Vermandois, mladší bratr francouzského krále Filipa. Mezi Lotrinčany kolovaly pověsti, že Byzantinci s hrabětem z Vermandois nakládají jako s vězněm, začali proto ze msty drancovat byzantské území. Hugo sice do jisté míry vězněm byl, ale v Konstantinopoli s ním bylo královsky zacházeno, a když císaři Alexiovi složil požadovanou lenní přísahu, byl zahrnut dary. Stejnou lenní přísahu požadoval císař Alexios i po Godefroyovi a jeho bratrech. To však Godefroy a Balduin odmítli; Godefroy především namítal, že přísahu složil již císaři Jindřichovi a nechtěl přísahat podruhé, navíc císaři, kterého neznal. Lotrinčané proto navrhli, aby se celá situace vyřídila, až dorazí zbytek křižáckých velmožů. Alexios byl přesvědčen, že na byzantském území se křižáci podrobí jeho velení, a pokusil se Godefroye přimět k přísaze. Hugo z Vermandois osobně dorazil do lotrinského tábora, aby vzpouzejícího Godefroye přesvědčil, ale marně. Zatímco křižáci zimovali v Selymbii, Alexiovi došla trpělivost a přerušil jim zásobování. Balduin začal nevybíravě drancovat okolí i předměstí Konstantinopole, kde došlo ke střetům s příslušníky kmene Pečeněhů, kteří sloužili v byzantském žoldu. Císař nakonec křižákům ustoupil a dodávky obnovil, ale ani poté se přísahy nedočkal. Kolem Velikonoc Alexios znovu dodávky zásob omezil, aby Godefroyovu neústupnost zlomil. Balduin obnovil plenění a poté dokonce Godefroye přesvědčil k útoku na Konstantinopol. Lotrinčané město napadli na Zelený čtvrtek, byli však odraženi a císař druhý den přivolal vojsko, které křižáky porazilo. Tato bitva byla prvním otevřeným bojem mezi křižáky a byzantskou armádou. Godefroy si uvědomil, že další bitva s císařovým vojskem by mohla znamenat katastrofu, a proto nakonec on, Balduin, Eustach i Balduin Le Bourg a ostatní vysoce postavení rytíři na Boží hod velikonoční Alexiovi složili lenní přísahu. Císař je poté bohatě obdaroval a o několik dnů později dal lotrinské vojsko přepravit do Anatolie.
Když do Anatolie dorazila větší část křižáků, Godefroy spolu s vůdcem jihoitalských Normanů Bohemundem z Tarentu vyrazil na východ k Nikáji – předsunuté baště turecké moci. 6. května 1097 Lotrinčané k městu dorazili a hned pod hradbami rozbili ležení. O Godefroyových činech během obléhání není známo nic bližšího až na příhodu líčící Godefroye jako skvělého lukostřelce, který prý přesnou ranou sestřelil tureckého obránce, jenž z hradeb na útočící křižáky házel velké kameny. Poté, co po sedmi týdnech a třech dnech město padlo, se vojsko rozdělilo na dvě skupiny. První tvořily byzantské oddíly a především normanští a vlámští příslušníci výpravy pod velením Bohemunda z Tarentu, zatímco Francouzi, Lotrinčané a Provensálci vedení Godefroyem a toulouským hrabětem Raimondem de Saint-Gilles táhli den cesty v závěsu za nimi. Když Bohemundovo vojsko přepadli v údolí Dorylaeum Turci, Godefroy rychle s armádou přispěchal Normanům na pomoc a vysvobodil je z obklíčení.Výprava pokračovala dále do anatolského vnitrozemí. Když křižáci prošli kolem Herakleje (dnešní turecké město Ereğli), oddělili se od hlavního voje Godefroyův nejmladší bratr Balduin a Bohemundův synovec Tankred, aby si pro sebe vydobyli nějakou kořist. Zatímco Tankred s Balduinem společně dobyli přístav Tarsos, rodiště apoštola Pavla, utrpěl Godefroy z Bouillonu vážné zranění, když se snažil zachránit neozbrojeného poutníka napadeného medvědem.21. října oblehlo křižácké vojsko Antiochii. Zpočátku bylo v blízkosti města k nalezení dost zásob, ale časem křižáci okolí vydrancovali a začali hladovět. Začala zima a období dešťů. Godefroy byl v té době nemocný, své oddíly tudíž nevedl do prvních bitev o město. Zprávy o jeho činech se objevily až v únoru 1098 z bitvy se sultánem Ridvánem z Aleppa, který přispěchal Antiochii na pomoc, a z bojů o římský most přes řeku Orontes. V této bitvě prý Godefroy ohromil své spolubojovníky i kronikáře svou fyzickou silou, když jednoho tureckého jezdce ve zbroji přesekl na dvě poloviny.Křižáci se v červnu 1098 konečně zmocnili Antiochie a sami se dostali do obklíčení vojskem mosulského atabega Kerbogy. Tehdy už Godefroy neměl ani vlastního koně a teprve až po velkém naléhání mu koně zapůjčil hrabě z Toulouse Raimond de Saint-Gilles. Více se však již o Godefroyovi kroniky nešíří. Na rozdíl od ostatních křižáckých vůdců se dolnolotrinský vévoda neangažoval v mocenských sporech mezi vůdci. Nepodnikal žádná samostatná kořistnická tažení, choval se spíše nenápadně a kronikáře nezaujal ničím kromě několika hrdinských činů v boji.
Poté, co křižáci odrazili Kerbogovu armádu, byla Antiochie definitivně obsazena. Mezi Bohemundem z Tarentu a Raimondem de Saint-Gilles vypukl ostrý spor o město, neboť Bohemund si jej chtěl přivlastnit pro sebe a uplatňoval svůj nárok jako dobyvatele města. Vojáci byli demoralizováni a někteří začali svémocně drancovat okolí. Godefroy se při pohledu na úpadek morálky rozhodl odjet i se svým lotrinskými vojáky do Edessy za bratrem Balduinem, který mu ze svého hrabství propůjčil města Turbessel a Ravendel. Zde se zapojil do šarvátek a válek místních seldžuckých vládců. O pomoc Godefroye požádal turecký vládce města Azaz, emír Omar, který povstal proti sultánovi Ridvánovi z Aleppa. Godefroy žádost o pomoc vyslyšel a vojsko sultána, které zatím oblehlo Azaz, zahnal na útěk. Omar poté před Godefroyem poklekl a jako první muslimský vládce vstoupil do služeb křižáka.Na počátku roku 1099 poutníci a část neurozených bojovníků vyrazili z Antiochie na Jeruzalém, z vůdců se však účastnil jen Raimond de Saint-Gilles. Ten cestou obsadil Marquiu a Tortosu a jeho úspěchy přiměly Godefroye, Bohemunda a vévodu Roberta z Normandie k cestě na jih, která se uskutečnila koncem února. V přístavu Latakia se spojili s vojskem hraběte Roberta Flanderského. Cestou dobyli antické město Byblos (za křižácké vlády Gibelet) a poté dorazili před Arku, kterou zatím obléhala první část výpravy, vedená Raimondem. Zde propukly další hádky mezi normanskými a provensálskými křižáky. Normani nesouhlasili s Raimondovým stylem obléhání a kritizovali jej za to, že věří v pravost relikvie Svatého kopí, které bylo objeveno v Antiochii. Na Velký pátek proto prostý poutník a nálezce kopí Petr Bartoloměj podstoupil ordál ohněm, který měl dokázat pravost relikvie. Petr při ordálu zemřel, ale jeho smrt na poutníky i velmože tak zapůsobila, že zanechali hádek i obléhání Arky. Díky svému morálnímu kreditu se vůdcem výpravy stal Godefroy z Bouillonu, pod jehož vedením křižáci 7. června 1099 poprvé spatřili Jeruzalém.
Když křižáci pod Godefroyovým vedením dorazili k Jeruzalému, každý z velitelů se utábořil na jiné straně města. Godefroy z Bouillonu rozbil ležení na severovýchodě Jeruzaléma, kde střežil úsek od Herodovy brány až k údolí Jóšafat a Cedronu. Po odražení prvního útoku začali křižáci 19. června stavět dvě pohyblivé obléhací věže, jednu pro Godefroye a Roberta Flanderského na severu města stavěl Gaston de Béarn a druhou pro Raimonda z Toulouse na jihu stavěl Guilelmo Ricou zvaný Opilec. Křižáci si navzdory odražení prvního útoku a velkými problémy se zásobováním vodou ve vojsku s významnou pomocí duchovních udržovali vysokou morálku.Navečer 9. července se rozhodlo, že obě věže budou připraveny na generální útok. Obrovské věže bylo dobře vidět z hradeb a obránci města v jejich blízkosti tak mohli připravovat obranné pasti a překážky, které měly zabránit věžím, aby se dostaly až k samotným hradbám. Dolnolotrinský vévoda přikázal, aby vojáci za noci celou věž rozebrali a zase složili na jiném místě. Akce se skutečně podařila a druhý den ráno stála znovu sestavená věž i s třemi obléhacími praky proti Herodově bráně.Za úsvitu 10. července začaly Godefroyovy obléhací stroje ostřelovat jeruzalémské hradby. Vojáci pod velením jeruzalémského místodržícího Iftíkara ad-Dauly však na nejvíce ohrožená místa na městských zdech pověsili balíky slámy, a tak ztlumili nápor střel. Godefroy vyslal lučištníky s hořícími šípy, aby tlumiče zapálili, přičemž se sám chopil jednoho z luků.
Věžím v cestě k hradbám stály především příkopy, které se Godefroyovi i Raimondovi z Toulouse podařilo zasypat za tři dny. Godefroyova třípatrová obléhací věž, s křížem a postavou ukřižovaného Ježíše na vrcholu, se pak pozvolna dala do pohybu. V nejvyšším patře byl Godefroy s bratrem Eustachem, aby na hradby vpadli mezi prvními.Obránci města marně ostřelovali přibližující se věže z luků, balist a katapultů. V boji zblízka se mezi obránci začala šířit panika a mnozí se dali na útěk. Křižákům se podařilo dostat se do města a otevřít herodovu bránu. Nastalo celodenní vraždění a plundrování. Není jisté, zda se masakru účastnil Godefroy a jeho vojáci. Jeden z židovských obyvatel, který přežil, později řekl:
Je možné, že „těmi proklatými Němci“ měl na mysli Lotrinčany. Podle Alberta z Aix Godefroye trápilo svědomí, že vraždění nedokázal zabránit a činil za to pokání. Z obyvatel města přežilo jen několik málo civilních osob a místodržící Iftíkar ad-Daula se svou gardou, která se zabarikádovala v Davidově věži. Ta se nakonec vzdala Raimondu z Toulouse, jenž místodržícího i jeho doprovod nechal eskortovat do Askalonu, který drželi Egypťané.
Po dobytí Jeruzaléma se rozhořel spor o to, kdo bude městu vládnout. Zástupci církve požadovali, aby město bylo řízeno teokraticky, což šlechta odmítla a rozhodla se zvolit si mezi sebou kandidáta na jeruzalémský trůn. Vhodnými kandidáty byli pouze Godefroy z Bouillonu a Raimond z Toulouse. Přestože Raimond nebyl u šlechticů, poutníků ani vojáků příliš oblíben, byla koruna nabídnuta nejprve jemu. Raimond však korunu odmítl a doufal, že tak znemožní, aby ji přijal Godefroy. Velmoži na Raimonda nenaléhali a nabídli vládu lotrinskému vévodovi, který byl mezi křižáky sice oblíbenější, ale jako státník nebyl příliš schopný, což však během křížové výpravy neměl příležitost projevit. Godefroy
Byl si vědom, že jeho zvolení část rytířů nepodporuje, nechtěl proto prohlubovat spory a odmítl královský titul. První křižácký vládce Jeruzaléma tak usedl na trůn jako Advocatus Sancti Sepulchri (Ochránce Svatého Hrobu) a dle pověsti se nechal korunovat korunou ze slámy. Titul „Ochránce“ byl ve Francii udělován laickému ochránci klášterních statků, nicméně Godefroy přijal veškerou správní i vojenskou moc. Raimond odmítal uznat Godefroyovu autoritu a obsadil jeruzalémskou citadelu. S podporou provensálského biskupa Pierra de Narbonne se podařilo přesvědčit Raimonda, aby ustoupil. Poté vzpurný šlechtic odešel do Jericha. Zatím připlouvaly z Evropy posily. 4. srpna 1099 vyrazila proti křižákům egyptská armáda vezíra al-Afdala a utábořila se poblíž Askalonu, dalšího mocného palestinského města pod správou Egypta. Dolnolotrinský vévoda žádal o pomoc a ostatní vůdci křižáků mu ji poskytli.
Křižácké armády se sešly v Ramle, kde Godefroyovi Tankred a Eustach sdělili, že egyptská armáda neočekává střet dříve než v Jeruzalémě. Godefroy chtěl využít momentu překvapení a nařídil vytáhnout muslimům vstříc. V sobotu postupující křižáci ukořistili stáda dobytka určená pro egyptskou armádu. V neděli 12. srpna dorazilo křižácké vojsko na dohled protivníka. Za rozbřesku se křižáci seskupili do tří šiků a na nepřipravené Egypťany okamžitě zaútočili. Chabý odpor byl rychle přemožen a muslimové se dali na zběsilý útěk do Askalonu. Křižáci začali drancovat opuštěné ležení. Ochránce Svatého hrobu se obořil na své rabující pěšáky:
Odplula i kotvící egyptská flotila. Město Askalon se chtělo křižákům vzdát, ale protože kapitulaci nabídlo Raimondovi de Saint-Gilles a ne Godefroyovi, vypukl mezi oběma vojevůdci opět ostrý spor. Godefroy se obával, že by se po kapitulaci Raimond mohl Askalonu zmocnit. Raimond tedy i se svými vojáky obléhání zanechal. Svým úzkoprsým jednáním Godefroy pobouřil i ostatní a ti jej opustili. S takto prořídlou armádou byl útok na město nemyslitelný a Godefroy obléhání vzdal.
Po návratu od Askalonu se Godefroy soustředil na získání důležitých přístavů. V Arsufu vypuklo povstání, obyvatelé města pobili nepočetnou křižáckou posádku a zajali velitele, rytíře Gérarda z Avesnes. Ochránce Svatého hrobu vytáhl s vojskem vzpouru potlačit. Obyvatelé nabízeli propuštění Gérarda přivázaného na hradbách výměnou za svoji svobodu. Godefroy Gérardovi nechal údajně vzkázat:
Sedm týdnů křižáci město neúspěšně obléhali, až se nakonec v prosinci 1099 vrátili zpět do Jeruzaléma. Poté do Jeruzaléma dorazil nový papežský legát Daimbert z Pisy doprovázený Bohemundem z Antiochie. O několik dnů později dorazil Balduin z Boulogne, aby splnil svůj slib navštívit Boží hrob. Daimbert sesadil jeruzalémského patriarchu Arnoula de Chocques a ihned se uvolněného úřadu zmocnil sám. Poté začal požadovat, aby mu Godefroy složil lenní přísahu. To sice Godefroy odmítl, ale věděl, že musí uznat patriarchu za svého lenního pána, protože nemá královský titul.Bohemund a Balduin se dlouho nezdrželi, přenechali ale Godefroyovi část svých vojáků, díky nimž Godefroy začal uvažovat o dobytí některého dalšího palestinského přístavu. Nesmiřitelní Egypťané vyslali malou expedici na posílení vzbouřeného města Arsuf. Křižáci ale egyptský oddíl odrazili a arsufští předáci se nakonec rozhodli vzdát se Godefroyovi. Ten nekladl příliš kruté podmínky kapitulace a okolní drobné arabské emiráty, výměnou za toleranci víry a volný obchod, nabídly placení tributu a dávek, což Godefroy přijal.
Na jaře roku 1100 se křižáci vydali na výpravu proti arabským emirátům ve vnitrozemí, které byly podporovány z Damašku. Tankred, novopečený kníže z Galileje, se vydal na výpravu do Zajordánska a s Godefroyovou pomocí odrazil vojsko emíra Dukaka z Damašku. Zajordánsko bylo nuceno podrobit se Tankredovi. Po návratu do Jeruzaléma Godefroy těžce onemocněl. Patriarcha Daimbert proti němu neustále brojil a snažil se získat moc. Godefroy v obavě před Pisánci, o které se patriarcha opíral, proti Daimbertovi nezasahoval. Po připlutí velké benátské flotily se vydal do Jaffy, kde chtěl získat Benátčany pro spolupráci. Ve vyjednávání mu také pomohli Tankred s Daimbertem. Poté se většina jeruzalémské armády spolu s Benátčany a Daimbertem vydala proti pobřežnímu městu Haifa.Nemocný Godefroy se poté vrátil zpět do Jeruzaléma, kde 18. července 1100 své nemoci podlehl. Velitel jeruzalémské posádky Garniel de Grez dal ihned informovat Godefroyova bratra Balduina z Boulogne. Zatím nechal posílit městskou posádku a smrt Ochránce Svatého hrobu držel ještě nějaký čas v tajnosti. 23. července 1100 byl Godefroy z Bouillonu v Bazilice Svatého hrobu pohřben. Jeho nástupcem se stal bratr Balduin, již jako korunovaný jeruzalémský král Balduin I.
Godefroyova postava se stala vděčným modelem ideálního rytíře. Už Geoffrey Chaucer jej ve svých Canterburských povídkách popisuje jako „skutečně dokonalého urozeného rytíře“. Godefroy se stal vzorem pro celé následující generace rytířů. V soudobých kronikách byla zdůrazňována především jeho zbožnost a ctnosti.
Godefroyova role byla popsána v kronice Gesta Francorum, kterou během křížové výpravy sepsal anonymní rytíř (latinizovaně Anonymus) sloužící ve vojsku Bohemunda z Tarentu, dále v kronice Alberta z Aix a či Raimonda z Aguilers. Vilém z Tyru zpracoval příběh Godefroye z Bouillonu později ve 12. století. Mezi potomky původních křižáků usazených v Palestině už byl Godefroy v té době legendou.
Později se Godefroy stal hrdinou mnohých trubadúrských básní (Chansons de geste). Jeho postava se objevuje v renesanční básni Torquata Tassa Osvobozený Jeruzalém. Godefroyova duše se spolu s dušemi dalších „bojovníků za víru“ objevuje v nebi Božské komedie Dante Alighieriho. Godefroy také pod jménem Goffredo vystupuje v opeře Georga Friedricha Händela Rinaldo z roku 1711, první italsky zpívané opeře uvedené v Londýně. Člověk zvaný Gottfried z Bouillonu vystupuje v Mayově Červenomodrém Metuzalémovi.
V současnosti Ochránce Svatého hrobu vystupuje v knihách jako jsou Svatá krev a Svatý grál a Da Vinciho kód Dana Browna, Železné kopí Stephena R. Lawheada nebo Godfrey de Bouillon, Obránce Svatého hrobu Toma Tozera.
ANDRESSOHN, John Carl. The ancestry and life of Godfrey of Bouillon. Freeport: Books for Libraries Press, 1972. 135 s. ISBN 0-8369-8114-6. (anglicky) 
BALDWIN, Marshall W., a kol. A History of the Crusades. Vol. 1, The first hundred years. Madison: University of Wisconsin Press, 1969. 707 s. Dostupné online. (anglicky) 
BARBER, Malcolm; BATE, Keith. Letters from the East : crusaders, pilgrims and settlers in the 12th–13th centuries. 1. vyd. Farnham: Ashgate Publishing, 2010. 188 s. ISBN 978-0-7546-6356-0. (anglicky) 
BRIDGE, Antony. Křížové výpravy. Praha: Academia, 1995. 228 s. ISBN 80-200-0512-9. 
HROCHOVÁ, Věra; HROCH, Miroslav. Křižáci ve Svaté zemi. 2. vyd. Praha: Mladá fronta, 1996. 289 s. ISBN 80-204-0621-2. 
HROCHOVÁ, Věra. Křížové výpravy ve světle soudobých kronik. Praha: Státní pedagogické nakladatelství, 1982. 255 s. 
KOMNÉNA, Anna. Paměti byzantské princezny. Praha: Odeon, 1996. 565 s. ISBN 80-207-0527-9. 
KOVAŘÍK, Jiří. Meč a kříž : (1066–1214) : rytířské bitvy a osudy I. Praha: Mladá fronta, 2005. 278 s. ISBN 80-204-1289-1. 
MURRAY, Alan V. The crusader kingdom of Jerusalem : a dynastic history 1099–1125. Oxford: Prosopographica et Genealogica, 2000. 280 s. ISBN 1900934035. (anglicky) 
NICOLLE, David. První křížová výprava 1096–99 : dobytí Svaté země. Praha: Grada, 2007. 96 s. ISBN 978-80-247-1896-5. 
RUNCIMAN, Steven. A history of the Crusades. vol. 1, The first Crusades and the foundation of the Kingdom of Jerusalem. Cambridge: Cambridge University Press, 1999. 376 s. ISBN 0-521-06161-X. (anglicky) 
RUNCIMAN, Steven. A history of the crusades. Vol. 2, The Kingdom of Jerusalem and the Frankish East : 1100–1187. London: Penguin Books, 1990. 376 s. ISBN 0-14-013704-1. (anglicky) 
SMAIL, R. C. Crusading Warfare (1097–1193). New York: Barnes & Noble Books, 1995. 272 s. ISBN 1-56619-769-4. (anglicky) 
TATE, Georges. Křižáci v Orientu. Překlad Jaroslava Rauschová. Praha: Slovart, 1996. ISBN 80-85871-15-7.
(německy) Gottfried von Bouillon – Biograpchisch-Bibliograpchisches Kirchenlexikon
Připravuje se v Petach Tikva pod vedením Artura Katajeva. V reprezentaci spolupracuje s Orenem Smadžou.
V roce 2012 se kvalifikoval na olympijské hry v Londýně a vypadl v úvodním kole s Francouzem Davidem Larosem na juko. V roce 2016 se kvalifikoval na olympijské hry v Riu a opět nepřešel přes úvodní kole. Stopku mu nečekaně vystavil zambijec Mathews Punza technikou osaekomi-waza.

Golanské výšiny (hebrejsky:  רמת הגולן, Ramat ha-Golan, arabsky: هضبة الجولان, Hadbat al-Džawlán) nebo jednoduše Golany, jsou strategická plošina a hornatá oblast při jižním konci pohoří Antilibanon, které dodnes zůstávají sporným územím mezi Izraelem a Sýrií. Dvě třetiny území jsou okupovány Izraelem. Organizace spojených národů, Evropská unie, Spojené království, Liga arabských států, Mezinárodní výbor Červeného kříže, Amnesty International, a Human Rights Watch považují Golanské výšiny za území okupované Izraelem.
Izrael ovládá většinu Golanských výšin od šestidenní války v roce 1967, kdy toto území obsadil. V roce 1981 schválil zákon o Golanských výšinách, který rozšířil izraelské právo a správu nad Golanskými výšinami a de facto je tak anektoval. Tento krok byl odsouzen Radou bezpečnosti OSN v rezoluci č. 497, která zákon prohlásila za neplatný a postrádající mezinárodní právní účinek.Během krátké návštěvy izraelského premiéra Benjamina Netanjahua ve Washingtonu podepsal Trump 25. března 2019 dekret, kterým Spojené státy uznaly izraelskou suverenitu nad Golanskými výšinami. Doposud nebyla tato anexe žádným jiným státem uznána a Golany jsou Organizací spojených národů (OSN) nadále považovány za výsostné území Sýrie.
Oblast byla v minulosti okupována mnoha civilizacemi jako jsou Syřané, Římané nebo osmanští Turci, kteří území ovládali až do první světové války.
Po první světové válce byly Golanské výšiny nejprve součástí mandátní Palestiny, poté byly postoupeny a spravovány Francií v rámci syrského protektorátu, v roce 1944 se staly součástí samostatného státu Sýrie. K další změně došlo po obsazení Izraelem v roce 1967.
Izraelská armáda dobyla Golanské výšiny v šestidenní válce. Od roku 1967 do roku 1981 podléhalo toto území vojenské správě, pak Kneset přijal 14. prosince 1981 zákon o Golanských výšinách, kterým Golanské výšiny anektoval jako integrální součást Izraele. Většina arabského obyvatelstva, většinou Drúzové, si ponechala syrské občanství, ačkoliv si mohli zvolit i izraelské. Sýrie jim ponechává určité výhody, jako např. bezplatné vysoké školství.
Hned po šestidenní válce začal Izrael Golany osidlovat svým civilním obyvatelstvem. Kibuc Merom Golan byl založen už v červenci 1967. V roce 1970 zde bylo 12 židovských osad a v roce 2004 34 osad s asi 18 000 obyvateli.
V roce 1998 žilo v Golanských výšinách 33 000 obyvatel, většina z původních 80 000 syrských obyvatel utekla po válce v roce 1967.
Geograficky se Golanské výšiny dělí na vlastní Golany a pohoří Hermon. Na západě jsou ohraničeny Galilejským jezerem (též nazývané Genezaretské jezero) a řekou Jordán; na jihu údolím řeky Jarmuk; na jihovýchodě hlubokým údolím vodního toku Nachal Rakad; na severu hranicí s Libanonem a na východě plošinou nazývanou Hauran. Golanské výšiny se obvykle dělí do tří regionů: severní (mezi Nachal Sa'ar a Nachal Gilabon), střední (mezi Nachal Gilabon a Nachal Dalijot) a jižní (mezi Nachal Dalijot a údolím Jarmuku). Golanské výšiny samotné mají nadmořskou výšku od 120 do 520 metrů. Na úpatí Hermonu ale terén stoupá i nad 1000 metrů.
Geologicky jsou Golany plošinou vulkanického původu zasahující až skoro k Damašku. V oblasti se nachází také řetězec vyhaslých vulkánů jako Har Bental a Har Avital nebo izolovaný kužel Har Peres na jihovýchodním okraji regionu. Hora Hermon na severu Golanských výšin je ale od vulkanické oblasti geologicky oddělena a tvoří samostatnou jednotku. Poblíž Hermonu se nachází kráterové jezero Ram zásobované podzemními prameny.
Na dopravní síť je region napojen pomocí dálnice číslo 98, jež je hlavní severojižní osou Golan táhnoucí se podél jejich východního okraje. Z ní vycházejí k západu další páteřní komunikace jako dálnice číslo 99, dálnice číslo 91 a dálnice číslo 87. Severovýchodní břeh Galilejského jezera lemuje dálnice číslo 92. Centrální částí Golan prochází v severojižním směru rovněž takzvaná Ropná silnice, sledující trasu zaniklého ropovodu.
Největším administrativním centrem Golanských výšin je dnes město Kacrin postavené v 70. letech. K dalším židovským sídlům vesnického typu patří řada kibuců (např. Merom Golan) a mošavů. Na severu jsou také čtyři drúzské vesnice včetně Madždal Šams a alavitská vesnice Ghadžar, která se nachází na obou stranách izraelsko-libanonské hranice, mimo vlastní geograficky vymezovaný region Golanských výšin.
V tomto článku byl použit překlad textu z článku Golan Heights na anglické Wikipedii.
ČEŘOVSKÝ, Jan a kolektiv. Izrael a palestinská území. Praha: Olympia, 1999. 192 s. ISBN 80-7033-541-6. 
PAULÍK, Ivo. Izrael. Praha: Freytag & Berndt, 2006. 167 s. ISBN 978-80-7316-202-3.

Golda Meirová (hebrejsky:  גּוֹלְדָּה מֵאִיר‎‎, rodným jménem Golda Mabovyčová, ukrajinsky: Ґолда Мабович; 3. května 1898 – 8. prosince 1978; v letech 1969 až 1974 známá též jako Golda Meyersonová) byla ministerskou předsedkyní Státu Izrael. Historicky byla první a dodnes jedinou ženou v tomto úřadě, zároveň v pořadí pátou osobou v této funkci a rovněž tak v pořadí třetí ženou na světě vůbec, která úřad ministerského předsedy zastávala.Již od mládí byla horlivou sionistkou, angažovanou v sionistickém hnutí. Ve 23 letech tato Američanka původem z carského Ruska imigrovala s manželem do mandátní Palestiny, kde se postupně propracovala od práce v kibucu až do nejvyššího vedení jišuvu. Po vzniku Izraele působila na krátkou dobu jako izraelská vyslankyně v Sovětském svazu a následně jako ministryně práce. Jako taková podporovala neomezenou židovskou imigraci a velké projekty na výstavbu technické a bytové infrastruktury. Během 50. a 60. stála po deset let v čele izraelské diplomacie jako ministryně zahraničních věcí. Z tohoto vládního postu se jí podařilo dojednat historicky první nákup amerických zbraní a rovněž tak rozvíjela četné vztahy s africkými a asijskými státy.
Izraelskou ministerskou předsedkyní byla zvolena 17. března 1969 a v čele stála pět let. Za její vlády vedl Izrael vleklou opotřebovací válku a byl svědkem růstu teroristických útoků. V září 1972 skupina teroristů zavraždila izraelské sportovce na mnichovských olympijských hrách a Golda Meirová následně nařídila zpravodajským službám v rámci odvety vypátrat a zabít všechny osoby spojené s tímto masakrem. Mezi nejzásadnější okamžiky její vlády však patří jomkipurská válka v roce 1973, při které byl Izrael zasažen nepřipraven. S těžkými ztrátami nakonec válku vyhrál, avšak rostoucí veřejná nespokojenost nakonec Goldu Meirovou donutila 11. dubna 1974 rezignovat. Někdy bývá označována za „železnou lady“ izraelské politiky a někdejší premiér David Ben Gurion ji jednou označil za „jediného muže v kabinetu.“ Zemřela 8. prosince 1978 v Jeruzalémě na následky rakoviny.
Narodila se jako Golda Mabovyčová v židovské čtvrti Kyjeva v carském Rusku (dnešní Ukrajina) manželům Blume Neidičové a Moše Mabovyčovi, jenž byl tesařem. Ve své autobiografii uvedla, že mezi její nejstarší vzpomínky patří událost, kdy její otec zatloukl vchodové dveře v reakci na zvěsti o hrozícím pogromu (tato událost ji ovlivnila natolik, že se později stala sionistkou). Měla sedm sourozenců, z nichž pět zemřelo ještě v dětství. Zůstaly jí dvě sestry, Šejna a Cipke. V roce 1903 jejich otec odjel hledat práci do New Yorku ve Spojených státech. Během jeho nepřítomnosti se rodina přestěhovala do Pinsku ke Goldině babičce.
V roce 1905 se Goldin otec přestěhoval do Milwaukee ve Wisconsinu, kde hledal dobře placenou práci. Tu se mu nakonec podařilo nalézt v dílnách místní železniční vozovny. Následující rok již měl naspořeno dost peněz na to, aby do Spojených států přivedl celou svou rodinu. Goldina matka Blume si v severní části Milwaukee otevřela obchod s potravinami a malá Golda v něm měla již od svých osmi let na starosti jeho hlídání, když šla matka na trh nakoupit zásoby. V letech 1906 až 1912 chodila Golda do Fourth Street Garde School (dnes Škola Goldy Meirové).Ve čtrnácti letech začala studovat na střední škole North Division High School a zároveň pracovala na poloviční úvazek. Matka Blume však byla toho názoru, že její dcera má již dostatečné vzdělání, a proto chtěla, aby školu opustila a vdala se za staršího muže. S tím však Golda nesouhlasila a poté, co ji matka začala hledat manžela, utekla v roce 1913 z domova. Koupila si lístek do Denveru v Coloradu a odjela žít ke své vdané sestře Šejně Korngoldové. Korngoldovi ve svém domě pořádali intelektuální večírky, kde se Golda Mabovyčová dostala k debatám o sionismu, literatuře, ženských právech, odborových svazech atp. Ve své autobiografii napsala: „Vzhledem k tomu, že se tehdy rodilo a získávalo podobu moje budoucí přesvědčení (…) tyto večerní debaty v Denveru na ně měly významný vliv.“ Na jednom z těchto sezení se seznámila s Morrisem Meyersonem, písmomalířem, litevským židovským imigrantem a svým budoucím manželem. V Denveru, kde žila necelý rok, studovala na střední škole North Denver High School a zároveň i pracovala. Do Milwaukee se vrátila poté, co jí přišel dopis od otce, v němž stálo, že ji doma zoufale potřebují; na její návrat však měly vliv i rozpory se sestrou.V Milwaukee chodila v roce 1916 a pravděpodobně i část roku 1917 na Milwaukee State Normal School (dnešní University of Wisconsin-Milwaukee), kde studovala učitelství. V roce 1917 získala místo v jidiš škole Folks Schule, kde se dostala blíže do kontaktu s ideály dělnického sionismu.
Po návratu do Milwaukee se stala aktivní členkou mládežnické části Poalej Cijon („Dělníci Sijónu“), do něhož vstoupila v roce 1915. Mládežnická část tohoto hnutí se později stala mládežnickým hnutím dělnického sionismu ha-Bonim. Golda Mabovičová tehdy vystupovala na veřejných setkáních, podporovala dělnický sionismus a hostila návštěvníky z Palestiny. Dokonce pořádala protestní pochody, když byli na Ukrajině a v Polsku napadáni Židé. Golda reagovala i na náborovou kampaň do Židovské legie, kterou po Spojených státech propagovali David Ben Gurion a Jicchak Ben Cvi. Své setkání s nimi popisuje slovy:
S partnerem Morrisem si naplánovali datum svatby, ale původně civilní obřad narazil na odpor Goldiny matky, která rezolutně požadovala náboženský obřad. Svatba se nakonec konala 24. prosince 1917. Ke sňatku si Golda stanovila podmínku, že se manželé společně usadí v Palestině. Golda Mabovičová měla v plánu podniknout aliju ihned po svatbě, ale její plány narušilo zrušení všech transatlantických spojů v důsledku první světové války. Díky tomu věnovala veškerou svou energii aktivitám Poalej Cijon. Krátce po svatbě se pustila do veřejné sbírky pro toto hnutí, během níž cestovala po celých Spojených státech. Když zjistila, že je těhotná, rozhodla se podstoupit interrupci, neboť jak sama napsala „závazky k sionismu jí prostě nenechávaly prostor pro dítě.“ Do Palestiny, nyní již pod britskou správou, se společně s manželem a sestrou Šejnou přestěhovali v roce 1921.
Po příjezdu do mandátní Palestiny manželé odešli žít do kibucu. Vybrali si Merchavji v Jizre'elském údolí, avšak jejich žádost rada kibucu zamítla (jednak kvůli americkému původu, jednak proto, že nechtěli přijímat manželské páry). Meyersonovi se však odbýt nenechali a napotřetí byli přijati. Mezi Goldiny povinnosti v kibucu patřil sběr mandlí, výsadba stromů, práce v drůbežárně a v kuchyni. Poté, co si v kibucu uvědomili její vůdčí schopnosti, vybrali ji za svého zástupce v odborovém svazu Histadrut. V roce 1924 s manželem kibuc opustili, krátce žili v Tel Avivu až se nakonec usídlili v Jeruzalémě. Goldin manžel Morris získal zaměstnání v nově založené stavební a dodavatelské společnosti Solel Bone (doslova „Dlaždič a stavař“). V Jeruzalémě se jim narodily dvě děti, syn Menachem (* 1924) a dcera Sára (* 1926). Golda Meyersonová zde pracovala jako učitelka a musela si přivydělávat i v prádelně, aby měla na zaplacení jeslí. V roce 1928 byla zvolena tajemnicí Rady pracujících žen (Mo'ecet ha-Po'alot), díky čemuž musela na dva roky (1932–1934) odjet jako její vyslankyně do Spojených států. Do Spojených států s sebou vzala děti, ale manžel Morris zůstal v Jeruzalémě. I kvůli jejímu obrovskému pracovnímu zatížení se nakonec rozvedli. V roce 1951, během Goldiny zahraniční cesty, Morris zemřel na srdeční infarkt.
Když se Golda Meyersonová v roce 1934 vrátila ze Spojených států, nastoupila do výkonného výboru Histadrutu a posléze se stala předsedkyní jeho politického oddělení. Toto jmenování mělo významný podíl na získání důležitých zkušeností pro její budoucí roli v čelných státních funkcích.V červenci 1938 byla jmenována židovskou pozorovatelkou z Palestiny na konferenci v Évian, kterou svolal americký prezident Franklin D. Roosevelt k rozhovorům o otázce židovských uprchlíků před nacismem. Delegáti ze 32 zemí opakovaně vyjadřovali zármutek nad osudem evropských Židů, zároveň však uváděli, proč jejich státy nemohou s přijetím uprchlíků pomoci. Golda Meyersonová byla výsledkem konference velmi zklamána, což dala najevo i ve svém vyjádření pro tisk, když uvedla: „Existuje jen jedna věc, které se doufám dožiji předtím, než zemřu, a to, že můj lid již nikdy nebude potřebovat jakékoliv vyjadřování soucitu.“Po druhé světové válce navštívil mandátní Palestinu Anglo-americký vyšetřovací výbor s úkolem prošetřit situaci Židů internovaných po nezdařených pokusech o ilegální imigraci do mandátní Palestiny. Golda Meyersonová byla jedním ze sionistických představitelů, kteří s výborem jednali. Jako gesto podpory pro uprchlíky navrhla, aby patnáct čelných představitelů sionistického hnutí drželo hladovku. Ve svých pamětech vzpomíná na setkání s hlavním sekretářem palestinské vlády, konkrétně uvádí:
Při britskému zásahu proti sionistickému hnutí v Palestině v červnu 1946 byla zatčena většina představitelů jišuvu. Akce s krycím jménem operace Agáta, mezi Židy však známá spíše jako Černý šabat či Černá sobota, měla za cíl odradit Haganu, Palmach, Irgun a Lechi od dalších útoků proti britským jednotkám a představitelům, jakož i odvrátit případné jednostranné vyhlášení židovského státu. Jedním z cílů byla i podpora morálky britských vojáků. Jelikož mezi uvězněnými byl i Moše Šaret, ředitel politického oddělení Židovské agentury, převzala Golda Meyersonová z funkce jeho zástupkyně řízení této organizace. Díky tomu se stala hlavní vyjednavačkou mezi Židy v Mandátu a britskou mandátní správou. Po svém propuštění odjel Šaret do Spojených států kvůli jednání nad plánem OSN na rozdělení Palestiny a nechal Goldě Meyersonové na starosti politické oddělení, a to až do založení Izraele v roce 1948.V prosinci 1946 se Golda Meyersonová zúčastnila 22. sionistického kongresu v Basileji, kde došlo ke střetu Ben Guriona a Chajima Weizmanna. Střet byl natolik vážný, že Ben Gurion pohrozil odchodem ze sionistického hnutí. Vše nakonec vyřešila schůze Mapaje, toho času dominantní frakce sionistického hnutí. Za svou předsedkyni si frakce zvolila Goldu Meyersonovou, která celou schůzi vedla. Mapaj nakonec schválila odmítnutí Weizmannových tezí a za prezidenta Světové sionistické organizace zvolil kongres Ben Guriona, který tak vystřídal Weizmanna.
V lednu 1948 dospěl pokladník Židovské agentury k přesvědčení, že se Židům nepodaří získat 7 až 8 milionů dolarů od americké židovské komunity. Golda Meyersonová se proto vydala do Spojených států, kde se jí podařilo vybrat na 50 milionů dolarů. Tyto prostředky byly později v Evropě použity k nákupu zbraní pro vznikající stát. Ben Gurion jednou napsal, že role Meyersonové, coby „židovské ženy, která sehnala peníze, jenž umožnily vznik státu,“ jednoho dne vejde do učebnic historie.Dne 10. května 1948, pouhé čtyři dny před založením státu, se Golda Meyersonová tajně v převleku za arabskou ženu vypravila do zajordánského Ammánu, kde se setkala s tamním králem Abdalláhem. Toho se snažila přesvědčit, aby se nepřidával k ostatním arabským zemím při útoku na Židy. Golda Meyersonová na setkání vzpomínala se slovy: „Zeptal se mě: ‚Proč tolik spěcháte s vyhlášením svého státu? Nač ten shon? Jste tak netrpěliví!‘ Řekla jsem mu, že národu, který čekal už 2000 let, se nedá vyčítat, že spěchá, a zdálo se, že to přijal.“ Tajné vyjednávání však nakonec úspěšné nebylo.
Golda Meyersonová se stala jednou ze dvou signatářek izraelské deklarace nezávislosti (druhou byla Rachel Kohen-Kagan a celkem deklaraci podepsalo 38 osob), jež byla podepsána 14. května 1948. Později na tuto událost vzpomínala se slovy: „Poté, co jsem se podepsala, jsem začala brečet. Když jsem jako školačka studovala americké dějiny, četla jsem o těch, kteří podepsali americkou deklaraci nezávislosti a nedovedla jsem si představit, že to byli skuteční lidé, kteří udělali něco skutečného. A teď jsem tam seděla já a podepisovala deklaraci nezávislosti.“ Následující den byl Izrael napaden spojenými armádami Egypta, Sýrie, Libanonu, Zajordánska a Iráku, čímž začala izraelská válka za nezávislost.
Vybavena vůbec prvním izraelským diplomatickým pasem, přijela Golda Meyersonová 2. září 1948 do Moskvy v Sovětském svazu a stala se tak historicky prvním izraelským vyslancem v této zemi. Během svého krátkého sedmiměsíčního působení ve funkci se snažila setkávat s místními Židy. Zavedla také tradici pátečních večerů, tzv. „dnů otevřených dveří,“ během nichž k ní do kanceláře a bytu v hotelu Metropol přicházeli například novináři či Židé z velvyslanectví. Jak si ale sama postěžovala „nikdy žádní Rusové a vůbec nikdy žádní ruští Židé.“ Na veřejnosti však byla sovětským židovstvem ve velkém vítána, což překvapilo i sovětskou vládu.Během svého působení v Sovětském svazu navštívila při vysokých svátcích moskevskou synagogu. V den Židovského nového roku (Roš ha-šana) ji k synagoze přišlo přivítat více než 50 tisíc ruských Židů, kteří skandovali její jméno, neustále opakovali „Naša Golda“ či „Goldele, Goldele“. Sama Golda Meyersonová si z této události nejvíce zapamatovala malého muže, který ji v jidiš řekl: „Goldele, leben zolst du. Šana Tova‎‎!“ (v překladu „Goldičko, přeji ti dlouhý život a šťastný nový rok“). Tento výjev obrovského davu, který přišel před synagogu Goldu Meyersonovou přivítat, je znázorněn na reversní straně izraelské bankovky o hodnotě 10 000 šekelů, která byla vydána v listopadu 1984.
V prvních izraelských parlamentních volbách v roce 1949 byla Golda Meyersonová zvolena poslankyní Knesetu za stranu Mapaj a tuto funkci nepřetržitě zastávala až do roku 1974. V letech 1949 až 1956 zastávala post ministryně práce a z této funkce zahájila práce na velkých projektech výstavby silnic a bytů. Mimo to rovněž podporovala politiku neomezené imigrace. V roce 1955 kandidovala na Ben Gurionovu žádost na pozici starostky Tel Avivu. Ve volbách však nakonec prohrála poté, co ji náboženský blok odvolal svou podporů kvůli tomu, že byla žena. Ve funkci ministryně práce měla ještě jiný úkol, který ji zadal premiér Ben Gurion; něco v čemž již měla zkušenosti, a to získání finančních prostředků na výstavbu ubytovacích jednotek pro vlnu přistěhovalců, kteří přicházeli v exodu z arabských zemí. Odletěla tedy do Spojených států a v projevu před americkým židovstvem řekla:
V souvislosti s přílivem židovských uprchlíků Golda Meyersonová poznamenala, že bylo chybou, že Izrael mediálně nepoukázal na rozdíl v zacházení s uprchlíky. V Izraeli se s nimi „zacházelo jako s lidskými bytostmi a stát vyvinul veškerou snahu poskytnout jim slušné bydlení a práci.“ Naopak v arabských zemích byli arabští uprchlíci drženi v uprchlických táborech a „byla jim poskytnuta jen minimální nebo vůbec žádná pomoc k tomu, aby se integrovali do společnosti.“
V roce 1956 byla Golda Meyersonová jmenována ministryní zahraničních věcí ve vládě Davida Ben Guriona. Její předchůdce Moše Šaret vyzval všechny členy zahraničních služeb, aby si hebraizovali svá jména. Po svém jmenování ministryní si proto Golda zkrátila své příjmení z „Meyersonová“ na „Meirová“, což doslova znamená „ozářit“. Ze své nové funkce iniciovala pokusy o navázání vztahů se vznikajícími nezávislými africkými státy, upevnila vztahy se Spojenými státy a zasadila se o vznik četných bilaterálních vztahů se zeměmi Latinské Ameriky. Kromě afrických států, na které se v té době kladl důraz, bylo za jejího funkčního období rovněž usilováno o přátelské vztahy i s asijskými státy. Golda Meirová věřila, že by Izrael mohl být, díky svým zkušenostem s budováním státu, pro Afričany modelovým příkladem. Ve své autobiografii napsala: „Stejně jako oni, i my jsme se zbavili cizí vlády; jako oni, i my se museli sami naučit, jak kultivovat půdu, jak zvýšit výnosy našich plodin, jak zavlažovat, jak zvýšit počty drůbeže, jako žít pospolu a jak se sami bránit.“ Izrael podle ní mohl být vzorový model, protože „byl nucen hledat řešení některých problémů, se kterými se velké, bohaté a mocné státy nikdy nesetkaly.“
V září roku 1956, dva měsíce poté, co egyptský prezident Gamál Násir znárodnil Suezský průplav, vedla Golda Meirová izraelskou delegaci na tajných jednáních ve Francii. Cílem těchto jednání byl možný izraelský útok proti Násirovi podporovaný Francií a nákup francouzských zbraní. Následná budoucí jednání dohodla izraelsko-britsko-francouzský útok, později známý jako Sinajská válka.Ze své funkce ministryně zahraničí pak v prosinci 1956 odjela do Spojených států, aby v New Yorku před Valným shromážděním OSN obhajovala Izrael, Sinajskou válku a izraelskou přítomnost na Sinajském poloostrově, jenž Izrael během této války dobyl. V emotivním a rozhořčeném projevu řekla:
V říjnu 1957 byla Golda Meirová lehce zraněna na noze poté, co do zasedací místnosti Knesetu ve Fruminově domě vhodil granát židovský atentátník. Mnohem závažnější zranění utrpěli David Ben Gurion a Moše Karmel. Útok provedl pětadvacetiletý Moše Ben Ja'akov Dueg narozený v syrském Aleppu, jehož motivy jsou připisovány sporu s Židovskou agenturou. Samotný útočník byl označen jako „duševně nevyrovnaný.“ V roce 1958 vyzdvihla Golda Meirová po smrti papeže Pia XII. jeho práci ve prospěch židovského lidu. Postoj papeže Pia XII. k nacistickému Německu v období druhé světové války však zůstává dodnes předmětem sporů.V roce 1963 se ministryni Meirové při zahraniční cestě do Spojených států podařilo dojednat vůbec první dodávku zbraní schválenou Kennedyho administrativou. V soukromém rozhovoru s Johnem Fitzgeraldem Kennedym, ve kterém mu naléhavě vysvětlovala, proč Izrael potřebuje americké zbraně, ji JFK pověděl: „Rozumím, paní Meirová. Nedělejte si starosti. Izraeli se nic nestane.“, čímž byla otevřena nová kapitola americké zahraniční politiky ve vztahu k Izraeli.Počátkem 60. let byl Goldě Meirové diagnostikován lymfom. V lednu 1966 odešla z ministerstva zahraničních věcí z důvodu vyčerpanosti a nemoci. Krátce nato se do veřejného života vrátila jako generální tajemnice Mapaje, která podporovala premiéra Levi Eškola ve stranických konfliktech.
Dne 26. února 1969 zemřel premiér Eškol na srdeční příhodu a strana Ma'arach (nástupkyně Mapaje) zvolila Goldu jeho nástupkyní. Golda Meirová se tak v 70 letech vrátila z důchodu zpět do vrcholné politiky. Do premiérského úřadu nastoupila 17. března 1969 a zastávala jej až do roku 1974. Zachovala vládní koalici vytvořenou po šestidenní válce v roce 1967 a její první prohlášení v novém úřadě znělo: „Jsme připraveni diskutovat se svými sousedy o míru, každý den a o všech otázkách.“ Že nešlo o plané řeči, svědčí i její návrh z června 1969, kdy egyptskému prezidentu Násirovi nabídla jednání o kompromisní dohodě. To však bylo Egyptem odmítnuto.V červnu 1969 poskytla rozhovor britskému listu The Sunday Times, v němž otevřeně zpochybnila historickou existenci palestinského národa. Dodala, že až do konce 60. let „nikdo, a nejméně ze všech ostatní arabské národy, neuznal existenci, či dokonce potenciální existenci, takovéhoto národa.“ Na otázku redaktorů, zdali „považuje palestinské bojovníky, takzvané fedajíny, za důležitý nový prvek Blízkého východu“ odpověděla doslova:
V roce 1969 a počátkem 70. let se Golda Meirová setkala s mnoha světovými představiteli, aby prosadila svou vizi o Blízkém východě. Mezi tyto představitele patřili například Richard Nixon (1970), Nicolae Ceaușescu (1972) či papež Pavel VI. (1973). V roce 1973 hostila v Izraeli západoněmeckého kancléře Willy Brandta.V srpnu 1970 začala jednat o americké mírové iniciativě, známé jako Rogersův plán, která volala po ukončení opotřebovací války a v rámci celkového mírového uspořádání ke kompromisům jak na arabské, tak na izraelské straně. Přes počáteční ochotu Izrael i Egypt nakonec plán odmítli. Na protest proti zahájení jednání o Rogersovu plánu Izraelem, opustila strana Gachal vládu národní jednoty, do které byla přizvána před šestidenní válkou.V září téhož roku odletěla do Spojených států, kde měla vůbec poprvé jednat s prezidentem Richardem Nixonem. Cílem jednání bylo získat pro Izrael americké zbraně a ozřejmit opotřebovací válku. Během své cesty po Spojených státech se zastavila ve Filadelfii, kde ji přivítalo více než 30 tisíc amerických Židů. Před Bílým domem se jí pak dostalo nejvyšších vojenských poct. Při jednáních trvala na tom, že by „na Západním břehu neměl vzniknout žádný palestinský stát,“ avšak zároveň i na tom, že Izrael „musí hledat cestu k míru.“
V srpnu a září 1972 se v německém Mnichově konaly letní olympijské hry, během nichž zadrželo, při událostech známých jako Mnichovský masakr, osm příslušníků palestinské teroristické organizace Černé září v olympijské vesnici jedenáct izraelských olympioniků, z nichž dva byli na místě zavražděni. Zbylé sportovce drželi teroristé jako rukojmí a za jejich vydání požadovali propuštění 234 palestinských Arabů zadržovaných v izraelských věznicích. V duchu zásady nevyjednávání s teroristy tento požadavek premiérka Meirová odmítla a prohlásila: „Kdybychom ustoupili, pak by si nikdy nikde na světě nemohl být žádný izraelský občan jist svým životem.“ Izrael zároveň mobilizoval svou protiteroristickou jednotku Sajeret Matkal, které však německá vláda neumožnila vstup na německé území. Němečtí vyjednavači únoscům nabídli odlet společně s rukojmími do některé z arabských zemí; plánem ovšem bylo provést na letišti záchrannou operaci. Teroristé společně s Izraelci odletěli na letiště dvěma vrtulníky, avšak nekvalitně připravená a provedená německá operace selhala a všech zbylých devět Izraelců bylo Palestinci zavražděno. Většinu teroristů zneškodnily německé jednotky a dva se jim podařilo zatknout. Ti však byli později vládou německého spolkového kancléře Willy Brandta propuštění výměnou za unesené letadlo německé letecké společnosti Lufthansa.Ve stejný den, kdy proběhl mnichovský masakr vyzvala Golda Meirová svět, aby „ochraňoval naše [izraelské] občany a odsoudil nepopsatelně trestuhodné činy.“ Zároveň byla těžce zklamaná propuštěním zadržených teroristů, po němž prohlásila: „Myslím, že v žádné věznici na světě není jediný terorista. Všichni se jim podvolují. My jsme jediní, kteří neustupují.“ Událostí mnichovské olympiády se pro Izraelce staly „nesmírně traumatizující událostí“ a znamenaly „obrat v izraelské válce s palestinským terorismem.“ Premiérka Meirová se rozhodla pro tvrdou odplatu a nařídila Mosadu, aby vypátral a zavraždil vůdce Černého září a všechny osoby za masakr přímo zodpovědné. Podrobnosti o rozsáhlé kampani, obecně označované jako operace Boží hněv, nejsou plně známé, neboť Izrael vždy na těchto událostech svůj podíl popíral. Kromě Mosadu se na mnoha odvetných operací pravděpodobně podílely i ostatní izraelské zpravodajské služby (Aman a Šin Bet) a zvláštní jednotky Sajeret Matkal. Zneškodňováni byli jak skuteční a domnělí aktéři a plánovači masakru, tak příslušníci a spolupracovníci Černého září, jakož i další palestinské odbojové skupiny a jednotlivci o nichž se izraelské zpravodajské služby domnívaly, že jsou nějakým způsobem s mnichovským masakrem a Černým zářím spojeni či se podíleli na palestinském terorismu. Cílem však nebylo tyto osoby pouze zabít (například zastřelit na ulici), ale jejich eliminací vyvolat v palestinských řadách strach.
Tři dny před vypuknutím jomkipurské války, tj. 3. října 1973, podnikla Golda Meirová cestu do Evropy, kde měla přednést projev před Radou Evropy ve Štrasburku. Její cestu však také ovlivnilo rozhodnutí rakouské vlády uzavřít uprchlický a tranzitní tábor Schönau u Vídně, přes který se sovětští Židé dostávali do Izraele. Za rozhodnutím o uzavření stály dvě události; teroristický útok palestinských radikálů na vlak, který převážel sovětské Židy do Vídně a únos pěti Židů a rakouského celníka. V důsledku toho se rakouský kancléř Bruno Kreisky, sám Žid, rozhodl tábor uzavřít, načež byli všichni rukojmí propuštěni. Golda Meirová se při zpáteční cestě ze Štrasburku zastavila ve Vídni, kde se snažila apelovat ve prospěch tábora u samotného kancléře, ale úspěšnost svého snažení po návratu do Izraele shrnula ve větě „Kreisky mi nenabídl ani sklenici vody.“Když se Golda Meirová téhož dne vrátila do Izraele, čekalo ji zasedání vlády, jemuž předcházela schůzka tzv. „kuchyňského kabinetu.“ Té se zúčastnili její poradci a mimo jiné též ministr obrany Moše Dajan, který zmínil „neobvyklá“ soustředění arabských sil u Suezského průplavu a na Golanských výšinách. Během porady se Golda Meirová dotázala, zda by mohly arabské armády ze svých pozic zaútočit, načež jí bylo odpovězeno, že ano. Během porady však nezazněla žádná informace o tom, „že by byla válka na spadnutí nebo jen v dohledu“ a zasedání skončilo závěrem, že koncentrace arabských sil neznamená riziko vypuknutí války. Izraelské zpravodajské služby sice měly veškeré informace o rozmístění arabských sil, avšak nedokázaly tyto informace vhodně interpretovat. Následující den bylo v souvislosti s evakuací sovětských poradců ze Sýrie uvedeno izraelské letectvo do stavu bojové pohotovosti a Dajan rozhodl i o posílení tankových jednotek. O dva dny později se konala další schůzka v kanceláři ministerské předsedkyně. Náčelník vojenské rozvědky Eli Zeira na ní informoval, že podle něj mohou Egypt a Sýrie zaútočit bez varování, s čímž naopak nesouhlasil náčelník Generálního štábu David Elazar. Celá schůzka skončila tím, že na návrh Dajana získala Golda Meirová možnost sama vyhlásit mobilizaci záloh. Ještě téhož dne Golda Meirová v socialistickém deníku Davar prohlásila, že zemi nebezpečí nehrozí.O den později, 6. října, ve 4.00 získal Zeira informace od šéfa Mosadu Cvi Zamira, že válka vypukne ještě téhož dne „kolem západu slunce.“ Tuto informaci předal Elazarovi, který se neúspěšně snažil získat od Dajana souhlas k preventivnímu úderu na Sýrii a k úplné mobilizaci. Dajanovo stanovisko do značné míry reflektovalo varování Spojených států, aby Izrael nezaútočil jako první. S touto odpovědí se však Elazar nesmířil a šel společně s Dajanem za Goldou Meirovou, kam dorazili v 8.00. Ta Elazarův návrh na preventivní úder zamítla a nakonec rozhodla o kompromisu 100 tisíc mobilizovaných vojáků. Důvodem pro odmítnutí preventivního úderu byl slib Američanům, že Izrael tento úder nepodnikne. Výsledkem jednání bylo, že Izrael „bude muset přijmout první ránu a spolehnout se na hloubkovou obranu.“ Ještě téhož dne ve 14.00 zaútočila syrská a egyptská armáda v mohutném úderu na Izrael.
V 18.00 promluvila Golda Meirová k národu prostřednictvím televize a rozhlasu. Její projev se však spíše snažil povzbudit vojáky a občany a zmást nepřítele, než aby reflektoval aktuální situaci. Egypťané byli při útoku přes Suezský průplav úspěšní v prvních čtyřech dnech války, poté jejich postup uvízl na mrtvém bodě. Po neúspěšném egyptském pokusu obnovit útok přešli Izraelci do protiútoku a udeřili na místo, kde se setkávaly dvě egyptské armády. Po týdnu těžkých bojů Izraelci překročili 16. října Suezský průplav (linie příměří po šestidenní válce) a nakonec odřízli zbytky egyptské třetí armády na východním břehu průplavu. Syrský útok na Golanských výšinách dosáhl mírných zisků během prvních 24 až 48 hodin, po nichž se hybnost začala obracet ve prospěch Izraele. Do druhého týdne války byli Syřané vytlačeni z Golan a Izraelci zahájili svůj vlastní protiútok.Nad ránem 22. října schválila Rada bezpečnosti OSN rezoluci č. 338, která požadovala zastavení palby „na základě stavu linie fronty“ do 18.52 téhož dne a „zahájení vyjednávání“ o „spravedlivém a trvalém míru.“ Izrael se tuto rezoluci veřejně zavázal respektovat 22. října v 18.52, boje nicméně zastavil pouze na syrské frontě a na egyptské nadále bojoval, kvůli čemuž Rada bezpečnosti schválila 23. října další rezoluci (č. 339). V důsledku pokračujících bojů požádal egyptský prezident Anwar Sadat Sovětský svaz a Spojené státy o zásah. Pokračování konfliktu hrozilo celosvětovou eskalací; Sovětský svaz pohrozil intervencí a zahájil částečnou mobilizaci výsadkových, leteckých a námořních sil a jejich přesun do oblasti, načež USA vzápětí udělaly totéž a upozornily SSSR, že jsou připraveny Izraeli pomoci, ale zároveň tlačily na Izrael, aby příměří začal respektovat. Možnost eskalace byla zažehnána, když Rada bezpečnosti v další rezoluci ustavila pořádkové síly. Poslední boje probíhaly na egyptské frontě a 27. října Kneset schválil zastavení palby, načež přijala Rada bezpečnosti další rezoluci o zastavení palby.Mimořádný vliv na celkový výsledek války měly americké dodávky vojenské techniky o celkové hodnotě 825 milionů dolarů, které byly do Izraele dopravovány nepřetržitým leteckým mostem již od 8. října. Celkem bylo do Izraele mezi 14. říjnem až 14. listopadem přepraveno 22 tisíc tun výzbroje, včetně tanků, bomb, granátů, helikoptér atd.
Golda Meirová již před jomkipurskou válkou oznámila, že po podzimních volbách hodlá odejít z politiky, ale její rozhodnutí nakonec zhatila válka. Po válce jmenovala Agranatovu komisi, která byla „vytvořená za účelem vyšetření nedostatečné připravenosti v předvečer jomkipurské války.“ Vláda Goldy Meirové byla po válce sužována vnitřními spory a k tomu všemu se ještě blížily prosincové volby. V těch její strana ještě zvítězila a oproti posledním volbám ztratila pouze 5 mandátů. I přes rozpory, které se ve straně množily, se jí podařilo 10. března 1974 sestavit vládu, která však vešla do izraelských dějin jako vláda s nejkratším působením. Dne 1. dubna totiž byla zveřejněna předběžná zpráva Agranatovy komise. Ta Goldu Meirovou očistila z „přímé zodpovědnosti“ a dokonce se o ní pochvalně vyjádřila. V souvislosti s jejím rozhodnutím před vypuknutím války zpráva uváděla:
Na Goldu Meirovou se však snesla silná kritika veřejnosti, pod jejíž tíhou, a jak sama říkala, na základě „vůle lidu,“ nakonec 11. dubna 1974 rezignovala na svou funkci. Ke své rezignaci sama dodala: „Pět let stačí (…) bylo by nad mé síly nadále nést toto břímě.“ Po rezignaci se jí ještě jako ministerské předsedkyni v čele vlády v demisi povedlo úspěšně dojednat dohody o stažení sil s Egyptem a Sýrií. Ve funkci ministerského předsedy ji 3. června 1974 nahradil Jicchak Rabin. O čtyři dny později rezignovala na svůj poslanecký mandát a natrvalo odešla z politiky. V roce 1975 jí byla udělena Izraelská cena za její mimořádný přínos společnosti a Izraeli. Ta je udílena od roku 1953 a patří mezi nejvyšší izraelská státní vyznamenání.
Golda Meirová byla 7. prosince 1978 hospitalizována v jeruzalémské nemocnici Hadasa, kde upadla do kómatu. Zemřela 8. prosince 1978 v 16.30 na následky rakoviny (leukemie) ve věku 80 let. Dne 12. prosince 1978 byla pohřbena na národním hřbitově na Herzlově hoře v Jeruzalémě.Jméno Goldy Meirové nese na její počest řada míst a institucí v Izraeli a ve Spojených státech. V Izraeli se jedná například o bulvár Goldy Meirové v Jeruzalémě či Centrum Goldy Meirové pro herecké umění v Tel Avivu. Ve Spojených státech je to škola Goldy Meirové či knihovna Goldy Meirové v Milwaukee, náměstí Goldy Meirové v New Yorku, Centrum Goldy Meirové pro politické vedení při Metropolitan State College of Denver nebo dům Goldy Meirové v Denveru.
Příběh Goldy Meirové byl tématem mnoha ztvárnění jak na divadelní scéně, tak na filmovém plátně. V roce 1977 hrála Anne Bancroftová Goldu Meirovou v broadwayské hře Williama Gibsona Golda. Australská herečka Judy Davisová ztvárnila mladou Goldu v televizním filmu A Woman Called Golda (1982); v témže filmu pak starší Goldu ztvárnila Ingrid Bergmanová. V roce 2003 ztvárnila americká židovská herečka Tova Feldshuhová Goldu Meirovou v broadwayské hře Golda's Balcony, druhé hře od Williama Gibsona. Ve filmové podobě této hry se pak v roli Goldy představila herečka Valerie Harperová. Hra popisuje život Goldy Meirové. Herečka Colleen Dewhurstová ji ztvárnila v televizním filmu z roku 1986 Meč Gideonův. V roce 2005 ztvárnila herečka Lynn Cohenová Goldu Meirovou ve Spielbergově filmu Mnichov. Herečka Tova Feldshuhová ji opětovně ztvárnila ve francouzském filmu z roku 2006 Ó Jeruzaléme. Ve filmu The Hope z roku 2009 režisérky Márty Mészárosové ji ztvárnila polská herečka Beata Fudalejová.
V tomto článku byly použity překlady textů z článků Golda Meir na anglické Wikipedii a Yom Kippur War na anglické Wikipedii.
 My Life. New York: Putnam, 1975. 480 s. ISBN 0-399-11669-9. (anglicky) O Goldě MeirovéAGRES, Elijahu. Golda Meir: Portrait of a Prime Minister. New York: Sabra Books, 1969. 157 s. ISBN 0-87631-020-X. (anglicky) 
BURKETT, Elinor. Golda Meir: The Iron Lady of the Middle East. London: Gibson Square, 2008. 483 s. ISBN 978-1906142131. (anglicky) 
BURKETTOVÁ, Elinor. Golda. Praha: Emet, 2011. 423 s. ISBN 9788025466483. (česky) EBAN, Abba. The Political Legacy of Golda Meir. Milwaukee: University of Wisconsin, 1995. ISBN 1-879281-15-5. (anglicky) 
FALLACI, Oriana. Interview With History. New York: Houghton Mifflin, 1976. 376 s. ISBN 0-395-25223-7. (anglicky) 
GIBSON, William. Golda: A Play in Two Acts. New York: Samuel French, 1977. 84 s. ISBN 1-55783-616-7. (anglicky) 
MARTIN, Ralph, Guy. Golda Meir: The Romantic Years. New York: Ivy Books, 1988. 422 s. ISBN 0-8041-0536-7. (anglicky) 
MEIR, Menachem. My Mother Golda Meir: A Son's Evocation of Life With Golda Meir. New York: Arbor House, 1983. 254 s. ISBN 0-87795-415-1. (anglicky) 
SLATER, Robert. Golda: The Uncrowned Queen of Israel. New York: Jonathan David, 1981. 277 s. ISBN 0-8246-0244-7. (anglicky) 
SYRKIN, Marie. Golda Meir: Israel's Leader. New York: Putnam, 1969. 366 s. (anglicky) 
SYRKIN, Marie. Golda Meir: Woman with a Cause. New York: Putnam, 1963. 320 s. (anglicky) 
SYRKIN, Marie. Way of Valor: A Biography of Golda Myerson. New York: Sharon Books, 1955. (anglicky) PeriodikaJANDOUREK, Jan. Ženy silnější mužů. Reflex. Červenec 2010, čís. 26, s. 34-36. ISSN 0862-6634. Dětské knihy o Goldě MeirovéADLER, David. Our Golda: The Story of Golda Meir. New York: Puffin/Penguin, 1984. 64 s. ISBN 0-14-032104-7. (anglicky) 
AMDUR, Richad. Golda Meir: A Leader in War and Peace. New York: Fawcett, 1990. 117 s. ISBN 0-449-90403-2. (anglicky) 
CLAYBOURNE, Anna. Golda Meir (Leading Lives). Chicago: Heinemann Library, 2003. 64 s. ISBN 0-431-13880-X. (anglicky) 
DAVIDSON, Margaret. The Golda Meir Story. New York: Charles Scribner’s Sons, 1981. 211 s. ISBN 0-684-14610-X. (anglicky) 
DOBRIS, Arnold. A Life for Israel: The Story of Golda Meir. New York: Dial, 1975. 98 s. ISBN 0-8037-4816-7. (anglicky)
 Slovníkové heslo Golda ve WikislovníkuProfilyÚřad premiéra Státu Izrael – Golda Meirová (anglicky)
Pořad Českého rozhlasu Plus Nedělejte si starosti, Izraeli se nic nestane, obsahuje ukázky ze životopisu Goldy Meirové, vzpomínky Viktora Fischla, pořadem provází historik Jan Adamec (česky)
Pořad Českého rozhlasu Plus Železná lady Blízkého Východu, obsahuje podrobné informace o premiérském období Goldy Meirové, pořadem provází historik Jan Adamec (česky)FotografieUniversity of Wisconsin–Milwaukee – Kolekce fotografií Goldy Meirové (anglicky)VideaEretz.cz – Raritní video Goldy Meirové a Anvara Sadata na tiskové konferenci v Jeruzalémě, 11. 11. 1977 (anglicky)(česky)
Goldbergovy variace (česky někdy též uváděno jako Goldbergovské variace, německy: Goldberg-Variationen, BWV 988) je cyklus klavírních skladeb německého skladatele Johanna Sebastiana Bacha z roku 1741 (v tomto roce vyšlo pod názvem „Clavierübung“ - Klavírní cvičení). Jsou jedním z mála Bachových děl vydaných ještě za jeho života. Spolu s Passacagliou pro varhany a Chaconnou pro housle patří ke třem nejlepším příkladům Bachova variačního umění.
Johann Theophilus Goldberg byl mimořádně nadaný mladý klavírista i skladatel. Od roku 1741 studoval u Johanna Sebastiana Bacha. Goldberg hrával knížeti Hermannovi Carlovi von Keyserlingovi za bezesných nocí. Ten si objednal u Bacha hudbu k těmto nočním koncertům a Bach napsal variace, které jsou vlastně začátkem novodobých dějin variací a zároveň jsou i jedním z nejkrásnějších a největších děl svého druhu.
Johann Sebastian Bach vydal Goldbergovy variace v roce 1741 v nakladatelství Balthasara Schmida v Norimberku pod názvem Clavier Ubung bestehend in einer ARIA mit verschiedenen Verænderungen vors Clavicimbal mit 2 Manualen (Klavírní cvičení sestávající z árie s rozmanitými variacemi pro cembalo se dvěma manuály). Dodnes se dochovalo 19 výtisků tohoto prvního vydání.
Árie, která je tématem těchto variací, je zachycena už v druhé Knížce pro Annu Magdalenu Bachovou. Je melodicky tak bohatá, že je pravděpodobně už variací melodie, kterou Bach uvádí jako doprovod v levé ruce v 26. variaci. Golbergovy variace obsahují tuto árii a 30 variací. Variace by bylo možné podle obsahu rozdělit na klavírní a kontrapunktické studie. Základem, ze kterého se variace odvíjejí, není ani tak melodie, ale především basová linie, kterou Bach v jednotlivých variacích značně modifikuje, ale základní harmonie však zůstává. Jedná se o sled harmonií, daných árií, který se třicetkrát opakuje.
Árie má 32 taktů, dvojdílnou formu, hlavní tónina je G dur. Bach přísně dodržuje i formu jednotlivých variací, jen šest variací nedodržuje počet taktů árie. Z toho vyplývá, že jsou to variace ornamentální a je v nich patrná velká fantazie a variační umění J.S. Bacha. Variace ani zdánlivě nevyznívají fádně a jednotvárně, tvoří kompaktní celek. Jsou zpracovány čistě kontrapunkticky, jsou vlastně kontrapunktickou formou, která se stala vzorem pro následující generace skladatelů.
Variace č. 1 – je velmi jednoduše imitačně zpracovaná, Allegro začíná postupně vtahovat posluchače do nálady tohoto díla.
Variace č. 3 – je kánonem v unisonu, je lyrická.S výjimkou prvních a posledních tří variací Bach seskupuje variace do trojic tak, že první variace každé trojice má ráz charakteristické skladby, ve druhé z trojice převládá virtuózní složka a třetí je variace kánonická (kontrapunktická studie).
Variace č. 5 – melodie se nachází v basu a pravá ruka zde představuje virtuózní složku – figurace, které vytvářejí jiskřivé pozadí.
Variace č. 7 – je také taneční, v 6/8 taktu, má charakter siciliana. Připomíná symfonii z Vánočního oratoria.
Variace č. 10 – je Fughetta I. alla breve, kde Bach velmi přehledným, ale efektivním způsobem zpracovává téma (má také trojhlasné zpracování).
Variace č. 13 – je inspirovaná áriovou melodikou, je stylizována jako sólo v pravé ruce a melodický doprovod v levé ruce.
Variace č. 14 – vidíme v ní krásné prolínání melodie s doprovodem vyměňující si navzájem polohy.
Variace č. 15 – je kánon v intervalu kvinty. Připomíná Bachův chorál „O Lamm Gottes unschuldig“.
Variace č. 16 – je svým charakterem francouzská ouvertura bez pomalého závěru. Prvý díl je grave s figuracemi typickými pro tento druh, quasi druhý díl tvoří fughetta II. v rychlém tempu.
Variace č. 19 – je stylizována do třídobého tance, připomíná nám ländler – tanec v té době ještě neexistující.
Variace č. 20 – nám může připomenout variaci č. 14, ale rytmicky je složitější (zajímavá je synkopická úprava). Je založena na permutačním kontrapunktu.
Variace č. 22 – je inspirovaná italskou vokální hudbou. Formou to je fugato (čtyřhlas).
Variace č. 23 – je studií, jak efektivně vyřešit problémy tercií paralelních, v protipohybu, dokonce i dvojitých. U Bacha není žádný technický problém samoúčelný, stává se spíše formotvornou součástí kompozice.
Variace č. 25 – je adagio inspirované duchovní pašijovou hudbou, výrazová stránka je v této variaci dominantní, charakterově vyjadřuje velkou bolest.
Variace č. 26 – muzikologové se domnívají, že se zde nachází původní téma těchto variací (doprovod v levé ruce). Technickým problémem pro interpreta se stává překřížení rukou.
Variace č. 27 – kánon v intervalu nóny. Druhou část této variace tvoří inverze předcházejícího dílu.
Variace č. 28 – řeší efektivním způsobem problém trylku i dvojitého, ale tak, že trylek se stává nosným výrazovým prostředkem (prvkem).
Variace č. 29 – je po rytmické stránce velmi různorodá, po technické stránce upozorňuje na problém akordického trylku.
Variace č. 30 – quodlibet, v které Bach kánonicky zpracovává údajně dvě lidové písně s jednoduchým harmonickým doprovodem.Dílo se v závěru uklidňuje opět hlavním tématem – Árií.
Pro interpreta je toto dílo velmi „nepříjemné“, obsahuje totiž všechny technické problémy. Vyžaduje obrovský citový vklad, pochopení díla a intelektuální nadhled. Dalším z problémů je časově dlouhý rozsah díla, který kromě maximální koncentrace vyžaduje i velké množství fyzických sil. Pro klavíristu je psychické a fyzické napětí při interpretaci Golbergových variací stejně velké, jako při klavírním recitálu. Ferruccio Busoni ještě „upravil“ – značně zkomplikoval toto dílo, asi v zájmu efektu, avšak není to potřebné. Toto dílo je tak náročné, že se ani v Busoniho úpravě nehraje.
