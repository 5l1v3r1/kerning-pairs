
Jižní Tipperary (irsky Tiobraid Árann Theas, anglicky South Tipperary) je část irského hrabství Tipperary nacházející se na jihu země v bývalé provincii Munster.
Hlavním městem Jižní Tipperary a Clonmel. Rozloha činí 2257 km² a žije v něm 88 433 obyvatel (2011). Mezi zajímavá místa v hrabství patří hrady Rock of Cashel a Cahir a hory Galtee Mountains.
Bývalá dvoupísmenná zkratka Severní Tipperary, používaná na SPZ do roku 2013, byla TS. V současnosti používá celé hrabství Tipperary zkratku T.

Jmelí bílé (Viscum album) je vidličnatě rozvětvený, stálezelený poloparazitický keřík z čeledi santálovitých (Santalaceae) (podle APG III); v některých starších taxonomických systémech bylo řazeno do čeledi ochmetovité (Loranthaceae) nebo jmelovité (Viscaceae). V rozsochách a na vrcholech větví vykvétají vidlany dvoudomých květů, z nichž se po oplodnění vyvinou nepravé bobule, které mají v Evropě bílou až nažloutlou barvu. V korunách jehličnatých i listnatých stromů rostoucích od nížin do hor rostlina vytváří kulovité trsy, jejichž stáří může být až několik desítek let. Na českém území je jmelí bílé (v širším pojetí) jediným zástupcem rodu jmelí (Viscum).Přestože je jmelí bílé nejrozšířenější poloparazitickou rostlinou českých dřevin, jsou všechny jeho poddruhy zapsány na Červeném seznamu cévnatých rostlin ČR (Viscum album subsp. abietis skupina C3, ostatní C4). Díky způsobu růstu a přetrvávající zelené barvě je opředeno mnoha pověrami a mýty a jako bylina má široké uplatnění v léčitelství. Původ jeho odborného jména Viscum album se odvozuje od slov viscōsus (lepkavý, ve smyslu přilnavý), podle vlastnosti plodu, a albus (bílý), podle barvy bobulí.
Větévky jmelí bílého tvoří husté polokulovité trsy dorůstající průměru až 100 cm. Z krátkého kmínku vyrůstají většinou pravidelně vidličnaté článkovité větve, které jsou v uzlinách rozšířené a snadno lámavé. První dvojice vstřícných listů vyroste ve druhém roce, posléze se rostlina každým rokem rozrůstá o jeden článek, podle čehož lze určit její stáří. Její biologický cyklus lze rozdělit na dvě fáze: stádium samostatné, kdy semeno klíčí a rostlinka žije ze svých zásob, a stadium cizopasné, trvající do konce jejího vegetativního života. Ten může dosáhnout 30–40 let. Lysé listy, vyrůstající v párech na koncích větévek, jsou přisedlé, podlouhle obvejčité až kopinaté, kožovité a celokrajné. Mohou být dlouhé až 5 cm, široké pak do 2 cm. Jejich barva je obvykle žlutozelená, avšak forma rostoucí na jedlích bývá sytě zelená. Drobné jednopohlavné květy vykvétají v březnu a dubnu, přisedlé po třech ve vidlanech v rozsochách a na vrcholech větví. Mají žlutavé zbarvení, u samičích květů jsou usazené v mističkovité češuli s okvětím ze 4 nebo 6 lístků (tyčinky bývají v témže počtu). Spodní semeník je jednopouzdrý, bez rozlišení semenic a vajíček, s jedním až třemi zárodečnými vaky. Češule se po oplodnění hmyzem změní v lepkavý obal z viscinu a podílí se na vývoji nepravé, zpočátku zelené, jednosemenné bobule. Barevnost a velikost tohoto plodu se v dalším vývoji liší od taxonu. Poddruhy na evropském území mají bílou až nažloutlou barvu, v Asii jsou známy žluté, načervenalé, oranžové nebo červené varianty.
Jmelí bílé všech tří poddruhů v přírodě rozšiřují především drozd brávník a brkoslav severní trusem. Bobule jmelí polykají celé, nikdy se jim nelepí semena na zobák ani na peří. Po průchodu trávicím traktem se semena v trusu lepí na větve, většina semen však mine větve a dopadne na zem. Na jaře množí jmelí bílé pravé pěnice černohlavá, která záměrně vylupuje z bobulí semena, lepí je na větve a polyká jen slupku s trochou dužiny, protože semena nejsou stravitelná. Pěnice tímto způsobem velmi hustě vysévá jmelí na větve většinou poblíž matečné rostliny i na samotnou matečnou rostlinu a tím působí značné napadení stromů jmelím.[zdroj?]Rostlina je jako původní druh rozšířena po celé Evropě (mimo severní skandinávská teritoria), na Kavkaze, v Himálaji a v malé i jihovýchodní Asii a lze ji nalézt v nadmořských výškách od nížin až do hor. Z jehličnanů většinou parazituje na borovicích a jedlích, z listnáčů zejména na lípách, topolech, akátech, javorech, jabloních a hlohu. Kolem roku 1900 bylo jmelí bílé kvůli dekorativním účelům člověkem zavlečeno i do Severní Ameriky. K tomuto rozšíření došlo v kalifornském okrese Sonoma County, kde parazituje na druzích javoru, olše, jabloně, topolu, švestky, akátu, vrby, břízy, hlohu a jilmu. Prozatím se nezdá, že infikuje dub a eukalypt nebo kalifornské druhy jehličnanů. Ačkoli se kvůli nedostatku vhodných hostitelských stromů nepředpokládalo, že by se jmelí bílé rozšířilo mimo oblast původního zavlečení, byl jeho výskyt v druhé polovině 20. století zaznamenán až v kanadské Britské Kolumbii u města Victoria (přibližně 1300 km severně od Sonoma County).Pozorování některých botaniků dokazují, že jmelí většinou roste na solitérních dřevinách mimo les (v parcích, sadech, alejích, břehových porostech atd.). Většinou se vyskytuje na místech orientovaných k východu, často vyvýšených, na okrajích porostů a v prostorech na půdách nižší bonity.
Přilnutí semene ke kůře stromu, které je základním předpokladem k jeho úspěšnému vyklíčení, umožňuje lepkavé oplodí s vicsinovou vrstvou. Semeno samotné obsahuje živné pletivo s nejčastěji dvěma zárodky se zelení listovou. Pletivo je bohaté na škrob, který klíčící rostlince usnadňuje přežít do chvíle, než zakotví v hostiteli. Zárodky mají dvě dělohy, mezi nimi pak vzrostlý vrchol stonku a proti němu stonkový článek podděložní (hypokotyl). Klíčení začíná v březnu nebo dubnu při teplotě 8-10 °C, vzdušné vlhkosti 50-60 % a plném osvětlení (důležitá je především modrá složka záření). Po celý první rok je rostlina bez kořenů, proto je toto období nejchoulostivější a dochází k odumírání velkého počtu semenáčků. V této fázi je nejpravděpodobnější příjem vody přes kůru hostitelské dřeviny za pomocí papil na spodní straně hypokotylního terčíku. Na jaře příštího roku na spodní straně přichycovacího terčíku vyroste kuželovitá přísavka (primární pohružovák), jež vrůstá radiálně do větve hostitele a proniká buněčnými vrstvami druhotné kůry tvořené korkem, dokud nenarazí na dělivé pletivo (felogen), které svou dělivou činností korek produkuje. Horní strana hypokotylního článku se osvobodí ze semene, hypokotyl se napřímí a mezi děložními lístky vyrůstá výhonek s prvním párem listů. Mezitím buňky felogenu a další buňky hostitele syntetizují polyfenoly, které se v bohatém množství nahromadí kolem primárního pohružováku. Pokud se v této fázi vývoje rostlince podaří odolat obranným mechanismům hostitele, primární pohružovák rychle nabere maximum objemu a ve třetím roce začnou do kůry napadeného stromu podélně vrůstat korové provazce. Z nich posléze radiálně vyrážejí modifikované kořínky druhotných pohružováků (haustoria), které pronikají lýkem až k dělivému pletivu (kambium). Zde se cévy pohružováků připojí k cévním svazkům nejmladšího letokruhu na povrchu dřeva, odkud posléze odebírají vodu s nerostnými látkami. Jako poloparazit je jmelí schopno další organické látky asimilovat fotosyntézou. Zajímavostí je, že pokusy pěstovat jmelí v umělé kultuře (in vitro) jsou prozatím neúspěšné.
Hlavním obranným mechanizmem napadené rostliny je velmi intenzivní syntéza polyfenolů ve fázi, kdy primární pohružovák narazí na felogen. V perihaustoriální zóně se kolem přísavky nahromadí vyprodukované sloučeniny a vytvoří dutý kužel, jenž ji zcela obklopí a zablokuje rostlince možnost dalšího růstu a vývoje. Mladé jmelí, izolované od živných pletiv hostitele, vyčerpá vlastní zásoby a uschne. Kromě tohoto způsobu rezistence také záleží na tloušťce korku a množství pevných (sklerenchymatických) vláken v lýku a zejména na druhu kultivaru. V případě, že je přikročeno k manuálnímu odstranění parazitující rostliny, je důležitý včasný zákrok až do zdravého dřeva; patogen tvoří sací kořeny. Překrytí napadených částí plastovou fólií.
V Evropě a Asii je rozlišováno několik poddruhů, v pojetí některých botaniků samostatných druhů:
Viscum album subsp. album (jmelí bílé pravé) – vyskytuje se na dvouděložních dřevinách. Semeno po vymáčknutí ze zralého plodu zůstává spojeno s exokarpem lepkavým mezokarpem, který se nitkovitě vytahuje. Semeno je bílé, srdcovité, o málo delší než široké.
Viscum album subsp. austriacum (jmelí bílé borovicové) – vyskytuje se na borovicích a ojediněle zřejmě i na smrku. Nazelenalé, elipsoidní, znatelně delší než širší semeno lze za zralosti snadlno vymáčknout a oddělit od exokarpu. Na borovici a na smrku listy úzce kopinaté, na čerstvých semenech je zřetelná bílá síťovitá kresba.
Viscum album subsp. abietis (jmelí bílé jedlové) – roste pouze na jedlích . Listy jsou podlouhle obvejčité až kopinaté, nanejvýš 3x delší než široké. Bílá kresba je zřetelná jen na suchých semenech.
Viscum album subsp. coloratum – čepel listu eliptická nebo podlouhle kopinatá, plody jsou nažloutlé, načervenalé, oranžové nebo červené, 6–8 mm v průměru. Výskyt Čína, Japonsko, Tchaj-wan, Rusko a Korea.
Viscum album subsp. creticum – endemický výskyt na východní Krétě, kde parazituje na borovici kalabrijské. Plody jsou bílé, listy krátké.
Viscum album subsp. meridianum – listová čepel většinou obvejčitá, eliptická až kopinatá, plody jsou žluté, elipsoidní, 8 × 6 mm. Výskyt Čína, Bhútán, Indie, Myanmar, Sikkim a Vietnam.
Jmelí hrálo důležitou roli v náboženské tradici u mnoha evropských národů. V předkřesťanském období lidé věřili, že ztělesňuje živoucího ducha a bylo symbolem života i ochranným talismanem. V germánské mytologii bylo spjato zejména s osobou boha jara a plodnosti Baldra. Rostlina stála za Baldrovou smrtí, neboť jeho matka, bohyně Frigg, si mimo jmelí vyžádala od všech věcí na světě slib, že jejímu synovi neublíží. Potomek obrů Loki, který neměl boha jara v oblibě, pak intrikami přiměl slepého boha Höda, aby jej větévkou jmelí usmrtil. Plinius starší ve svém díle informuje o obřadech, které praktikovali keltští druidové. Za určité fáze měsíce, oblečení ve slavnostních bílých řízách, zlatými srpy odřezávali jmelí z dubů a zachycovali je do bílých roušek. Keltové věřili, že rostlina léčí všechny nemoci a odstraňuje neplodnost jak u lidí, tak u zvířat.
 Raní křesťané mezi sebou tradovali, že jmelí bylo dříve volně rostoucím mohutným stromem. Z jeho větve prý Josef vyřezal kolébku pro Ježíška. Později strom porazili Římané a z jeho kmene byl vyroben kříž, na němž byl Ježíš ukřižován. Potomci stromu se v dalších letech natolik styděli za události na Golgotě, že seschli do drobných keříků. Z tohoto důvodu bylo dříve jmelí nazýváno dřevo kříže (latinsky Lignum crucis). Způsob obživy keříku symbolizuje obřad přijímání Kristova těla a krve, patrně i proto se v křesťanské tradici jmelí udrželo jako celosvětový symbol vánočních svátků. Podle jedné z nejznámějších štědrovečerních zvyklostí rostlina zajistí do domu štěstí a požehnání, pokud hlava rodiny za prvního kuropění zavěsí nad štědrovečerní stůl snítku zelených, stříbrných nebo pozlacených větévek. Každému stolovníkovi pak splní přání, pokud jej zašeptá do ohně první zapálené svíčky na vánočním stromečku. Magický účinek rostliny se umocňuje, je-li snítka darována, nikoli zakoupena. Štěstí je také ovlivněno množstvím bobulek, čím víc jich snítka obsahuje, tím většího se obdarované osobě dostane. Ve středověku přinesli Angličtí žoldnéři do Německa a Švýcarska zvyk, podle nějž může muž políbit každou dívku, kterou zastihne pod zavěšeným jmelím. Po každém polibku však musí oba společně utrhnout jednu bobulku. Poslední bobulka znamená poslední polibek, aby láska z domu neodešla. Této tradice se přidrželi i majitelé nevěstinců, kteří snítku jmelí zavěšovali vedle červené lucerny jako příslib prodejné lásky.Díky svým lepivým složkám prý jmelí umí udržet svazek mezi mužem a ženou. Kromě výše popsaných magických schopností se mu přisuzují i vlastnosti, kterými dokáže chránit proti ohni a čarodějnicím. Dále je atributem odvahy, zdraví a plodnosti. Staří Řekové jej používali jako prostředek proti uřknutí a uhranutí zlými duchy a věřili, že dokáže otevřít bránu do Hádovi říše mrtvých. V Norsku pro změnu sloužilo jako ratolest míru. V Rakousku lidé věřili, že jmelí zavěšené nad štědrovečerním stolem přinese bohatou úrodu a sedláci jej zaorávali do první brázdy. Irové si z větviček jmelí splétali náramky nebo amulety, které zastupovaly stejnou funkci jako čtyřlístek nebo podkova. Snítka zavěšená nad vchodem do irského venkovského domu zaručovala pohostinství a pozvání k jídlu. Ve francouzské části Švýcarska nosily kvůli zajištění plodnosti nevěsty na hlavě věneček z klasů ječmene, květů sporýše a větviček jmelí.
Léčebné účinky jmelí jsou známy již od starověku. Zakladatel lékárnické literatury Řek Dioskoridés spolu s římským lékařem Galénem jej doporučovali užívat pouze zevně a Hippokratés bylinu předepisoval na podrážděnou slezinu. Anglický botanik a bylinář Nicholas Culpeper (18. října 1616 – 10. ledna 1654) doporučoval jmelí ke zjemnění tvrdnoucí sleziny a k vyléčení starých oparů. Současně jej radil užívat při epilepsii a mrtvici.Pro zajištění drogy ze jmelí se využívá mladých větévek s listy slabšími než 5 mm, které se sbírají zpravidla od prosince do února. Suší se ve slabých vrstvách nebo ve svazečcích zavěšených na šňůrkách při teplotě do 40 °C. Bylina schne poměrně pomalu, po usušení je žlutavě zelená, chutná slizovitě hořce a nažlukle páchne. Pro domácí účely se usušená nať uchovává vcelku nebo nařezaná, chráněná před světlem a v dobře uzavřené nádobě. Droga skladovaná déle než tři roky neobsahuje téměř žádný viskotoxin. Nejdůležitějšími látkami, jež droga (latinsky herba visci) obsahuje, je soubor toxických polypeptidů (viskotoxiny), sestavených z 46 aminokyselin (tzv. jmelové živice). Dále to jsou lektiny (lektin I, II a III), u nichž jde vesměs o glykoproteiny schopné aglutinovat, tedy reagovat, s izolovanými nádorovými buňkami. Tyto látky při injekčním podání prokazatelně zvyšují imunitní reakci těla proti některým druhům rakoviny a zpomalují růst nebo dokonce způsobují zmenšení nádoru. Ve jmelí byly též nalezeny cholínové deriváty (cholín, acetylcholin), triterpenické kyseliny a další glykosidicky vázané látky. Tyto účinné sloučeniny obsahují některé hromadně vyráběné léčivé přípravky. Často jsou používané k léčení zánětů nervů a kloubů a nezánětlivých degenerativních onemocnění kloubů (artróz). Bylina bývá součástí čajových směsí používaných při zvápenatění tepen, diuretických obtížích a vysokém krevním tlaku. Mezi další účinky jmelí patří schopnost zpomalit pulz, vyvolat děložní stahy a podpořit peristaltiku střev. Jeho podání zlepšuje i imunitní reakci u lidí postižených AIDS. Má též příznivé účinky při příznacích stáří a je schopno uklidnit srdeční činnost. V lidovém léčitelství se používá buď ve formě prášku nebo jako nálev (macerát). Nedoporučuje se připravovat odvar, neboť účinné látky se varem rozkládají. Choroby, při nichž je jmelí doporučováno, však vyžadují bezpodmínečně odborné lékařské vyšetření, a proto je použití drogy možné pouze po poradě s lékařem.
Navzdory častým tvrzením není jedovatost jmelí jednoznačně prokázaná. Jedovaté viskotoxiny a lektiny nejsou tělem přijímány z čaje nebo plodů. Požití několika bobulí většinou nemá na organismus žádný účinek, ale při vyšší dávce může dojít k dráždění střeva, bolestem břicha a k silnému průjmu, který je spojen s krví ve stolici. Nicméně existují zprávy eklektiků informující o kómatu, škubání a smrti po požití velkých dávek listí a plodů. Naproti tomu při požití maximálně dvaceti bobulí bylo nejhorší reakcí podráždění žaludku. Výjimku tvoří kojenci, u nichž může mít otrava vážnější průběh. Kvůli tyraminu, jenž je schopen vyvolat děložní stahy, by drogu z byliny neměly užívat těhotné ženy.
CASTLEMAN, Michael. Velká kniha léčivých rostlin. Praha: Columbus, 2004. 636 s. ISBN 80-7249-177-6. 
ČERNOHORSKÝ, Zdeněk. O jmelí trochu jinak. [[3]]. Prosinec 1997, roč. 76, čís. 12, s. 688. Dostupné online. ISSN 1214-4029. 
DUGASOVÁ, Aurélia; DUGAS, Dionýz. Babiččiny bylinky. Překlad Pavla Jiráková. Praha: Ottovo nakladatelství, 2002. 216 s. ISBN 80-7181-696-5. 
JIRÁSEK, Václav; STARÝ, František; SEKERA, František. Kapesní atlas léčivých rostlin. Praha: Státní pedagogické nakladatelství, 1989. 319 s. 
KORBELÁŘ, Jaroslav; ENDRIS, Zdeněk. Naše rostliny v lékařství. Praha: Avicentrum, 1974. 496 s. ISBN 80-201-009-1. 
RUBCOV, V. G. Zelená lékárna. Překlad K. Beneš. Praha: Lidové nakladatelství, 1984. 308 s. 
SPOHN, Albert Mullen. Léčivé stromy a keře. Překlad Miroslav Volf. Praha: Beta-Dobrovský, 1975. 250 s. ISBN 80-7306-230-5. 
TOMICZEK, Christian. Atlas chorob a škůdců okrasných dřevin. [s.l.]: Biocont Laboratory, 2005. 220 s.

Jmelí (Viscum) je rod poloparazitických keříkovitých rostlin. V Česku se vyskytuje pouze jeden druh (v jeho širším pojetí), tzn. jmelí bílé (Viscum album). Celkově se však rozlišuje asi 70–100 druhů.
Jednotlivé druhy mohou být jednodomé nebo dvoudomé. Větve jsou na stonku uspořádány vstřícně, po dvou nebo v přeslenech. Listy jsou někdy zakrnělé na pouhé šupiny, jindy jsou plně vyvinuté. Vidličnaté květenství je úžlabní nebo koncové a skládá se z 1-7 květů. Květní stopky jsou zakrnělé nebo chybí. Plody bývají kulovité, oválné či elipsoidní, oplodí je na povrchu hladké či s mírnými výstupky, nepukavé, obvykle rozšiřované ptáky.
Lidé jsou fascinováni touto rostlinou již od pradávna. Řecký filozof a vědec Theofrastos zkoumal některé základní rysy této rostliny již několik set let před naším letopočtem. Keltskými druidy bylo jmelí považováno za posvátné, protože si drželo svou zelenou barvu po celou zimu. Věřili, že vyléčí každou chorobu a funguje i jako protijed. V antice sloužilo jmelí i jako kadidlo a vykuřovaly se s ním domy.Dodnes jmelí symbolizuje plodnost a štěstí. V Evropě a Severní Americe jsou populární polibky pod vánočním jmelím, které mají dotyčným přinést štěstí a lásku.
ZÍBRT, Čeněk. Hoj, ty štědrý večere : Od vánoc koledou do Nového roku. Praha: Šimáček, 1910. Dostupné online. - kapitola Jmelí, s. 43-44.

Santálovité (Santalaceae) je čeleď vyšších dvouděložných rostlin z řádu santálotvaré (Santalales). Jsou to poloparazitické zelené dřeviny a byliny, rozšířené po celém světě. Z rostlin rostoucích v České republice sem patří jmelí a lněnky. Santalovník bílý je zdrojem známého vonného santalového dřeva.
Santálovité jsou poloparazitické keře, stromy a byliny, připojující se kořenovými útvary nazývanými haustoria ke kořenům nebo kmenům a větvím hostitelských rostlin. Listy jsou jednoduché, střídavé nebo vstřícné, bez palistů, někdy redukované na pouhé šupiny. Čepel listů je celokrajná nebo výjimečně (Jodina) ostře laločnatá. Žilnatina je nejčastěji zpeřená, méně často dlanitá (Dendrotrophe).
Květenství jsou úžlabní nebo vrcholová, různých typů. Květy jsou drobné, zelenavé, jednopohlavné nebo oboupohlavné, pravidelné, nejčastěji 3 až 5-četné. Okvětí je ve spodní části často srostlé v číšku až trubku. Tyčinek je stejný počet jako okvětních lístků a jsou přirostlé k okvětí. V květech bývají přítomna laločnatá nektária. Semeník je svrchní až spodní, srostlý nejčastěji ze 3 plodolistů, s jedinou čnělkou a 1 až 4 vajíčky. Obsahuje jedinou komůrku, zřídka více (5 až 12). Plodem je oříšek nebo peckovice.
Santálovité jsou celosvětově rozšířenou čeledí. Největší druhové rozmanitosti dosahují v tropech a subtropech.V květeně České republiky je čeleď zastoupena druhem jmelí bílé (Viscum album) a 8 druhy rodu lněnka (Thesium). V rámci Evropy je nejvíce druhů soustředěno ve Středomoří. Z pozemních rostlin je to mimo různých druhů lněnky prutnatec bílý (Osyris alba), prutnatec Osyris quadripartita a v jv. Evropě druh Comandra elegans. Ze stromových druhů se ve Středomoří vyskytuje Arceuthobium oxycedri, parazitující na jalovci, na Azorských ostrovech Arceuthobium azoricum a v jz. Středomoří jmelí Viscum cruciatum.
Santálovité v původním smyslu zahrnovaly asi 500 druhů v 36 rodech. Na základě molekulárních studií APG byla vřazena čeleď jmelovité (Viscaceae), odlišující se zejména jednopohlavnými květy, vstřícnými listy a typem plodů (bobule oproti peckovici nebo oříšku).
Nejvýznamnější rostlinou z této čeledi je santalovník bílý (Santalum album), strom pocházející z Indonésie a poskytující vonné santalové dřevo obsahující známou santalovou silici.
Větévky jmelí jsou v Evropě symbolem Vánoc, podobně jako Phoradendron tomentosum v USA. Lepkavé bobule jmelí byly v dřívějších dobách používány k lapání drobnějších ptáků.Druh Acanthosyris paulo-alvinii parazituje na kakaovníku a způsobuje škody na brazilských kakaových plantážích.

Jména (2003) je výběrové album Jiřího Suchého. Obsahuje 21 písniček se Suchého texty (s výjimkou Cecilie), které mají v názvu (převážně ženská) jména. Písně jsou převzaté ze starších alb, pouze poslední, „bonusová“ Zdvořilý Woody, vyšla v této verzi poprvé až na albu Písničky (1956-1964) z roku 1996.
Jiří Suchý; C & K Vocal, Orchestr Ferdinanda Havlíka; arr. Jiří Cerha – Evergreeny ze Semaforu, 1987
Jiří Suchý, Jiří Jelínek, sbor divadla Semafor; Swing Band Ferdinanda Havlíka – SP, 1963
Jitka Zelenková, Sbor orchestru Ladislava Štaidla; Ladislav Štaidl se svým orchestrem; arr. Karel Svoboda – Zázemí, 1979
Jiří Suchý, Jitka Molavcová; Orchestr Ferdinanda Havlíka; arr. Ferdinand Havlík – EP Jonáš dejme tomu v úterý, 1985
Semafor Girls; Ferdinand Havlík se svým orchestrem; arr. Ferdinand Havlík, František Sojka – Básníci a sedláci, 1971
Jana Malknechtová; Ferdinand Havlík se svým orchestrem – živá nahrávka ze Semaforu (LP Zuzana není pro nikoho doma, 1964)
Jiří Suchý, Jitka Molavcová; Orchestr divadla Semafor, řídí Ferdinand Havlík – EP Písničky a povídání ze Semaforu, 1984
Jiří Šlitr; Skupina divadla Semafor – 1966, živá nahrávka ze Semaforu (Písničky a povídání ze Semaforu 2, 1985)
Jiří Suchý, Jiří Grossmann; Country Beat Jiřího Brabce; arr. Jiří Brabec – Vánoční pohlednice, 1967
Jiří Suchý; C & K Vocal, Orchestr Ferdinanda Havlíka; arr. Ferdinand Havlík – Evergreeny ze Semaforu 2, 1989
Jiří Suchý a sbor; Ferdinand Havlík se svým orchestrem – LP Jonáš a dr. Matrace, 1969
Jiří Suchý; Akord club – živá nahrávka z Reduty 31. prosince 1957 (CD Písničky (1956–1964), 1996)
Slovo jméno (latinsky nomen) může mít následující významy, případně se vyskytovat v následujících spojeních: 
jméno (mluvnice) – jazykovědný termín pro druhy slov a slovních spojení vykazující gramatické kategorie pádu, gramatického čísla a jmenného rodu,
rodné jméno (též křestní jméno) – druh antroponyma, nedědičné vlastní jméno osoby

Jo'el Razvozov, původním jménem Konstantin Razvozov (hebrejsky יואל רזבוזוב, rusky Йоэль Развозов, dříve Константин Развозов, narozen 5. července 1980 Birobidžan, Sovětský svaz), je izraelský judista a politik, poslanec Knesetu za stranu Ješ atid.
Narodil se v Židovské autonomní oblasti. Ve věku 11 let přesídlil do Izraele. Zde se již ve věku 16 let stal mistrem Izraele v judu a na Letních olympijských hrách roku 2004 reprezentoval Izrael a získal stříbrnou medaili na mistrovství Evropy v roce 2004 a 2005. Bakalářský titul ekonomického směru obdržel na institutu Interdisciplinary Center v Herzliji. Sloužil v izraelské armádě, kde dosáhl hodnosti seržanta. V letech 2008–2011 zasedal v městské samosprávě ve městě Netanja, je členem Izraelského olympijského výboru. Je ženatý, má dvě děti.Ve volbách v roce 2013 byl zvolen do Knesetu za stranu Ješ atid. Poslanecký mandát obhájil ve volbách v roce 2015.

Joachim Clemens Fest (8. prosince 1926 Berlín – 11. září 2006 Kronberg im Taunus) byl německý historik a žurnalista.
Vystudoval historii, germanistiku, sociologii a dějiny umění v Freiburgu, Frankfurtu nad Mohanem a v Berlíně.
Jedná se o autora publikací z oblasti historie, které se věnují dějinám Třetí říše či německému protinacistickém odboji. Pracoval též v řadě médií, např. Norddeutscher Rundfunk či v letech 1973 až 1993 v Frankfurter Allgemeine Zeitung.
Na přelomu 80. a 90. let se zapojil do diskuse historiků ohledně postavení druhé světové války a holocaustu v dějinách, ve které podporoval názory německého historika Ernsta Nolteho. Krátce před svou smrtí kritizoval Güntera Grasse, který se přiznal k tomu, že sloužil jako dobrovolník u Waffen SS. Předmětem Festovy kritiky nebylo samotné Grassovo členství v jednotkách Waffen SS, ve kterých Fest také ke konci války bojoval, ale skutečnost, že Grass jiné za jejich nacistickou minulost kritizoval a snažil se vůči nim vystupovat jako morální autorita.
Das Gesicht des Dritten Reiches. Profile einer totalitären Herrschaft. Mnichov, Piper 1963, ISBN 3-492-21842-3.
Aufgehobene Vergangenheit. Portraits und Betrachtungen. Stuttgart, Deutsche Verlags-Anstalt 1981, ISBN 3-421-06085-1
Der tanzende Tod. Über Ursprung und Formen des Totentanzes vom Mittelalter bis zur Gegenwart. Und sechsunddreißig Zeichnungen zum gleichen Thema ‚in spe‘ von Horst Janssen. Lübeck, Lucifer 1986, ISBN 3-923475-09-8.
Im Gegenlicht. Eine italienische Reise. Berlín, Siedler 1988; Neuausgabe: Reinbek, Rowohlt 2004, ISBN 3-498-02092-7.
Wege zur Geschichte. Über Theodor Mommsen, Jacob Burckhardt und Golo Mann, předmluva Christian Meier, Zürich, Manesse 1992 ISBN 3-7175-8197-X
Die schwierige Freiheit. Über die offene Flanke der offenen Gesellschaft. Siedler, Berlín 1993, ISBN 3-88680-530-1.
Das Ende der Utopien. Der zerstörte Traum / Die schwierige Freiheit. Btb (Siedler Taschenbuch) 2000, ISBN 3-442-75516-6
Der Untergang. Hitler und das Ende des Dritten Reiches. Berlín, Alexander-Fest-Verlag 2002, ISBN 3-8286-0172-3.
Begegnungen. Über nahe und ferne Freunde. Reinbek bei Hamburg, Rowohlt Verlag, září 2004, ISBN 3-498-02088-9 (Obsažené portréty: Ernst F.W. Kiefer, Hannah Arendtová, Sebastian Haffner, Ulrike Meinhofová, Dolf Sternberger, Wolf Jobst Siedler, Arnulf Baring, Golo Mann, Joachim Kaiser, Rudolf Augstein, Johannes Gross, Horst Janssen, Hugh R. Trevor-Roper, Henning Schlüter, Hans Pels-Leusden)
Der lange Abschied vom Bürgertum. Joachim Fest und Wolf Jobst Siedler im Gespräch mit Frank A. Meyer. Berlín, wjs-Verlag 2005, ISBN 3-937989-10-2.
Die unbeantwortbaren Fragen. Notizen über Gespräche mit Albert Speer zwischen Ende 1966 und 1981. Reinbek, Rowohlt 2005, ISBN 3-498-02114-1

Joacim Cans (* 19. února 1970 Mora, Švédsko) je švédský zpěvák a člen metalové skupiny HammerFall. Ve městě Mora žil až do svých čtrnácti let, poté se přestěhoval do Gothenburgu. Velmi dlouho se věnoval plavání, dokonce byl členem švédského národního plaveckého týmu. Kvalifikace na mistrovství světa juniorů se mu však nepovedla. Nedlouho potom se rozhodl dělat něco jiného - byl zaměstnán například jako zástupce učitele nebo jako číšník v restauraci.
V roce 1991 založil s několika přáteli heavy metalovou skupinu Highlander. Dva roky nato odešel do Hollywoodu, kde začal studovat zpěv na Musician´s Institute. V roce 1995 se stal členem skupiny Mrs.Hippie a nazpíval s ní jednu skladbu na album Kiss Tribute. Po jejím nahrání (album bylo mimochodem vydáno až v roce 2000) se skupina rozpadla a Joacim se stal členem skupiny HammerFall-kde píše a skládá do dnes.

Joakim Brodén (* 5. října 1980, Falun, Švédsko) je zpěvák švédské powermetalové hudební skupiny Sabaton. V letech 1995–1999 byl členem skupiny Stormwind, kde hrál na klávesy. V roce 1999 potom založil skupinu Sabaton, kde do roku 2005 hrál na klávesy a dále již jen zpívá.Brodénova matka pochází z Československa, což vysvětluje jeho zálibu v českém pivu. A nejen to, se skupinou Sabaton napsal píseň, která pojednává o československém hrdinovi Karlu Janouškovi „Far from the Fame“, píseň „1648“ o třicetileté válce a československé hrdiny zmiňuje i v písni „Aces in Exile“. Za svou kariéru byl několikrát označen za lháře, neboť si prý svůj český původ jen vymyslel, aby zvýšil popularitu kapely v naší zemi. Pravdou je ovšem, že díky dvojímu občanství má český pas, který na veřejnosti rád ukazuje, aby potvrdil pravdivost svého původu.V roce 2016 se v anketě Český slavík umístil na páté pozici s celkovým ziskem 9 826 bodů. O rok později ovšem pořadatel ankety změnil pravidla; přidal do nich, že „umělec musí působit na české scéně jako na scéně mateřské“. Fanoušci ale měli možnost pro Brodéna hlasovat, jeho jméno bylo z nápovědy pro hlasování odstraněno až přibližně dva týdny před vyhlášením ankety. Podle pořadatelů se tak stalo „nedopatřením“. Brodén je ženatý s jízdní policistkou v Oslu, kde také v době, kdy není na turné, žije. V dubnu 2017 se jim podle informací z dubnového vydání časopisu Spark mělo narodit prvorozené dítě.

Joan Jett, vlastním jménem Joan Marie Larkin (* 22. září 1958 Wynnewood, Pensylvánie), je americká rocková zpěvačka a kytaristka.
Je původem z Pensylvánie. Od roku 1972 žije v Los Angeles, kde v roce 1975 s pomocí producenta Kima Fowleyho zakládá skupinu The Runaways. Ta je známá jako první pouze dívčí kapela v historii a vystupuje dokonce i v zámoří – Japonsku. V této době je na vrcholu slávy, ale v roce 1979 se kapela rozpadá a Jett v srpnu 1980 zakládá v New Yorku vlastní doprovodnou skupinu The Blackhearts. Úspěch se dostavuje až v roce 1982 coververzí I Love Rock 'N Roll, který dosahuje vrcholu americké hitparády. V roce 1985 ze skupiny odešli Crystal a Ryan, které nahradili Kasim Sulton a Thommy Price. V roce 1988 má Jett sólový hit I Hate Myself For Loving You. Jako producentka pracovala se skupinou Germs. V dnešní době Joan Jett opět nabyla slávu, a to dokonce i mezi mladší generací díky snímku The Runaways, kde ji v hlavní roli ztvárnila slavná herečka Kristen Stewart. Často také bývá označována jako tzv. Královna rock 'n' rollu.

Jodie Clare Henryová (* 17. listopadu 1983, Brisbane) je australská plavkyně. Je držitelkou tří zlatých olympijských medailí. Všechny získala na jediné olympiádě, v Athénách roku 2004, a to v individuálním závodě na 100 metrů volným způsobem a ve dvou štafetách (4x100 metrů volným způsobem a 4x100 metrů polohový závod).

Joe Bonamassa (* 8. května 1977 New York, USA) je americký blues-rockový kytarista a zpěvák. Je znám svým hrubým hlasem a technicky propracovanou hrou na kytaru. Kytaře se věnuje od svých čtyř let. V roce 1994 vydal stejnojmenné album se skupinou Bloodline, jejímiž dalšími členy byli synové Milese Davise Erin, Robbieho Kriegra Waylon a Berry Oakley jr., syn baskytaristy Berry Oakleyho ze skupiny The Allman Brothers Band.
Americký kytarový časopis Guitar One Magazine ho označil za nejlepšího kytaristu jeho generace. Jeho inspiračními zdroji jsou více, na rozdíl od dalších výrazných hráčů jeho generace (Kenny Wayne Shepherd, Jonny Lang), kytaristé britské bluesové vlny, jako Eric Clapton, Peter Green, Paul Kossoff, Jeff Beck, Jimmy Page, Rory Gallagher atd. Z oblasti tradičnějšího blues uvádí jako svou největší inspiraci B. B. Kinga. Oceněn Guitar Players Reader's Choice Award – nejlepší bluesový kytarista pro rok 2007 a 2008.
V roce 2009 Bonamassa spoluzaložil superskupinu Black Country Communion, ve které spolu s ním hráli ještě Glenn Hughes, Jason Bonham a Derek Sherinian. V letech 2010−2012 skupina vydala tři alba a v březnu 2013 Bonamassa skupinu opustil.

Joe Boyd (* 5. srpna 1942 Boston, Massachusetts) je americký hudební producent, dlouhodobě žijící ve Spojeném království. Spolupracoval s mnoha umělci, mezi které patří Pink Floyd, Nick Drake, Fairport Convention, R.E.M., The Incredible String Band, Nico a mnoho dalších.

Joseph Thomas "Joe" Elliott Jr. (* 1. srpna 1959, Sheffield, Anglie) je britský rockový zpěvák a příležitostný kytarista.
Byl ovlivněn hudbou 60. a 70. let, jako byly kapely T. Rex, Mott The Hoople a Ziggy Stardust. Jeho sen stát se členem skupiny Def Leppard přišel, když se spojil s formací Atomic Mass, založenou Rickem Savagem a Petem Willisem v roce 1977. Částečně ovlivněna Joeovým snem se kapela přejmenovala na Def Leppard. V začátcích byl Joeův zpěv ostrý, křiklavý, ale postupem času si vypracoval vlastní ojedinělý styl. Zpívá rychle, vysoko a s častými změnami úrovně zpěvu. Také hraje na bubny, kytaru, klavír a na klávesy.
Od roku 1989 do 1996 byl ženatý s modelkou Karlou Rhamdani. V současné době žije v Dublinu se svojí manželkou Kristine, kterou si vzal 1. září 2004. V prosinci 2009 se jim narodil syn Finlay.

Joe Principe (14. listopadu 1974) je americký hudebník. Je baskytaristou, doprovodným zpěvákem a společně s Timem McIlrathem i zakladatelem punk rockové skupiny Rise Against. Je také významným vegetariánem a ochráncem práv zvířat.
Joey Ramone (narozen jako Jeffry Ross Hyman, 19. května 1951 – 15. dubna 2001) byl zpěvák a skladatel americké punk rockové skupiny Ramones. On a kytarista Johnny Ramone byli jediní, kteří vydrželi po celou dobu existence Ramones. Po rozpadu Ramones se podílel na mnoha projektech, například dělal manažera a producenta skupině The Independents.
Jeffry Hyman vyrůstal ve Forest Hills v Queens v New Yorku. Stejně jako jeho budoucí spoluhráči vychodil místní střední školu. V mládí byl vyděděncem a ani jeho rodinný život nebyl nijak šťastný (jeho rodiče se rozvedli v 60. letech, poté žil s matkou). Byl fanouškem The Beatles, The Who a dalších skupin. Ve třinácti letech začal hrát na bicí. I v Ramones hrál původně na bicí, ovšem poté co Dee Dee Ramone zjistil, že nedokáže hrát zároveň na baskytaru a zpívat, se ujal zpěvu Joey a za bicí putoval Tommy Ramone.
Joey byl nejvýraznější postavou Ramones, ať už proto, že byl frontmanem kapely, nebo proto, že měřil 2,03 metru. Jeho nejoblíbenějšími písněmi z repertoáru Ramones byly převážně balady a milostné písně. C. J. Ramone ho proto nazýval „hippie of the group“ („hipíkem skupiny“).
Po mnoho let Joey nemluvil s Johnny Ramonem, protože mu přebral jeho dívku Lindu, s kterou se Johnny později oženil. Podle dokumentu End of the Century: The Story of the Ramones o tom později Joey napsal písničku „The KKK Took My Baby Away“ (album Pleasant Dreams). Velmi rozdílní byli i ve svých politických postojích, zatím co Joey byl liberál, Johnny byl konzervativec. Joey a Johnny se nikdy doopravdy neusmířili.
V roce 1985 se přidal ke skupině umělců kolem Steven Van Zandta bojující proti apartheidu v Jihoafrické republice (Artists United Against Apartheid). Spolu s dalšími 49 umělci (např. s Brucem Springsteenem, U2 nebo Bobem Dylanem) spolupracoval na písni „Sun City“.
V roce 1994 založil skupinu Sibling Rivalry spolu se svým bratrem Mickey Leighem. Vydali jedno EP s názvem In a Family Way.
Joey také spolupracoval s Helen Love – na albu Love and Glitter, Hot Days and Music zpívá píseň „Punk Boy“. Helen Love zase s Joeym zpívá v písničce „Mr.Punchy“ na jeho sólovém albu Don't Worry About Me.
Dále Joey nahrál píseň „Meatball Sandwich“ s Youth Gone Mad. Krátkou chvíli před svou smrtí se ujal role manažera a producenta punkové skupiny The Independents.
Poslední Joeyho nahrávkou jsou doprovodné vokály na CD One Nation Under od skupiny Blackfire, zpívá ve dvou písních, v „What Do You See“ a „Lying to Myself“. CD vyšlo v roce 2002 a vyhrálo cenu Nejlepší popové/rockové album roku Native American Music Awards.
Joey zemřel 15. dubna 2001 v New Yorku v Presbyteriásnké nemocnici na rakovinu lymfatických žláz. S rakovinou bojoval více než čtyři roky, avšak marně. 
Po jeho smrti, v roce 2002, vyšlo jeho první sólové album s názvem Don't Worry About Me, které obsahuje například cover verzi písně „What a Wonderful World“ od Louise Armstronga, která se objevila i v dokumentu Bowling for Columbine Michael Moorea.30. listopadu 2003 byla část East 2nd Street v New Yorku přejmenována na Joey Ramone Place.
V tomto článku byl použit překlad textu z článku Joey Ramone na anglické Wikipedii.
Johanka z Arku, též Jana z Arku (francouzsky Jeanne d'Arc), přezdívaná Panna orléanská (La Pucelle d'Orléans), Panna Jana (Jeanne la Pucelle) Dobrá Lotrinka (La bonne Lorraine) či jenom Panna (La Pucelle), (6. ledna 1412 Domrémy-la-Pucelle – 30. května 1431 Rouen) byla francouzská hrdinka, která stanula v čele francouzských vojsk za stoleté války v boji proti Angličanům a posléze byla upálena za kacířství. Později byla po ospravedlnění prohlášena mučednicí, roku 1909 blahořečena a roku 1920 prohlášena za svatou. Je spolupatronkou Francie.
Johanka se narodila patrně roku 1412 v zámožné selské rodině v lotrinské vesnici Domrémy, dnes Domrémy-la-Pucelle. Krátce nato byla zahájena třetí etapa stoleté války. Angličané se vylodili na kontinentě a roku 1415 zvítězili u Azincourtu. Poté postupně ovládli severní Francii. Roku 1420 podepsali anglický král Jindřich V. a francouzský král Karel VI. smlouvu v Troyes, na jejímž základě získal dědický nárok na francouzskou korunu po Karlově smrti anglický panovnický rod Lancasterů. Tím byly opominuty dědické nároky dauphina Karla. Po brzké smrti Karla VI. († 1422) se dědicem trůnu stal nedávno narozený syn předčasně zesnulého Jindřicha V. a Karlovy dcery Kateřiny z Valois Jindřich VI. Dauphin Karel se stáhl na jih od Loiry a vzdal se aktivity. Tehdy se zrodil široký lidový odpor proti anglickým uchvatitelům.
Od svých 14 let slýchala Johanka podle své výpovědi hlasy a měla vidění, v nichž se jí zjevovali andělé a světci, především archanděl Michael, sv. Kateřina a sv. Markéta. Johanka se k nim modlila za záchranu Francie, neboť žoldnéřská anglická vojska drancovala a vypalovala její rodný kraj a nezadržitelně se blížila k Orleánsu. Údajné hlasy světců jí prý sdělily, že byla Bohem vyvolena osvobodit Francii, a archanděl Michael ji nabádal, aby na sebe vzala mužský šat a osvobodila Orléans. Inspirovaná těmito hlasy a díky síle své vlastní osobnosti, víře v Boha a přesvědčení ve své poslání vystoupila veřejně se svými úmysly.
Počátkem března 1429 vyjela se skromným doprovodem od guvernéra ve Vaucouleurs za Karlem VII. do Chinonu a za několik týdnů ho přiměla svou přímostí a nezlomným přesvědčením o svém vyšším poslání k tažení do Orléansu. Johanka z Arku dostala vojsko, byť malé, nechala si vyšít na korouhev květy lilie a slova Jesus Maria. Její vítězný pochod trval od května do července. 8. května 1429 vjela do osvobozeného Orléansu, 18. června, kde nejprve musela odrazit četné útoky a vyčistit okolí Orléansu. Klíčovým vítězstvím pro ní bylo dobytí pevnosti Tourelles. Poté vyrazila na města Jargeau, které obléhala měsíc. Dále k městu Meungu, které bylo obléháno půl roku; až po dlouhých a útrpných bojích vyhnala Johanka anglickou smetánku s mnoha zkušenými anglickými veliteli, a město nakonec padlo. Pro Johanku to byl obrovský úspěch. Nakonec se vydala k Beaugency, které po dvouměsíčním obléhání padlo, a s ním i poslední velký odpor v údolí řeky Loiry. Pak Johanka porazila anglickou armádu u Patay a odtáhla k Remeši, korunovačnímu městu francouzských králů. Po cestě dobyla města Auxerre, Troyes a jezerní město Chalons. 17. července byl dauphin Karel v Remeši korunován na Karla VII., čímž získal v očích současníků rozhodující převahu nad svým anglickým soupeřem, nezletilým Jindřichem VI.
Jana z Arku byla rozhodnuta pokračovat v boji až do vyhnání Angličanů ze země. Mocně působila na vojáky i lid, král se však začal její popularity obávat, proto jí svěřoval stále méně a méně důležité, ale často nebezpečné úkoly. Počátkem září 1430 sice zaútočily její oddíly na Paříž, neměly však bez královniny podpory šanci. Při obnovení válečných operací na jaře 1431 hájila Jana s malým vojenským oddílem proti anglickým útokům Compiegne a byla – patrně zradou – zajata 23. května Burgunďany, kteří byli spojenci Anglie.
Kouzlo Jany však nepřestávalo na lid působit, takže se Angličané rozhodli jednou provždy s žijící legendou skoncovat. Zajatou dívku od Burgunďanů koupili za 10 000 liber a odvlekli ji do Rouenu před anglický soud, který měl prokázat její spojení s ďáblem. V procesu, který řídil francouzský biskup Petr Cauchon, byla odsouzena jako čarodějka a kacířka. Dne 30. května 1431 byla devatenáctiletá Jana na rouenském náměstíčku Vieux Marché (Starý trh) upálena. Katolickou církví nebyla exkomunikována a na seznam vyloučených osob z církve byla dána omylem.
Když si Karel VII. zajistil vládu nad takřka celou Francií, požádal o obnovení církevního procesu a prohlásil Janu za oběť justičního omylu. Byla rehabilitována světským soudem v plném rozsahu. Později se stala symbolem Katolické ligy. Papež Pius X. ji prohlásil v předválečné době v 18. dubnu 1909 za blahoslavenou a papež Benedikt XV. ji svatořečil 16. května 1920.
Janě z Arku bývá připisováno autorství dopisu českým husitům nalezeného na počátku 19. století v archívu ve Vídni a datovaného v Sully 3. nebo 23. března 1430 – v době, kdy vrcholily husitské spanilé jízdy do okolních zemí. V dopise jim vyčítá, že podlehli „bezbožným a nedovoleným pověrám“, ničí a zabíjejí, a dokonce hrozí možností osobního zákroku (ztíženou však boji s Anglií); nabízí jim však i pomoc v případě jejich zájmu o obrácení. Někteří historikové vyjádřili pochybnosti o tom, do jaké míry vznikl dopis z iniciativy Jany samé, a přiklánějí se spíše k názoru, že byl jejím písařem (Jana psát neuměla) napsán na objednávku z českých zemí. Podle dalších je latinský text dopisu zřejmě překladem a původně byl složen ve francouzštině, které by ovšem čeští husité na rozdíl od tehdejších anglických vojevůdců nerozuměli. Příštího roku při Janině procesu byl i tento její dopis, přes své jasně protikacířské ladění, inkvizitorem Johannem Niderem zahrnut mezi podklady obžaloby.
Roku 1819 Pierre Caze tvrdil, že byla nelegitimní dcerou Isabely Bavorské. Objevují se i tvrzení, že přežila (například jako Jeanne des Armoises). Antropoložka Margaret Murrayová tvrdila, že šlo o čarodějnický proces.
VOLTAIRE. Panna. Přeložil Radovan Krátký. 1. vyd. v SNKLU. Praha: SNKLU, 1963. 338, [5] s. Nesmrtelní; Sv. 64.
Arthur Honegger: Jana z Arku na hranici (Jeanne d´Arc au bucher), 1939 – dramatické oratorium
Utrpení panny Orleánské (Passion de Jeanne d'Arc, La), Francie 1928, Režie: Carl Theodor Dreyer; Hrají: Maria Falconetti, Eugene Silvain, André Berley, Maurice Schutz, Antonin Artaud
Johanka z Arku (Joan of Arc), USA 1948, Režie: Victor Fleming; Hrají: Ingrid Bergman, José Ferrer, J. Carrol Naish, Ward Bond, Shepperd Strudwick, Gene Lockhart
Johanka z Arku u kůlu (Giovanna d'Arco al rogo), Itálie 1954, Režie: Roberto Rossellini; Hrají: Ingrid Bergman, Tullio Carminati, Fra Domenico, Giacinto Prandelli, Augusto Romani
Proces Jany z Arku (Procès de Jeanne d'Arc), Francie 1962, Režie: Robert Bresson; Hrají: Florence Delay, Jean-Claude Fourneau, Roger Honorat, Marc Jacquier, Jean Gilibert
Johanka z Arku (Joan of Arc), TV film, Kanada 1999, Režie: Christian Duguay; Hrají: Leelee Sobieski, Jacqueline Bisset, Powers Boothe, Neil Patrick Harris
Johanka z Arku (Jeanne d'Arc), Francie 1999, Režie: Luc Besson; Hrají: Milla Jovovich, Dustin Hoffman, Faye Dunaway, John Malkovich, Tchéky Karyo, Vincent Cassel
Wars and Warriors: Joan of Arc, 7. února 2004, Vývojář: Enlight, single player RPG/strategie na PC
FRANCE, Anatole. Jana z Arku. Přeložil Jaroslav Zaorálek. 1. vyd. Praha: Československý spisovatel, 1950. 522, [4] s. Spisy Anatola France; sv. 4. Knihovna klasiků.
KOVAŘÍK, Jiří. Čas stoleté války : (1356–1450) : rytířské bitvy a osudy III. Praha: Mladá fronta, 2006. 346 s. ISBN 80-204-1499-1. 
PERNOUDOVÁ, Régine. Život a smrt Jany z Arku : svědectví z rehabilitačního procesu (1450-1456). 1. vyd. Olomouc: Refugium Velehrad-Roma, 2009. 272 s. ISBN 978-80-7412-020-6. 
PERNOUDOVÁ, Régine. Život Jany z Arku. 1. vyd. Brno: Cesta, 1994. 109 s. ISBN 80-85319-36-5. 
SCHAUBER, Vera; SCHINDLER, Hanns Michael. Rok se svatými. 2. vyd. Kostelní Vydří: Karmelitánské nakladatelství, 1997. 702 s. ISBN 80-7192-304-4.
Seznam děl v Souborném katalogu ČR, jejichž autorem nebo tématem je Jana z Arku

Johann Bayer (1572 – 7. března 1625) byl německý astronom a právník. Roku 1603 vydal atlas hvězdné oblohy Uranometria a zavedl v něm označení hvězd řeckými písmeny, které se používá dodnes. Na Měsíci je podle něj pojmenován kráter Bayer.

Johann Joseph Ignaz Freyschlag von Schmiedenthal (hornolužickosrbsky Jan Józef Ignac Freišlag ze Šmidentala; 20. června 1669 Crostwitz – 2. března 1743 Budyšín) byl lužický a německý duchovní, v letech 1721–1743 budyšínský apoštolský prefekt.
Narodil se 20. června 1669 v hornolužickém Croswitz v lužickosrbské rodině Kowarjecových. Dne 22. září 1696 přijal kněžské svěcení, po kterém nastoupil do Budyšína jako kaplan. Od srpna 1705 do listopadu 1721 sloužil jako farář v Schirgiswalde. Roku 1717 se stal kanovníkem při svatopetrském dómu v Budyšíně. Od roku 1721 až do své smrti v roce 1743 zastával v Budyšíně funkci děkana a také apoštolského prefekta. Významně se zasloužil o výstavbu nového barokního farního kostela Nanebevzetí Panny Marie v Schirgiswalde, který nad jedním z vchodů nese jeho znak.
V tomto článku byl použit překlad textu z článku Jan Józef Ignac Freišlag ze Šmidentala na hornolužickosrbské Wikipedii.
(německy) Martin Salowski, Rudolf Kilank, Peter Schmidt: Katholische sorbische Lausitz. St. Benno-Verlag, Leipzig 1976, str. 102.
(hornolužickosrbsky) Rudolf Kilank: Freišlag ze Šmidentala, Jan Józef Ignac. W: Jan Šołta, Pětr Kunze, Franc Šěn (wud.): Nowy biografiski słownik k stawiznam a kulturje Serbow. Ludowe nakładnistwo Domowina, Budyšin 1984, str. 139.
Johann Reinhold Forster (22. října 1729 Dirschau – 9. prosince 1798 Halle) byl německý luterský pastor a přírodovědec částečně skotského původu, který svým dílem přispěl k začínající ornitologii Evropy a Severní Ameriky. Věhlasu se mu dostalo jeho účastí na druhé plavbě Jamese Cooka do Tichomoří, kde ho doprovázel jeho syn Georg Forster.
Forsterova rodina pocházela z rodu Forresterů ze Skotska, odkud jeho předkové emigrovali, obdobně jako jiní mnozí Skotové, poté, co ztratili většinu majetku za vlády Olivera Cromwella. J.R.Forster se narodil ve městě Tzew, v polské provincii Pruska. Studoval jazyky a přírodozpyt na Joachimsthalském gymnáziu v Berlíně, teologii na Univerzitě v Halle a poté sloužil jako luterský pastor v Nassenhubenu (Mokry Dwór).Oženil se se svou sestřenicí Alžbětou Nikolajevnou. Měli několik dětí, včetně syna Georga. Roku 1766 odcestoval s Georgem (nejstarším z osmi dětí) do Anglie. Strávil tři roky výukou na odpadlické Warringtonské Akademii. Poté se přestěhoval do Londýna, kde získal pověst známého přírodovědce. 
Když Joseph Banks na poslední chvíli odmítl zúčastnit se Cookovi druhé plavby, Forster a jeho syn byli jmenováni na jeho uprázdněné místo. V červenci 1772 se vydali na cestu na palubě lodi Resolution a vrátili se v červenci 1775. Během zastávky na mysu Dobré naděje najal švédského botanika Anderse Sparrmana jako svého asistenta během plavby.
Oba Forsterové si vedli detailní deníky o všem co během plavby viděli a sestavili rozsáhlé sbírku přírodovědných druhů i lidských výtvorů. Po svém návratu Forster publikoval Observations Made during a Voyage round the World (1778). Avšak příjmy z publikace nestačili pokrýt jeho dluhy a proto množství kreseb z plavby, které pořídil jeho syn Georg, byl nucen prodat Josephu Banksovi. Během dalších několika let Forster napsat množství rozmanitých prací včetně německého překladu Arctic Zoology od Thomase Pennanta.
V listopadu 1779 byl Forster jmenován profesorem přírodozpytu a mineralogie na universitě v Halle a ředitelem botanické zahrady university (v Halle-Wittenberg) Martina Luthera, kde setrval až do své smrti. Jeho dílo Descriptiones animalium, které dokončil během měsíce měsíce poté, co se s Cookem vrátil do Anglie, bylo připraveno k vydání Hinrichem Lichtensteinem a publikováno roku 1884.
Forsterovy zoologické, ornitologické a ichthyologické články ve vědeckém časopisu Philosophical Transactions of the Royal Society z let 1772–73 mu vybudovaly pověst předního zoologa se zaměřením na Severní Ameriku.
V tomto článku byl použit překlad textu z článku Johann Reinhold Forster na anglické Wikipedii.
 Obrázky, zvuky či videa k tématu Johann Reinhold Forster ve Wikimedia Commons 

Johann Rosenmüller (nebo také Giovanni Rosenmiller; 1619, Olešnice nad Halštrovem (Ölsnitz) – 10. září 1684, Wolfenbüttel) byl německý barokní hudební skladatel. 
Roku 1640 absolvoval Lipskou univerzitu. Roku 1651 se stal varhaníkem kostela sv. Mikuláše v Lipsku. Roku 1655 byl zatčen na základě obvinění, že sexuálně zneužíval studenty lipské Tomášské školy. Uprchl z vězení i z Německa a usadil se v Benátkách, kde od roku 1658 působil u sv. Marka. Ke konci života se roku 1682 vrátil do vlasti s vévodou Antonínem Ulrichem z Braunschweigu-Wolfenbüttelu, na jehož dvoře působil až do smrti.

Johann Sebastian Bach (31. března 1685 Eisenach – 28. července 1750 Lipsko) byl německý hudební skladatel a virtuos hry na klávesové nástroje, považovaný za jednoho z největších hudebních géniů všech dob a završitele barokního hudebního stylu. Bachovo dílo mělo a má značný vliv na další vývoj hudby počínaje W. A. Mozartem a Ludwigem van Beethovenem až po Arnolda Schoenberga nebo Henryka Góreckého.
Ve své době proslul především jako interpret a improvizátor, jako skladatel však nebyl příliš uznáván. Bachova hudba byla vnímána jako konzervativní a po jeho smrti upadla na padesát let téměř v zapomenutí. Až počínaje Felixem Mendelssohnem Bartholdym se od první poloviny 19. století začala postupně opět více hrát.
Bach působil ve světských i církevních službách na různých místech Německa, nejvýznamnější jeho působiště byla Výmar, Köthen a Lipsko. Mezi jeho nejznámější kompozice patří Braniborské koncerty, Dobře temperovaný klavír, Mše h moll, Matoušovy pašije, Vánoční oratorium, Hudební obětina, Goldbergovy variace a poslední opus Umění fugy.
Od 20. do 22. března 2019 spustil Google Doodle hru, která měla připomínat Johanna Sebastiana Bacha a na kterou bylo možno se dostat přímo z vyhledávače. Jednalo se historicky o první hru od Google Doodle, která byla naprogramována s umělou inteligencí. Spočívala v tom, že uživatel zadal na notovou osnovu několik not (minimálně čtyři) a systém automaticky vygeneroval čtyři tónové linky tak, aby výsledná hudba zněla v Bachově stylu. Systém se učil generovat skladby díky znalosti 306 Bachových kompozic.
Narodil se v duryňském Eisenachu v Sasko-eisenašském vévodství ve středovýchodním Německu, jako čtvrtý syn dvorního městského hudebníka Johanna Ambrozia Bacha. Hudební tradice rodu byla dlouhodobá, jeho předkové byli hudebníky téměř po dvě století.
Johann Sebastian projevoval výrazné hudební nadání již od útlých let. Jeho rodiče zemřeli velmi brzy (matka v roce 1694, otec 1695) a jeho oporou se stal starší bratr Johann Christoph Bach, který jej zasvětil do základů varhanní a klavírní hry i do hudební teorie. Základy ostatního vzdělání získal Johann Sebastian na protestantské škole v Eisenachu, odkud však velmi brzy odešel za svým starším bratrem Johannem Christophem do Ohrdrufu. Bratr, který tam působil jako varhaník, mu předal další hudební zkušenosti, ale vzhledem ke špatné finanční situaci své rodiny byl Johann Sebastian nucen ve svých 15 letech odejít do Lüneburgu, kde se stal sborovým sopranistou. Celkem zde strávil dva roky, dokončil humanisticko-teologické středoškolské vzdělání a rozšířil si své hudební znalosti.
Nejpozději od března 1703 Bach pracoval jako houslista soukromé kapely výmarského spoluregenta Johanna Ernsta von Sachsen-Weimar. 9. srpna téhož roku pak byl přijat na místo varhaníka Nového kostela (Neue Kirche, nyní Bachkirche) v Arnstadtu a dostal k dispozici nový dvojmanuálový nástroj, sestrojený významným stavitelem varhan Johannem Friedrichem Wenderem.
V říjnu 1705 dostal Bach třítýdenní dovolenou, aby navštívil jednoho z nejvýznamnějších skladatelů a varhaníků té doby Dietricha Buxtehudeho. Bach si pobyt u Buxtehuda bez dovolení prodloužil na tři měsíce, za což byl po návratu do Arnstadtu napomínán tamní konzistoří pro „nedbalost ve službě“. Buxtehude se však pro Bacha stal cenným učitelem a hudebním vzorem, jehož vliv se dá vysledovat na řadě Bachových kompozic, například chorálních předehrách jako je Wie schön leuchtet der Morgenstern (BWV 739), preludiích, tokátách a fantaziích.
Ačkoli finanční podmínky služby v Arnstadtu byly dobré, Bach se často dostával do konfliktu s tamní konzistoří. Kromě zmíněného svévolného prodloužení studijního pobytu u Buxtehuda nebo stížnosti na to, že Bach dovolil přístup na kůr „cizí dívce“, snad své budoucí ženě, šlo především o to, že Bachova novátorská a emotivní hudba působila na místní posluchače rušivě a rozptylovala je při bohoslužbě. Proto se komponista rozhodl utéct ze stísněných arnstadtských poměrů a vyhledat si nové místo.
24. dubna 1707 hrál Bach na zkoušku v Mühlhausenu a od 1. července nastoupil místo varhaníka ve zdejším kostele Divi Blasii. V Mühlhausenu setrval zhruba rok – o propuštění ze služby požádal 25. června 1708. Výmarský vévoda Wilhelm Ernst, který skladatele při jeho návštěvě Výmaru slyšel hrát, mu totiž nabídl lépe placené místo. Mezitím se Bach 17. října 1707 oženil s Marií Barbarou Bachovou, svou vzdálenou sestřenicí.
Bach se svou těhotnou ženou přesídlil do Výmaru v první polovině července 1708 a nastoupil zde jako dvorní varhaník a komorní hudebník. Výmarský kulturní život byl mnohem inspirativnější a bohatší než v předchozím působišti a Bachův zaměstnavatel, vévoda Wilhelm Ernst, byl velkorysým a uměnímilovným panovníkem. Z doby výmarského působení pochází velká část Bachova varhanního díla a řada dalších skladeb, například Lovecká kantáta BWV 208, nejstarší dochovaná Bachova světská kantáta. Bachům se ve Výmaru také narodilo jejich prvních šest dětí, z nichž dvě ovšem brzy zemřely.
Roku 1713 se Bach z dnes již neznámých důvodů ucházel o místo varhaníka v Halle, odmítl však nakonec podepsat smlouvu s odůvodněním, že nabízená mzda neodpovídá jeho očekávání. Vévoda Wilhelm Ernst jmenoval Bacha v roce 1714 koncertním mistrem, a ačkoli toto místo bylo v hierarchii dvorních hudebníků až třetí po kapelníkovi a jeho zástupci, Bach dostával ze všech nejvyšší plat. Nová pozice znamenala i nové povinnosti, mezi jiným musel Bach každé čtyři týdny komponovat jednu církevní kantátu pro nedělní bohoslužby – jako první vznikla kantáta Himmelskönig, sei willkommen BWV 182. Bachovým hudebním přítelem byl v té době drážďanský hudební ředitel Johann Georg Pisendel (1687–1755), který Bachovi zprostředkoval italskou hudbu, zvláště vliv svého učitele Antonia Vivaldiho.
Bach ve Výmaru setrval do roku 1717, kdy podepsal smlouvu na post kapelníka v Köthenu, aniž by ovšem předem požádal svého pána o uvolnění z místa. Došlo proto k otevřenému konfliktu s panovníkem a Bach byl dokonce na několik týdnů uvězněn a poté 2. prosince 1717 v nemilosti propuštěn z vězení i ze služby.
Bach v Köthenu získal výjimečné postavení, a to i díky svému osobnímu přátelství s hudbymilovným knížetem Leopoldem von Anhalt-Köthen, svým zaměstnavatelem. Měl zde titul kapelníka a ředitele komorní hudby a k dispozici dostal kvalitní sedmnáctičlennou kapelu. Kníže nešetřil ani na nástrojovém vybavení, a Bach tak roku 1719 cestoval do Berlína zakoupit nové cembalo. V Berlíně poznal hudbymilovného braniborského markraběte Christiana Ludwiga (1677–1734), pro něhož pak zkomponoval slavné instrumentální skladby dnes známé jako Braniborské koncerty.
V červenci 1720, právě když byl Bach s knížecím dvorem na dvouměsíčním pobytu v Karlových Varech, v Köthenu onemocněla a náhle zemřela jeho první žena Marie Barbara. 3. prosince 1721 si Bach vzal za ženu Annu Magdalenu rozenou Wilcke, dceru dvorního hudebníka. Ta se mu stala vzornou manželkou, která mu dala dalších třináct z jeho celkem dvaceti dětí, z nichž většina ovšem zemřela již v útlém věku. Anna Magdalena Bachová byla i nejbližší spolupracovnicí svého muže, opisovala jeho skladby a podporovala jeho tvůrčí aktivity až do konce jeho života.
V Köthenu Bach zkomponoval mimo jiné Dobře temperovaný klavír (1 díl, BWV 846–869), šest houslových partit a sonát a řadu dalších závažných kompozic, ale i díla spíše pedagogického určení, jako je Klavírní knížka Anny Magdaleny Bachové.
Přes uznání, kterého se mu v Köthenu dostalo, odešel Bach v roce 1723 do Lipska. O důvodech lze jen spekulovat, snad šlo o změnu hudebního vkusu dvora a změnu postojů knížete k Bachovi.
Smrtí předchozího varhaníka Johanna Kuhnaua se 5. června 1722 uvolnilo místo kantora Tomášského kostela v Lipsku. Bach se o místo ucházel, ale byl vybrán jiný slavný kandidát, Georg Philipp Telemann. Telemann ovšem místo vzápětí odmítl - protože mu byl v Hamburku zvýšen plat, rozhodl se tam zůstat. Bylo tedy vypsáno druhé výběrové řízení, v němž byl Johann Sebastian Bach opět poražen, tentokrát kapelníkem z Darmstadtu Johannem Christophem Graupnerem. Ani tentokrát však nebyla volba úspěšná, protože Graupnerovi nebylo uděleno povolení opustit dosavadní místo. Nakonec tedy bylo místo nabídnuto „jako třetí volbě“ Bachovi, a ten je zastával až do konce svého života. Přitom si nadále podržel titul knížecího dvorního kapelníka v Köthenu a pro tamní dvůr i nadále dodával skladby k slavnostním příležitostem.
Svou službu v Lipsku Bach nastoupil koncem května 1723. Ve své funkci byl Bach jako městský hudební ředitel zodpovědný za hudební život ve městě a v jeho čtyřech kostelích, připravoval skladby pro bohoslužby, nejrůznější církevní a společenské příležitosti, vyučoval a působil též jako vedoucí a hráč souboru Collegium musicum, který byl složen z jeho žáků a městských hudebníků. Hráli díla soudobých skladatelů (např. významného českého skladatele Jana Dismase Zelenky). V tomto období života Bach vytvořil další závažné kompozice, např. Janovy pašije, Matoušovy pašije, Mši h moll nebo Umění fugy. Pro církevní provoz komponoval pravidelně kantáty, zpočátku jednu každý týden, takže jich celkem napsal kolem tří set.
Přes veškerou aktivitu Bacha postupně začala unavovat snaha o veřejné uznání, proto se postupně uzavíral více do kruhu rodiny, ve kterém se cítil nejšťastnější. Posledních deset let Bachova života bylo naplněno tvorbou, ale i relativním klidem. Bachův syn Carl Philipp Emanuel se stal hudebníkem pruského krále Bedřicha Velikého (též aktivního hudebníka), který otce Bacha pozval v roce 1747 na svůj dvůr a přijal ho s poctami. Johann Sebastian Bach se mu odvděčil improvizacemi na králem zadané téma, zpracované později v Hudební obětině, dílu dokonalé kontrapunktické architektury. Koncem roku 1749 Bach ztratil zrak a pomalu se zhoršoval i jeho celkový zdravotní stav. Zhoršení kulminovalo nezdařenou oční operací na jaře následujícího roku. Bach zemřel v tichosti, avšak obklopen milující rodinou, 28. července 1750. Byl pohřben v Lipsku na hřbitově u kostela sv. Jana. Ještě více než sto let mu zde v den jeho smrti prokazovali poslední úctu jednotlivé skupiny studentů Tomášské školy. 22. října 1894 byla u příležitosti přestavby kostela a sousedícího hřbitova exhumována dubová rakev. Náhrobní kámen se nezachoval, ale podle ústního podání, i z důvodu, že jen 12 ze 1400 zemřelých v roce 1750 bylo pohřbeno v dubové rakvi a z dobrozdání lipského anatoma Wilhelma Hise byla potvrzena identita skladatele. Ostatky byly v jednoduchém kamenném sarkofágu pohřbeny pod oltář kostela sv. Jana. Po zničení kostela a přilehlého hřbitova za druhé světové války byl v roce 1950 u příležitosti 200. výročí Bachovy smrti sarkofág přemístěn do chóru kostela sv. Tomáše. Identita ostatků je některými moderními muzikology zpochybňována, a přestože se dochovaly kosti jeho syna Carla Philippa Emanuela, test DNA nebyl dosud proveden. 
Posledním dílem, na němž Bach před svou smrtí pracoval, byl slavný cyklus Umění fugy (nedokončen). Z dvaceti Bachových dětí se čtyři staly skladateli: Wilhelm Friedemann, Carl Philipp Emanuel, Johann Friedrich Christoph a Johann Christian.
Od roku 1950 se také na jeho počest koná v Lipsku Mezinárodní hudební soutěž J. S. Bacha.
Johann Sebastian Bach byl mistrem polyfonie a přivedl k dokonalosti hudební formu fugy. Ve své bohaté tvorbě dokázal vyjádřit hluboké myšlenky umělecky přesvědčivým způsobem. Jeho hudební myšlení je pronikavé a jasné, přitom však nepostrádá výraznou citovost. Bach nebyl extravagantním umělcem, ale spořádaným otcem rodiny, praktickým a zároveň hluboce věřícím člověkem, který měl zároveň smysl i pro běžné pozemské radosti, což se vše odráží i v jeho díle. Jeho hudba se povznáší do dimenzí téměř nadpozemských a zároveň stojí pevnýma nohama na zemi, najdeme v ní pokoru a soucit s lidským utrpením i vřelou oslavu světského života. Přestože většina jeho skladeb byla psána na objednávku, Bach je dokázal naplňovat hlubokým obsahem.
Z Bachova díla víme o celkem 1126 hudebních kompozicích (označují se zkratkou BWV a pořadovým číslem) nejrůznějších forem. Přitom se velké množství dalších skladeb nedochovalo a do celkového počtu nejsou započítány ani autorem revidované verze skladeb a nejrůznější hudební kusy sloužící k výuce - celkově tak Bach složil nejméně kolem 1400 děl.
V Bachově díle jsou čitelné vlivy italské hudby (forma kantáty), přímým vzorem při komponování instrumentálních koncertů mu byl italský skladatel Vivaldi, kterého obdivoval.
Navázal a propracoval formu taneční suity, v jejichž pomalých větách jsou patrné vlivy francouzské hudby. Velmi si vážil umění svých současníků, v mládí usiloval o to být žákem Buxtehudeho a nelitoval ujít pěšky (v říjnu 1705) 320 kilometrů dlouhou cestu, jen aby si jej vyposlechl. Bachovo nepopiratelně originální a hluboké dílo je jeho vlastní svébytnou a vědomou syntézou a rekapitulací předchozího vývoje německé, italské a francouzské hudby.
Největší podíl ve skladatelově odkazu mají skladby pro klávesové nástroje, především
Tokáta a fuga d moll (Toccata und fuge d-moll), BWV 565 (nejznámější a nejpopulárnější varhanní skladba všech dob)
Oratorium Nanebevstoupení „Lobet Gott in seinen Reichen“ (Himmelfahrts-Oratorium), BWV 11
Velikonoční oratorium (Oster-Oratorium), BWV 249, a další díla tohoto typu, např. Magnificat, BWV 243
Dalšími hudebními útvary, které měly své důležité místo v Bachově tvorbě, jsou koncertní a koncertantní skladby, např.:
Varhanní koncert C dur na téma Antonia Vivaldiho „Velký Mogul“, BWV 594Cembalové (klavírní) koncerty
Sonáta pro dvě flétny a continuo (Sonate für Zwei Flauti traversi und Basso continuo), BWV 1039
Sonáty a partity pro sólové housle (Sonaten und Partiten für Violin Solo) BWV 1001–1006
Ze skladeb pro sólové nástroje (s výjimkou varhan) jsou nejznámější klavírní skladby, z nichž nejvýznačnějšími jsou komplety Dobře temperovaný klavír 1 a 2 (Wohltemperiertes Klavier Nr. 1 und 2). Sem lze také zařadit i již zmíněné varhanní skladby nebo cellové a houslové suity.
Vrcholem kontrapunktického umění jsou polyfonní cykly (bez nástrojové specifikace):
Umění fugy (Die Kunst der Fuge), BWV 1080; jedno z nejvýznamnějších děl hudební historie jak po stránce obsahové, tak formální
Kantáta BWV 140 „Wachet auf“  1. Sbor -  2. Recitativ -  3. Duet -  4. Chorál -  5. Recitativ -  6. Duet -  7. Chorál
Loutnová suita e moll, BWV 996  1. Preludium -  2. Allemande -  3. Courante -  4. Sarabanda -  5. Bourrée -  6. Giga
Anglická suita č. 1 A dur, BWV 806  1. Preludium -  2. Allemande -  3. Courante I. -  4. Courante II. -  5. Double I. -  6. Double II. -  7. Sarabanda -  8. Bourrée I. a II. -  9. Giga
V tomto článku byl použit překlad textu z článku Johann Sebastian Bach na německé Wikipedii.
Václav Holzknecht: J. S. Bach a jeho synové. Panton: Praha, Bratislava 1968Zahraniční
Hans Heinrich Eggebrecht: Geheimnis Bach. Nötzel, Wilhelmshaven 2001, ISBN 3-7959-0790-X
Klaus Eidam: Das wahre Leben des Johann Sebastian Bach. Piper Verlag GmbH 2005, ISBN 3-492-24435-1
Arno Forchert: Johann Sebastian Bach und seine Zeit. Laaber Verlag, Neuaufl. 2005, ISBN 3-89007-531-2
Johann Nikolaus Forkel: Über Johann Sebastian Bachs Leben, Kunst und Kunstwerke. Bärenreiter-Verlag, Kassel 2004, ISBN 3-7618-1472-0 (Repr. d. Ausg. Leipzig 1802)
Friedrich von Hausegger, Johann Sebastian Bach - Im Kontext der Musikgeschichte. ABOD 2006, CD ISBN 3-8341-0171-0
Michael Heinemann (Hg.) Das Bach-Lexikon. Laaber-Verlag 2000, Band 6 des Bach-Handbuch, ISBN 3-89007-456-1
Konrad Küster (Hg.): Bach Handbuch. Bärenreiter-Verlag, Kassel 1999, ISBN 3-7618-2000-3
Ludwig Prautzsch: Die verborgene Symbolsprache Johann Sebastian Bachs, 1. - Zeichen- und Zahlenalphabet der kirchenmusikalischen Werke. Merseburger Verlag, Kassel 2004, ISBN 3875372980
Wolfgang Schmieder: Bach-Werke-Verzeichnis (BWV). Thematisch-systematisches Verzeichnis der musikalischen Werke von Johann Sebastian Bach. Breitkopf & Härtel, Wiesbaden 1990, ISBN 3-7651-0255-5
Gottfried Scholz: Bachs Passionen. Ein musikalischer Werkführer. Beck, München 2000, ISBN 3-406-43305-7
Albert Schweitzer: Johann Sebastian Bach. Breitkopf & Härtel, Wiesbaden 1990, ISBN 3-7651-0034-X
Philipp Spitta: Johann Sebastian Bach, DOVER PUBN INC Vol. 1 1992 ISBN 0-486-27412-8, Vol. 2 2000 ISBN 0-486-27413-6, Vol. 3 1992, ISBN 0-486-27414-4
Philipp Spitta: Johann Sebastian Bach. 2 Bde, Breitkopf & Härtel, Wiesbaden 1964
Charles Sanford Terry: Johann Sebastian Bach. Insel Verlag 1999, ISBN 3-458-34288-5
Arnold Werner-Jensen: Reclams Musikführer Johann Sebastian Bach. Bd. 1: Instrumentalmusik, Bd. 2: Vokalmusik, Philipp Reclam jun., Stuttgart 1993
Christoph Wolff: Johann Sebastian Bach. Fischer, Frankfurt/M. 2000, ISBN 3-10-092584-X
Seznam děl v Souborném katalogu ČR, jejichž autorem nebo tématem je Johann Sebastian Bach
(Flash) Dobře temperovaný klavír: Korevaar (klavír), Goeth (órgano), Parmentier (cembalo); (en,es, pt)
Johannes Kepler (27. prosince 1571 Weil der Stadt – 15. listopadu 1630 Řezno) byl německý matematik, astrolog, astronom, optik a evangelický teolog.
Především ve starší české literatuře se používá i počeštěná forma jeho křestního jména Jan. Několik let působil v Praze na dvoře císaře Rudolfa II. V Praze také formuloval dva ze tří Keplerových zákonů.
Studoval na univerzitě v Tübingenu, kde byl jeho učitelem astronomie Michael Mästlin. Studium ukončil v roce 1593. V letech 1594–1600 vyučoval na střední škole ve Štýrském Hradci. V roce 1600 přišel Kepler do Prahy. Stal se asistentem Tychona Brahe a po jeho smrti císařským matematikem a astrologem. Na Braheho podnět propočítal dráhu Marsu a po dlouhých výpočtech objevil v Praze první dva ze svých slavných Keplerových zákonů. Tyto výsledky publikoval v roce 1609 v práci Astronomia Nova. V letech 1607–1612 bydlel v dnešním domě U Francouzské koruny. V roce 1612 odešel Kepler do Lince a později v roce 1626 do Ulmu.
V pozdějším věku se podle některých životopisců už nemohl věnovat pozorování, protože trpěl krátkozrakostí a hvězdy patrně vůbec neviděl.
Ve svých pracích se zabýval astronomií, matematikou, mechanikou, krystalografií a astrologií. V roce 1615 vyšla jeho práce Nova Stereometria Doliorum Vinariorum, ve které počítal objemy těles, které vznikly rotací kuželoseček kolem osy ležící v jejich rovině. Přitom použil infinitezimálních metod a toto dílo znamenalo významný krok ke vzniku moderních integračních metod. V práci Harmonices Mundi (1619) systematicky studoval mimo jiné problematiku konvexních a hvězdicovitých mnohoúhelníků a publikoval svůj třetí zákon.
Ztotožňoval se s odsouzením Giordana Bruna, a jeho učení o Vesmíru plném sluncí považoval za kacířství.
Epitome astronomiae Copernicanae (1618–1621). Tato práce, v českém překladu „Výtah z Koperníkovy astronomie", má 7 dílů a vycházela postupně nejprve v Linci a později ve Frankfurtu. Byla to jakási první moderní učebnice hvězdářství, která dokazovala správnost Koperníkova učení. Katolická církev tento spis již v roce 1619 zařadila na Index zakázaných knih. Ještě ve vydání Indexu z roku 1834 bylo toto dílo uvedeno, vyškrtnuto z Indexu bylo (společně se spisy Koperníka a Galilea) v roce 1835.
Planety obíhají kolem Slunce po eliptických drahách, v jejichž jednom společném ohnisku je Slunce.
Obsahy ploch opsaných průvodičem planety (spojnice planety a Slunce) za stejný čas jsou stejně velké. Neboli: Úsečka spojující Slunce s planetou opíše za stejný čas také stejně velkou plochu.
Poměr druhých mocnin oběžných dob dvou planet je stejný jako poměr třetích mocnin jejich velkých poloos (středních vzdáleností těchto planet od Slunce).
Za svůj život sestavil na 800 horoskopů, včetně svého. Na základě jeho výroku, že „astronomie je moudrou matkou a astrologie záletnou dcerkou, která aby svou matku udržela při životě se prodává každému zájemci, který chce a může zaplatit“, se dodnes traduje, že se astrologií zabýval pouze za účelem finančního zisku. Kepler však astrologii také později obhajoval, když mimo jiné napsal: „…naprosto neklamné zjištění – tak jisté, jak jen lze doufat – že organismy jsou podněcovány sublunárními konjunkcemi a aspekty planet, mě přimělo a přinutilo překonat své záporné stanovisko…“ Odmítal sice pověry a bezduché přijímání soudobých astrologických výkladů, ale zdůrazňoval závislost astrologie na empirii a vytvořil tak v jistém smyslu moderní, dnes převažující pojetí astrologie. Uvažoval dokonce o vlivu budov a hor, zastiňujících planety a hvězdy v okamžiku narození.
Svými kosmologickými zákony se snažil doložit staré pythagorejské učení o harmonii sfér a astrologii přispěl i možností lépe a přesněji propočítávat horoskopy. Do sestavování horoskopů například jako první zavedl dekagonální řadu aspektů (decil, kvintil, tredecil, bikvintil).
Na základě svých astronomických a astrologických výpočtů odhadl datum narození Ježíše na rok 7 př. n. l., kdy proběhla nepříliš častá vícenásobná konjunkce (podobná nastala až v roce 1942).
Gymnázium Jana Keplera, které stojí v místě, kde Kepler bydlel během svých pobytů v Praze
Kepler Dorsum – hřeben na Phobosu (Kepler předpověděl existenci měsíců Marsu již v roce 1610)
Jméno Keplerovo bylo umístěno pod okny Národního muzea v Praze spolu s mnoha dalšími, viz Dvaasedmdesát jmen české historie.
Kepler jako označení nese také grafické jádro firmy nVidia ... Např. grafická karta GTX 650 Ti s jádrem GK106 Kepler.
2003 Oldřich Daněk: Rudolfinská noc : rozhlasová hra o astronomovi a městě. Český rozhlas, rozhlasová úprava a režie Josef Henke. Dramaturg Pavel Minks. Osoby a obsazení: Jan Kepler (Jaroslav Kepka), Bürgi (Lukáš Hlavica), Toledano (Miroslav Středa), Tycho Brahe (Alois Švehlík), Rudolf II. (František Němec), Vaitauer (Antonín Molčík), Kristina (Taťjana Medvecká), Hoffmann (Petr Pelzer), Kateřina (Hana Maciuchová), Russworm (Jiří Klem), Bacháček (Otomar Krejča), holka (Valérie Zawadská), Don Baltazar (Rudolf Pellar)
Josef Janáček: Valdštejn a jeho doba 2. vydání: Praha, Epocha, 2003, ISBN 80-86328-17-1
KEPLER, Johannes. Dioptrika. Olomouc: Vladimír Chlup, 2011. Dostupné online. ISBN 9788090395831. 
SMOLÍK, Josef. Mathematikové v Čechách od založení university Pražské až do počátku tohoto století. Praha: [s.n.], 1864. Dostupné v archivu pořízeném dne 2011-05-22. - kapitola Jan Kepler, s. 108-112. 
Šolcová, Alena: Johannes Kepler, zakladatel nebeské mechaniky, Prometheus Praha, 2004. ISBN 80-7196-274-0
Ottův slovník naučný: illustrovaná encyklopaedie obecných vědomostí. 14. díl. V Praze: J. Otto, 1899. 1066 s. [O Keplerovi viz str. 165–171.] Dostupné online
McGREAL, Ian Philip, ed. Velké postavy západního myšlení: slovník myslitelů. Překlad Martin Pokorný. Vyd. 1. Praha: Prostor, 1997. 707 s. Obzor; sv. 10. ISBN 80-85190-61-3. [Stať „Johannes Kepler" je na str. 224–229.]
CETL, Jiří aj. Průvodce dějinami evropského myšlení. 1. vyd. Praha: Panorama, 1985. 634 s. [Kapitola „Johannes Kepler – nová astronomie" je na str. 274–280; autorem je Petr Horák.]
RÖD, Wolfgang. Novověká filosofie. I, Od Francise Bacona po Spinozu. Překlad Jindřich Karásek. Vyd. 1. Praha: OIKOYMENH, 2001. 383 s. Dějiny filosofie; sv. 8. ISBN 80-7298-039-4. [Kapitola „Johanes Kepler" je na str. 59–61.]
Tento článek obsahuje text (licence CC-BY 3.0 Unported) ze stránky  z webu Významní matematici v českých zemích. Autor původního textu: Jaroslav Folta, Pavel Šišma.
Seznam děl v Souborném katalogu ČR, jejichž autorem nebo tématem je Johannes Kepler

Johannes Urzidil (3. února 1896, Praha – 2. listopadu 1970, Řím) byl pražský, německy píšící spisovatel, básník, esejista a historik umění.
Narodil se v rodině železničního úředníka ing. Josefa Uržidila a jeho ženy Elise Metzelesové, provdané Steinitzové, která si do svazku přivedla sedm dětí z předešlého manželství. Jediným jejich společným dítětem byl Johannes. U jeho porodu asistoval lékař a básník Hugo Salus. Matka zemřela 7. ledna 1900, když Johannesovi nebyly ani čtyři roky. Jeho otec se podruhé oženil s Češkou Marií Mostbeckovou.
V roce 1906 začal studovat na německém gymnáziu v ulici Na příkopě. Zatímco na obecné škole patřil jako syn úředníka k „zámožným“ žákům, na gymnáziu ho jeho bohatší spolužáci mezi sebe nepřijali, takže se cítil osamocen. V roce 1913 otiskl první verše v Prager Tagblattu pod pseudonymem Hans Elmar (jméno hrdiny z knihy pozdějšího nositele Nobelovy ceny za literaturu Carla Spittelera). Maturitu složil v roce 1914 a následně se zapsal na pražské německé universitě studium germanistiky, slavistiky a dějin umění (prof. W. Klein, H. Schmerber, A. Grünwald). Ve stejné době začal navštěvovat kavárnu Arco. Zde se seznámil s předními pražskými německými literáty, jako byli například: Franz Kafka, Max Brod, Franz Werfel, Egon Erwin Kisch, Oskar Kuh, Ernst Weiss, Ludwig Winder, Karl Brand, Felix Weltsch nebo Oskar Baum. Stal se vyznavačem expresionismu, spolu s vydavatelem Leo Reissem od roku 1917 připravoval a od roku 1918 redigoval brněnský expresionistický časopis Der Mensch. V letech 1915–1917 se seznámil s českými malíři Václavem Špálou, Vlastislavem Hofmanem a Rudolfem Kremličkou. V letech 1916-1918 sloužil v rakousko-uherské armádě, kde pracoval v zásobovacích skladech v Praze–Holešovicích. Zde se seznámil s Jaroslavem Topičem (synem a nástupcem nakladatele Františka Topiče). Jeho prostřednictvím se seznámil v roce 1918 s malířem Janem Zrzavým. Univerzitní studia dokončil v letech 1918-1919 a působil pak jako překladatel na Úřadu zmocněnce Německé říše v Praze a úředník velvyslanectví.
Od prosince 1921 nastupuje jako tiskový rada německého velvyslanectví v Praze (Pressebeirat der Deutschen Gesandtschaft). Toto místo zastává až do nástupu nacismu. V říjnu 1933 je uvolněn ze svých povinností a v lednu 1934 propuštěn. 
V roce 1922 zakládá spolu s Oskarem Baumem a Ludwigem Winderem Ochranný svaz německých spisovatelů v Československu (Schutzverband deutscher Schriftsteller in der ČSR). Tato organizace působila aktivně především po nástupu nacistů k moci. Urzidil byl tajemníkem tohoto svazu. Dne 4. dubna 1922 se oženil s Gertrudou Thiebergerovou (dcerou pražského rabína), jako svědci byli na svatbě Jan Zrzavý a sekretář německého vyslanectví Heinrich Stephany. 
V roce 1932 byl řečníkem u odhalení soch Johanna Wolfganga Goetha v Teplicích a Mariánských Lázních ke 100. váročí jeho úmrtí. Jako žák germanisty Augusta Sauera se zabýval vztahem Goetha k Čechám, o něm napsal několikrát přepracovanou knihu "Goethe in Böhmen" (od roku 1932 3 německá vydání, české jako "Goethe a Čechy").
Od roku 1923 byl Urzidil členem zednářské lóže „Harmonie“. V roce 1925 se stal mistrem a v roce 1937 stoličním mistrem. Tato lóže byla v roce 1938 uspána a rozpuštěna.
V noci z 30. června na 1. července 1939 se podařilo manželům Urzidilovým opustit území Protektorátu. Odjeli do Itálie a odtud lodí do Velké Británie, kam dorazili 2. srpna 1939. Usídlili se ve vesničce Viney Hill v Gloucestershire. V lednu 1941 se Urzidilovi v Londýně setkávají s básnířkou Bryher, která financovala jejich útěk. 30. ledna odplouvají Urzidilovi do Spojených států amerických, 12. února přistávají v New Yorku. Ve Spojených státech amerických se Urzidil nejprve živil jako knihvazač. Po překonání počáteční nedůvěry k přistěhovalcům se začal opět věnovat psaní. 16. dubna 1946 získává Urzidil americké občanství. V letech 1951-1953 pracoval v rakouském oddělení rozhlasové stanice Hlas Ameriky. Byl propuštěn v rámci čistek mccarthismu.
Urzidil podnikl přednášková turné, především po Evropě, a to v letech 1953, 1957, 1962, 1964, 1965, 1968 (během této cesty se ve Vídni naposledy osobně setkal s Janem Zrzavým). Při své poslední přednáškové cestě v roce 1970 zemřel v Římě na mozkovou mrtvici. Je pohřben na hřbitově Campo Santo Teutonico u baziliky svatého Petra.
1958 člen korespondent Adalbert-Stifter-Institut des Landes Oberösterreich v Linci
Po Urzidilovi je pojmenována planetka 70679 Urzidil, která byla objevena v roce 1999 na hvězdárně Kleť astronomy Janou a Milošem Tichým. V roce 2006 otevřela Společnost Johannese Urzidila jeho muzeum ve Zvonkové (Glöckelberg) na Šumavě. Expozice již ale byla uzavřena.
Urzidil byl od roku 1921 pražským dopisovatelem Berliner Börsen-Courier, redaktorem časopisu Harmonie, vydavatelem literárního časopisu Das Silberboot (1935-1937 a spolupracovníkem bratislavského Die drei Ringe (1935-1938). Přispíval články do časopisů a novin Veraikon, Die Aktion, Alt-Prager Almanach, Deutsche Kunst und Dekoration, Das Kunstblatt, Musaion, Forum, The Germanic Rewiew, Deutsche Zeitung Bohemia, Obzor, Prager Tagblatt, Slavische Rundschau, Tribuna.
německy: Wenceslaus Hollar: Der Kupferstecher des Barock, 1935) umělecká monografie o Hollarově práci v mědirytectví:
česky: Václav Hollar: Umělec, vlastenec, světoobčan (varianta názvu: Hollar: život umělce a evropana, 1937)
O mém pražském tatínkovi a o mém newyorském řemesle (Väterliches aus Prag und Handwerkliches aus New York, 1969) – autobiografie
Pedantova zpověď (Bekenntnisse eines Pedanten, 1972) - posmrtně vydané autobiografické povídky a eseje
Kde údolí končí, výbor povídek, překlad Anna Nováková a Jindřich Buben, Praha, Argo, 1996, ISBN 80-85794-63-2
Pražský triptych - povídky, překlad Božena Koseková, doslov napsala Ingeborg Fialová-Fürstová, Praha, Mladá fronta, 1997
Poslední host / Der letzte Gast - výbor z povídek, překlad Jindřich Buben a Anna Nováková, Horní Planá, Srdce Vltavy, 1999, ISBN 80-902738-0-7
Život s českými malíři. Vzájemná korespondence s Janem Zrzavým. Vzpomínky – texty – dokumenty. Vybral, uspořádal a doprovodné texty napsal Vladimír Musil. Horní Planá, Fraktál, 2003. ISBN 80-902860-0-3.
Jdu starým lesem, výbor povídek, překlad Jan Mareš, České Budějovice, Jihočeská vědecká knihovna, 2005, ISBN 80-86964-00-0
Malý průvodce dějinami Čech, překlad Jindřich Buben, Horní Planá, Fraktál, 2005, ISBN 80-902860-1-1. Nakladatelství Fraktál
Ferdinand Peroutka, Johannes Urzidil: O české a německé kultuře, editoři: Jaroslava Jiskrová, Martin Groman, Praha, Dokořán / Máj, 2008, ISBN 978-80-7363-216-8, ISBN 978-80-86643-27-4.
Goethe a Čechy, editoři: Veronika Dudková, Michaela Jacobsenová, Václav Petrbok, Příbram, Pistorius & Olšanská, 2009, ISBN 978-80-87053-37-9.
To byl Kafka, překlad Jana Zoubková, Praha, Dokořán / Máj, 2010, ISBN 978-80-7363-311-0, ISBN 978-80-86643-38-0.
Lubomír Slavíček (ed.), Slovník historiků umění, výtvarných kritiků, teoretiků a publicistů v českých zemích a jejich spolupracovníků z příbuzných oborů (asi 1800-2008), Sv. 2, s. 1564-1566, Academia Praha 2016, ISBN 978-80-200-2094-9
V. Macháčková-Riegerová, Bibliografie, in: Johannes Urzidil, Bekenntnisse eines Pedanten, Zürich-München 1972, s. 213-262
DEMETZ, Peter. Znovu číst Urzidila. Překlad Anna Siebenscheinová. Literární noviny. 24. srpna 1995, čís. 34, s. 4-5. Původně předneseno 8. března 1995 na konferenci o životě a díle Johannese Urzidila. 
Jiří Veselý: Hledání harmonie, předmluva ke knize Johannes Urzidil: Hry a slzy, Praha, Odeon, 1985
Steffen Höhne, Johann Klaus, Mirek Němec (Hrsg.): Johannes Urzidil (1896-1970): Ein „hinternationaler“ Schriftsteller zwischen Böhmen und New York (= Intellektuelles Prag im 19. und 20. Jahrhundert, Band 4). Böhlau, Köln / Weimar / Wien 2012, ISBN 978-3-412-20917-9. Info Böhlau Verlag, Schriftsteller zwischen Böhmen und New York
Seznam děl v Souborném katalogu ČR, jejichž autorem nebo tématem je Johannes Urzidil
(česky)(německy)(anglicky) stránka Společnosti Johannesa Urzidila – životopis, bibliografie, fotografie
(anglicky) dokumentace v Leo Baeck Institute, Center for Jewish History, New York
Poslední velký německý spisovatel z Prahy pořad Českého rozhlasu, obsahuje podrobné informace o životě Johannese Urzidila, komentované ukázky z díla, unikátní záznamy jeho hlasu z rozhlasového vysílání Rádia Svobodná Evropa.
John Bevis (31. října 1693 nebo 10. listopadu 1695 Old Sarum, Wiltshire – 6. listopadu 1771) byl anglický lékař a amatérský astronom. Proslul svým prvním pozorováním Krabí mlhoviny. Sestavil atlasy hvězd Uranographia Britannica a Atlas Celeste.
Byl také jedním z pouhých dvou astronomů, kteří pozorovali roku 1759 Halleyovu kometu při jejím prvním předpovězeném návratu.
John Davies Cale, OBE (* 9. března 1942 Garnant, Spojené království) je velšský hudebník – multiinstrumentalista, zpěvák, hudební producent, skladatel a občasný herec, známý především jako zakládající člen americké experimentální rockové skupiny The Velvet Underground. Ve skupině hrál pouhé tři roky a následně se začal věnovat práci producenta, hraní na albech jiných hudebníků a vydávání vlastních alb. Prvním z nich bylo Vintage Violence z roku 1970, které do roku 2012 následovalo čtrnáct dalších plus čtyři jako spoluinterpret. V roce 1990 vydal album Songs for Drella, jež nahrál se svým někdejším spoluhráčem z Velvet Underground, kytaristou Lou Reedem jako poctu zesnulému popartovému umělci Andymu Warholovi. Roku 1993 byla skupina Velvet Underground obnovena ve své klasické sestavě, ale po odehrání evropského turné opět ukončila svou činnost. V devadesátých letech se Cale věnoval převážně produkování alb jiným interpretům a během celé dekády vydal pouhé jedno sólové album. V první dekádě jednadvacátého století vydal dvě studiová alba na velké značce (tzv. major labelu) EMI Records, od které ale později odešel k nezávislému vydavatelství.
Před nástupem k Velvet Underground hrál s různými newyorskými avantgardními hudebníky, jež vedl La Monte Young. V této době začal hrát na elektrifikovanou violu, na které táhlými tahy smyčcem vytvářel tzv. drony. Tento svůj um využíval i během následující kariéry. Rovněž je autorem hudby k přibližně třem desítkám filmů, dvěma baletům a jedné opeře. Ve svých písňových textech často zmiňuje jména jiných osobností a míst. Během své kariéry spolupracoval − jako producent či jako hudebník − s dlouhou řadou hudebníků, mezi něž patří například skupiny The Stooges, Squeeze, Happy Mondays, Manic Street Preachers či Siouxsie and the Banshees a hudebníci Patti Smith, Kevin Ayers, Nick Drake, Alan Stivell nebo Danger Mouse. Od šedesátých let 20. století bral drogy a postupně se na nich stával závislým, což se nejvíce projevilo po onemocnění jeho manželky počátkem sedmdesátých let. Závislosti na drogách a alkoholu se kompletně zbavil až po narození dcery v polovině osmdesátých let.
Narodil se 9. března 1942 v malé hornické vesničce Garnant na jihu Walesu. Jeho matkou byla učitelka Margaret Daviesová a otcem horník William Arthur George Cale. Jelikož otec pocházel z místa velšsko-anglické hranice, i když z velšské strany, kde se ale také mluvilo výhradně anglicky, mluvil doma anglicky. Sám John Cale se anglicky začal učit až v sedmi letech. V dětství trpěl astmatickými a bronchitiálními problémy a jako lék proti tomu byl používán sirup obsahující opium, které vyvolávalo halucinace. Prvním nástrojem, na který se začal učit hrát, byl v sedmi letech klavír. Svou první skladbu složil v dobách studií na gymnáziu v blízkém Ammanfordu. Ve svých dvanácti letech začal hrát v místním kostele na varhany, kde jej místní dvorní varhaník sexuálně zneužíval. Od svých třinácti let hrál na violu ve velšském mládežnickém orchestru, se kterým koncertoval mimo Wales samotný i v Nizozemsku. Roku 1959 spolu se svým spolužákem Denzilem Jonesem působil v jazzové skupině. Přes veškerý talent v hraní na violu a klavír si v dětství přál být dirigentem.
V roce 1960 získal stipendium na vysoké škole Goldsmiths College na Londýnské univerzitě. Hlavním oborem mu zde byla muzikologie, v této oblasti mu byl lektorem Paul Steinitz. Dále se zde pod dozorem Gwynne Edwardse zdokonaloval ve hře na violu a Humphrey Searle jej vyučoval skládání. Zde se také seznámil s Corneliem Cardewem, který ho uvedl do světa avantgardní hudby a Cale se začal více zajímat o avantgardu než klasiku. Ve druhém ročníku studií byl Cale jmenován vedoucím hráčem violové sekce universitního orchestru, kde působil až do třetího ročníku, kdy jej nový profesor této funkce zbavil. Na vánočním koncertě v prosinci 1961 hrál mimo universitní orchestr i v orchestru Daniela Jonese. Když mu Cardew představil umělecké hnutí Fluxus, Cale neváhal a v létě 1962 pro něj napsal skladbu „Outdoor Pieces for Robin Page, Summer 1962“. V následujícím roce pak Robin Page organizoval představení další Caleovy skladby pro Fluxus „Plant Piece“, při které křičí na květinu do té doby, než nezemře.V době třetího ročníku studií na Goldsmiths začal přemýšlet o svém dalším životě. Začal si dopisovat s americkými experimentálními skladateli Johnem Cagem a Aaronem Coplandem. V květnu 1963 absolvoval pohovor s Coplandem, který mu nabídl osmitýdenní pobyt v berkshireském hudebním centru v Massachusetts. V červenci pak úspěšně dokončil studium na Goldsmiths, kdy zahrál „Sonátu pro violu“ německo-amerického skladatele Paula Hindemitha. Ve stejné době rovněž hrál na klavír v britské premiéře skladby „X for Henry Flynt“ amerického skladatele La Monte Younga. Při předvedení tohoto díla Cale několik minut mlátil lokty do kláves piána a několik diváků se rozhodlo odtáhnout klavír pryč od Calea. Dalším dílem, na kterém se v té době podílel, byla opět britská premiéra, tentokrát Cageovy skladby „Koncert pro klavír a orchestr s árií“. Cale ji dirigoval, na klavír hrál Michael Garrett a vokály zpívala Enid Hartle. Garrett rovněž odehrál na klavír premiéru Caleovy skladby „Piano Piece (unsequel music 212b)“. Přestože býval označován jako nejnenáviděnější absolvent v historii školy Goldsmiths, bylo mu v roce 1997 propůjčeno její čestné členství.
Dne 7. července 1963 Cale odlétl z londýnského letiště Heathrow do New Yorku. Tam si jej vzal na starost Copland, se kterým odlétl do Tanglewoodu. Zde dva měsíce studoval u řeckého skladatele Iannise Xenakise. Cale se zde věnoval i skládání vlastních skladeb; například vymyslel, že postaví veškeré školní klavíry do jedné místnosti a bude se na ně najednou hrát. Tato myšlenka však byla vzhledem k počtu školních klavírů zamítnuta tím, že není možno všechny nástroje dát do jedné místnosti. Dalším zkrachovalým nápadem bylo, že postaví každý klavír na jednu loď plující po místním jezeře; ani tento návrh u profesorů neprošel. Třetí nápad již bylo možné realizovat; při představení vytáhl sekyru a začal s ní mlátit do desky stolu. Když v září 1963 ukončil studium v Tanglewoodu, rozhodl se odstěhovat do New Yorku. Zde za pomoci Johna Cage získal práci v knihkupectví. Cage Calea rovněž seznámil s La Monte Youngem, jehož skladby Cale hrál již v Británii. Youngovi se Cale zalíbil a pozval jej, aby zkusil hrát s jeho kapelou na violu. Vedle Younga samotného tou dobou v jeho ansámblu působila ještě jeho manželka Marian Zazeelaová (zpěv) a Tony Conrad (housle).Cale se na následující rok a půl stal členem této skupiny, ke které různě přicházeli a odcházeli i další hudebníci; skupina samotná většinou hrála pod Youngovým jménem, ale později si začala říkat Theatre of Eternal Music. V září 1963 byl Cale jedním z klavíristů, kteří se podíleli na Cagem pořádaném prvním kompletním představení díla „Vexations“ francouzského skladatele Erika Satieho. Dílo je specifické tím, že samotné trvá něco přes minutu, ale aby bylo zahráno kompletně, musí se celé zahrát 840krát. Přes celých osmnáct hodin, kterých představení trvalo, se u klavíru vystřídalo více hudebníků, mimo Calea a Cage například David Tudor, Philip Corner, James Tenney a Joshua Rifkin. Cale si ve Spojených státech zajistil zelenou kartu, díky které zde mohl žít, ale uvalovala na něj i brannou povinnost. Díky žloutence však neprošel vstupními testy do armády.
Během působení na poli newyorské avantgardní hudby se Cale seznámil s dalšími hudebníky, jako například Angus MacLise, Jack Smith nebo Terry Jennings. Po příchodu do New Yorku Cale několik měsíců pobýval v Jenningsově bytě; počátkem roku 1964 se přestěhoval ke Conradovi na Ludlow Street. Na většině nahrávek z té doby hrál Cale na violu, ale porůznu přesedlal například ke kytaře či sarindě. V tomto období již hrál na amplifikovanou violu, na kterou navíc pro dosažení tvrdšího zvuku dal kytarové struny. Když z Youngovy skupiny Cale ke konci roku 1965 odešel, jeho místo měl zaujmout Terry Riley.
Koncem listopadu 1964 se Cale seznámil se zpěvákem a kytaristou Lou Reedem, který do té doby působil v několika rock'n'rollových kapelách a byl zaměstnán vydavatelstvím Pickwick Records jako autor písní. Cale s Conradem byli pozvání na párty, kde je potkal jeden ze zaměstnanců Pickwick Records Terry Phillips. Když zjistil, že jsou hudebníci, pozval je na zkoušku skupiny The Primitives, což byl ve skutečnosti pouze Reed. Dvojice Phillipsovi slíbila, že následující den přivede i bubeníka − tím byl Walter De Maria. Calea s Conradem zaujalo, že se Reedova píseň „The Ostrich“ hraje na kytaru tak, že jsou všechny struny naladěny do stejného tónu; podobné věci totiž dělali i oni. V následujících týdnech tedy kvartet Reed, Cale, Conrad a De Maria odehrál společné turné pod názvem The Primitives. Ze skupiny však přibližně v únoru 1965 odešel Conrad s De Mariou a skupina se rozpadla; nedlouho poté Cale s Reedem začali vystupovat pod názvem Falling Spikes. Takto v duu nedělali řádné koncerty, ale pouze hráli na ulicích, Reed na kytaru a Cale na violu a zobcovou flétnu; později spolu s nimi hrála ještě kytaristka Elektrah Lobel. Ta později odešla a posléze přišel Reedův starý kamarád Sterling Morrison, přičemž občasně se skupinou zkoušel i bubeník Angus MacLise. Přibližně v této době se Cale živil různými způsoby. Poté, co již nepracoval v knihkupectví, si vydělával například dárcovstvím krve nebo tím, že se nechal vyfotografovat do novin jako ilustrační foto k článku o vrahovi.
V dubnu 1965 Morrison, MacLise, Reed a Cale vytvořili hudební doprovod k multimediální akci nazvané Launching the Dream Weapon. Hráli i na jiných podobných akcích, kde se často setkávali se skupinou The Fugs. Přibližně v této době se skupina přejmenovala na Warlocks. Když se však během léta 1965 hudebníkům dostala do ruky kniha The Velvet Underground od novináře Michaela Leigha, začala používat tento název. V červenci toho roku pak trojice (MacLise se nedostavil) nahrála v bytě na Ludlow Street svých prvních šest demosnímků. Šlo o písně „Venus in Furs“, „I'm Waiting for the Man“, „Heroin“, „All Tomorrow's Parties“, „Wrap Your Troubles in Dreams“ a „Prominent Men“. Když se v listopadu 1965 skupina setkala s Alem Aronowitzem, nedlouho poté se stal jejím manažerem. Už počátkem prosince skupina měla odehrát svůj první placený koncert v Summitu v New Jersey. Když se o tom doslechl MacLise, rozhodl se pro svůj odchod. Skupina tedy měla domluvený koncert, ale neměla bubeníka. Reed s Morrisonem však rychle sehnali náhradu; byla jí sestra jejich kamaráda Maureen Tuckerová.
Po prvním koncertě v Summitu skupina získala angažmá v newyorské kavárně Café Bizarre. Ke konci prosince 1965 je na tomto místě spatřili malíř a filmový režisér Andy Warhol a jeho manažer Paul Morrissey a brzy poté se stali jejími manažery. Během roku 1966 se ke skupině na Warholův podnět přidala německá zpěvačka, do té doby modelka a herečka, jménem Nico. Hned v počátcích jejich spolupráce Warhol natočil záznam z jejich zkoušky, který později promítal jako The Velvet Underground and Nico: A Symphony of Sound. V dubnu 1966 skupina začala nahrávat své první studiové album. Některé skladby se nahrávaly o měsíc později a jedna, konkrétně „Sunday Morning“, byla nahrána až v listopadu 1966. Album nakonec dostalo název The Velvet Underground & Nico a vyšlo v březnu 1967; nedlouho poté skupinu opustila spolu s Warholem i Nico. Ještě v roce 1967 Cale spolu s Reedem a Morrisonem hráli na prvním sólovém albu Nico nazvaném Chelsea Girl; Cale je rovněž autorem několika písní z tohoto alba. V září 1967 skupina šla opět do studia za účelem nahrát své druhé řadové album; to nakonec dostalo název White Light/White Heat a vyšlo v lednu následujícího roku. Na rozdíl od prvního alba, kde se o sólový zpěv postarali Reed a Nico, na druhém se o něj staral Reed s Calem. Cale vokálně přispěl do písní „Lady Godiva's Operation“ a „The Gift“.
Cale ze skupiny odešel koncem září 1968 kvůli neshodám s Reedem; jako náhradník přišel o pět let mladší Doug Yule. Důvodem jeho odchodu bylo, že Cale chtěl skupinu nadále vést k experimentálnější hudbě. Naopak Reed chtěl hudbu vést spíše v písničkovějším stylu, ve kterém nakonec nahrál i dvě další alba. Než ze skupiny v roce 1970 odešel i Reed, skupina s ním v čele stihla vydat ještě dvě studiová alba: The Velvet Underground (1969) a Loaded (1970). Po Reedově a následně i Morrisonově a Tuckerové odchodu skupina v čele s Yulem vydala ještě jedno album nazvané Squeeze (1973) a nedlouho poté se definitivně rozpadla. Během svého působení ve skupině ještě vzniklo několik nevydaných skladeb, které v roce 1985, respektive 1986, vyšly na albech VU a Another View. Ještě během členství ve skupině, v dubnu 1968, se Cale oženil s módní návrhářkou Betsey Johnsonovou. Jejich manželství se rozpadlo v roce 1971.Během období, kdy se o skupinu staral Warhol, se Cale nejednou objevil i ve Warholových filmech. Jeden z nich nesl název The Velvet Underground (rovněž označován jako Moe Tucker in Bondage a Moe Gets Tied Up). Ve filmu jsou všichni členové skupiny a pijí různé nápoje, přičemž jediná Tuckerová je připoutána k židli. Mimo několika neznámých a nikdy nepromítaných filmů Warhol s Calem natočil celkem osm screen testů. Vedle účasti ve Warholových filmech se spolu s Morrisonem a Reedem objevil v krátkém filmu Sunday Morning, který natočila Rosalind Stevenson. Dalším z filmů, na kterém se Cale podílel, je minutu a půl dlouhý Police Car. Tentokrát jej Cale natočil a v záběru se neobjevil, je tam pouze tma a blikající světla policejního vozu.
Po odchodu z Velvet Underground v září 1968 Cale nejprve pracoval jako producent či hostující hudebník na albech jiných interpretů. Prvním z nich bylo už v říjnu 1968 druhé album Nico nazvané The Marble Index. Nico chtěla, aby Cale album produkoval, ale ředitel vydavatelství Elektra Records Jac Holzman to kvůli Caleovým chabým zkušenostem nedovolil a na jeho místo posadil Fraziera Mohawka. Ten však je producentem pouze de iure, ve skutečnosti se o tuto práci staral Cale, který je rovněž aranžérem všech skladeb a hrál zde na všechny nástroje kromě harmonia. Ještě v tom roce se jako zvukový inženýr účastnil nahrávání alba Two Suns' Worth kalifornské psychedelické skupiny Morning Glory. Počátkem roku 1969 hrál na violu na albu The Great American Eagle Tragedy kapely Earth Opera. Sem byl přizván díky tomu, že se nedávno předtím podílel na desce Nico, která, stejně jako toto album, vyšla u vydavatelství Elektra Records. V dubnu 1969 byl pak u nahrávání alba skupiny The Stooges, která rovněž měla smlouvu s Elektra Records. Cale jejich eponymní album produkoval, hrál na violu ve skladbě „We Will Fall“ a na klavír a rolničky v „I Wanna Be Your Dog“.
Koncem roku 1969 si našel cestu do studia za účelem nahrát své první sólové album. Stalo se tak v několika dnech koncem října a o produkci se staral Cale společně s Lewisem Merensteinem. Album, které dostalo název Vintage Violence, vyšlo v březnu 1970 u vydavatelství Columbia Records. Ještě před svým sólovým albem stihl nahrát společnou desku s Terrym Rileyem, kterého znal již z dob členství v Youngově skupině. Album Church of Anthrax vznikalo v rozmezí let 1969−1970, ale nakonec vyšlo až v únoru 1971. V té době rovněž pracoval pro vydavatelství Columbia Records a převáděl stará alba do kvadrofonního zvuku. V roce 1970 hrál na violu ve dvou skladbách („Long River“ a „Good Company“) z jediného alba americké skupiny Chelsea nesoucím jméno skupiny. Album Chelsea opět produkoval Merenstein. Ten byl rovněž producentem debutového eponymního alba skupiny Glass Harp, kam Cale rovněž přispěl svou violou. Dále pak hrál opět na violu na eponymním albu nizozemské kapely Tax Free v písni „Back by the Quinnipiac“. I toto album produkoval Merenstein. Ve stejném roce přispěl do dvou písní („Fly“ na violu a cembalo a „Northern Sky“ na celestu, klavír a varhany) na druhé desce britského písničkáře Nicka Drakea nazvané Bryter Layter. Tyto písně Cale i produkoval, ale oficiálně byl producentem celého alba Joe Boyd. Boyd byl spolu s Calem rovněž producentem třetího alba Nico nazvaného Desertshore; Cale zde opět hraje na všechny nástroje kromě harmonia a trubky a je aranžérem písní.Když v roce 1970 skupina The Velvet Underground nahrávala své čtvrté studiové album, v pořadí druhé bez Calea, její nový manažer Steve Sesnick jej pozval, aby si s nimi zahrál. Stalo se tak v demo verzi písně „Ocean“ a hrál zde na varhany. Skladba nakonec vyšla až v roce 1997 na rozšířené reedici alba. V roce 1970 hrál hudbu Fryderyka Chopina na soundtracku k filmu Coming Attractions, který režíroval Tony Conrad spolu se svou manželkou Beverly.V roce 1971 si vzal Cynthii Wells, známou jako Miss Cindy ze skupiny groupies The GTOs. Přestože Cale své první sólové album vydal již počátkem roku 1970, svůj první koncert na sólové dráze odehrál až v lednu 1971. Stalo se tak v londýnském sále Roundhouse, kde mimo něj svůj set odehrála i Nico, jenž rovněž Cale doprovodil na klavír a violu. Hlavní hvězdou večera zde byla britská skupina Pink Floyd. Na tomto koncertu Calea mimo jiné doprovázel Mike Heron, Cale krátce předtím hrál na jeho debutovém albu Smiling Men with Bad Reputations ve čtyřech písních: „Audrey“ (baskytara, harmonium), „Feast of Stephen“ (klavír, kytara, baskytara, viola, doprovodné vokály), „Warm Heart Pastry“ (viola) a „Beautiful Stranger“ (harmonium, klavír). V roce 1971 se Cale vrátil ke spolupráci s Warholem a Morriseyem a složil hudbu pro jejich film Women in Revolt. Roku 1971 vydal časopis Aspen (deváté číslo) pět Caleových básní a jednu povídku. Koncem ledna 1972 se Cale, Reed a Nico sešli v Paříži, kde odehráli společný koncert v klubu Bataclan. Během tohoto shledání dřívějších spoluhráčů hrál Cale na violu a klavír, Reed na kytaru a Nico je občas doprovodila zpěvem. Vedle písní z tvorby Velvet Underground trojice hrála i skladby ze svých sólových alb. Záznam z tohoto koncertu vyšel v roce 2004 pod názvem Le Bataclan '72.
V červenci 1972 vydal po více než dvou letech své druhé sólové album nazvané The Academy in Peril. V mezidobí byla zrušena jeho smlouva s vydavatelstvím Columbia Records a nové album vyšlo u Reprise Records. Na rozdíl od jednodušších písní na prvním albu zde v několika skladbách využil služeb londýnského orchestru Royal Philharmonic Orchestra. Pro vydavatelství pracoval také jako producent; produkoval album Jennifer americké zpěvačky Jennifer Warnes, na kterém mimo několika dalších coververzí přidala i Caleovu „Empty Bottles“. Po devíti měsících se přihlásil opět s novinkou v podobě alba Paris 1919, na kterém jsou opět jednodušší písně, v nichž Calea doprovázelo několik členů kapely Little Feat. Na rozdíl od The Academy in Peril, které si Cale produkoval sám, v případě Paris 1919 tuto funkci zastával Chris Thomas a vyšlo opět u Reprise. Odborná kritika desku hodnotí jako jedno z jeho nejlepších sólových alb. Na album mělo navázat i turné, k čemuž však nakonec nedošlo. Ještě v roce 1972 se podílel na demo nahrávkách skupiny The Modern Lovers; hrál na mellotron v písni „Gilfriend“ a na klavír v „Pablo Picasso“. Tyto nahrávky však vydány nebyly, ale hned v roce 1973 skupina šla znovu opět s Calem, tentokrát v roli producenta, do studia a nahrála své první album The Modern Lovers. Než Cale od Reprise odešel, stihl ještě společně s Tedem Templemanem produkovat eponymní album skupiny Chunky, Novi & Ernie. Koncem roku 1972 Calea kontaktoval Bryan Ferry, jestli by neprodukoval druhé album jeho skupiny Roxy Music; nakonec se tak nestalo.Koncem roku 1973 Caleovi vypršela smlouva s Warner Bros. a po přestěhování do Londýna podepsal novou s vydavatelstvím Island Records. Podle nové smlouvy měl vydat tři nová studiová alba. První červnový den roku 1974, společně s dalšími umělci ze stáje Island Brianem Enem, Kevinem Ayersem a Nico, odehrál Cale koncert v londýnském Rainbow Theatre. Cale představil tři skladby z vlastního repertoáru („Buffalo Ballet“, „Fear Is a Man's Best Friend“ a „Heartbreak Hotel“) a hrál rovněž na violu v jedné Enově a jedné Ayersově písni a klavír v jiné Enově písni. Ještě koncem června, pouhých osmadvacet dní po nahrání, vyšel záznam z koncertu na gramofonové desce pod názvem June 1, 1974. Cale zde byl zastoupen pouze skladbou „Heartbreak Hotel“. V září téhož roku vydal své čtvrté sólové studiové album nazvané Fear. Později toho roku vystoupil spolu s Nico a Enem na společném koncertě v Berlíně. Toho roku, poté, co Cale zajistil u Island smlouvu i pro Nico, vydala Nico své čtvrté album nazvané The End… Cale je zde opět podepsán jako producent a hráč na několik nástrojů. Téhož roku složil hudbu k debutovému filmu Caged Heat amerického režiséra Jonathana Demmeho.V březnu 1975 vydal svůj druhý počin na značce Island Records, sice album Slow Dazzle. Na tomto albu mimo jiné zpíval doprovodné vokály Geoff Muldaur a Cale se mu odměnil tím, že hrál na violu v písni „Higher and Higher“ z jeho alba Is Having a Wonderful Time. Během toho roku stihl nahrát ještě jedno vlastní album. To pak pod názvem Helen of Troy vyšlo v listopadu 1975. Všechna tři sólová alba pro Island si produkoval Cale sám a na všech hrál na syntezátory Eno. Cale přispěl i na jeho sólové album Another Green World, v němž hrál na violu v písních „Sky Saw“ a „Golden Hours“. Během roku 1975 ještě produkoval debutové album americké zpěvačky Patti Smith nazvané Horses. V následujícím roce odehrál několik koncertů jako zpěvaččina předkapela a navíc při většině koncertů hrál na baskytaru v přídavku v podobě coververze písně „My Generation“ od skupiny The Who. Koncertní nahrávka této skladby vyšla v roce 1996 na reedici alba Horses. V roce 1976 produkoval několik demo nahrávek britské skupiny The Police, ty však nikdy nevyšly. Ani druhé Caleovo manželství dlouho nevydrželo a v roce 1975 se rozpadlo. Manželka měla po smrti své kamarádky psychické problémy, což způsobilo kolaps vztahu. Dne 21. července 1976 Cale vystupoval v newyorském klubu Ocean a při jedné písni se k němu připojil Lou Reed. Vedle Reeda samotného s Calem při koncertu hráli ještě Patti Smith, David Byrne a Chris Spedding. V té době Reed s Calem vystoupili společně ještě několikrát.
V únoru 1977, po roce a půl od jeho posledního alba, vyšla kompilace Guts. Obsahovala různé písně z jeho tří předchozích Islandovských alb. Později v tomto roce Cale po dvou letech vydal na značce Illegal Records album s novým materiálem; šlo však pouze o třípísňové EP nazvané Animal Justice. Také hrál na varhany v písni „Dancer with Bruised Knees“ a na marimbu v „Be My Baby“ z alba Dancer with Bruised Knees kanadského folkového dua Kate & Anna McGarrigle. Dále také Cale spolu se svou manažerkou a tehdejší přítelkyní Jane Friedman a podnikatelem Michaelem Zilkhou založil vydavatelství SPY Records. Další aktivitou byla produkce EP Packet of Three skupiny Squeeze, singl s písněmi „I Don't Wanna“, „Red London“ a „Ulster“ punkové skupiny Sham 69, singl „I Need Nothing“ od Menace a v neposlední řadě i první LP desku kapely Squeeze nazvanou Squeeze. Dále hrál na klávesy na singlu „Only Women Bleed“ zpěvačky Julie Covingtonové; následujícího roku pak hrál na clavinet a klavír v několika písních z jejího eponymního alba.
V dubnu 1977, při vystoupení v Croydonu, Cale při skladbě „Heartbreak Hotel“ rozsekal již mrtvé kuře sekáčkem na maso. Bubeník Joe Stefko s baskytaristou Mikem Viscegliou, kteří byli vegetariáni, z kapely na protest odešli; zbylí dva členové − kytarista Ritchie Fliegler a klávesista Bruce Brody − ve skupině zůstali. V létě roku 1978 nahrál Cale společně s Ianem Hunterem, Mickem Ronsonem a Corkym Laingem několik písní, které však nikdy nevyšly. Cale zpíval ve čtyřech z celkových sedmi písní (ve všech však hrál na nástroje).
Léta 1978 a 1979 přinesla několik nahrávek z vydavatelství SPY Records, která Cale sám produkoval: stejnojmenné EP skupiny Harry Toledo & The Rockets, singl „Re-Bop“ / „Attitudes“ skupiny Marie et les Garçons (v písních rovněž hrál na marimbu a klavír), čtyřpísňové EP kapely Model Citizens a nakonec mixoval singl „Let It Blurt“ / „Live“ novináře a zpěváka Lestera Bangse. Také plánoval vydat sólový singl „Jack the Ripper“ − to však bylo nakonec zakázáno, protože v Anglii v té době vraždil Peter Sutcliffe, přezdívaný Yorkshirský rozparovač. Dalším hostováním v roce 1978 bylo hraní na violu ve skladbě „Patrolling Wire Borders“ z Enova alba Music for Films. Mimo to vše ještě produkoval a hrál na klávesy na albu Some Things Never Change zpěváka Davida Kubinece. Skupina Harry Toledo & The Rockets se nedlouho po vydání EP rozpadla a několik jejích členů založilo nový projekt The Necessaries. Ten hned v roce 1979 u SPY vydal svůj první singl „You Can Borrow My Car“ / „Runaway Child“, který opět produkoval Cale.
V té době rovněž produkoval singl „Disco Clone“ zpěvačky Cristiny; přestože je uveden jako producent tohoto singlu na jeho obalu, sám si na nahrávání nevzpomíná. V březnu 1979 vydal Ian Hunter své čtvrté sólové album You're Never Alone with a Schizophrenic, kde Cale hraje na klávesy v písni „Bastard“. V prosinci 1979 vydal na značce SPY Records koncertní album Sabotage/Live obsahující písně, které nikdy nevyšly na studiových albech. V roce 1980 produkoval album Une nouvelle vie francouzské novovlné skupiny Modern Guy. Dále na tomto albu hrál na cembalo, varhany a perkuse; toho roku ještě produkoval tři písně („Shopping for Clothes“, „Joey“ a „Red Army“) dua Judy Nylon a Patti Palladin, které vystupovaly pod názvem Snatch. V roce 1980 se během Caleova koncertu v Austinu k němu připojil v jedné skladbě Sterling Morrison. V té době rovněž nahrál písně „Piano-La“ a „Velvet Couch“ spolu s anglickým zpěvákem Davidem Bowiem; obě však zůstaly oficiálně nevydané.Od sedmdesátých do osmdesátých let Cale na pódiu často vystupoval v podivných oblecích, jako například lékařský plášť a rouška nebo hokejová maska. Do osmdesátých let vkročil podepsáním smlouvy s A&M Records a vzápětí vydal album Honi Soit, první plnohodnotné studiové album po šesti letech. Jeho producentem tentokrát nebyl Cale, ale Mike Thorne. Kvůli obalu a názvu alba Cale oslovil Andyho Warhola, který mu navrhl, že by se album mohlo jmenovat John and Yoko a na obalu by byl Cale vyfocen s Yoko Ono. S tímto návrhem Cale nesouhlasil a Warhol obal vytvořil jinak. Album nemělo dostatečný komerční úspěch, což znamenalo Caleův odchod od A&M Records. V květnu 1980 odehrál dva koncerty s programem The Nine Lives of Gordon Liddy, při kterém mimo starších písní odehrál i několik nevydaných. V říjnu 1981 se oženil s Risé Irushalmi, kterou poprvé potkal v roce 1979 v klubu CBGB. Krátce předtím, než ji potkal, měl vztah na jednu noc se Sylvií Morales, která se později provdala za Lou Reeda. Později podepsal smlouvu s vydavatelstvím ZE Records a v říjnu 1982 vydal album Music for a New Society. Na album přispěl dvěma svými texty i spisovatel, herec a hudebník Sam Shepard. Shepard Calea požádal, zdali by nesložil hudbu k jeho operetě nazvané The sad lament of Pecos Bill on the eve of killing his wife. Cale však nesouhlasil, neboť sám chtěl pracovat na opeře inspirované životem velšského básníka Dylana Thomase. Nakonec ani tento plán nevyšel, později však alespoň zhudebnil několik jeho básní. Roku 1982 složil hudbu k jednomu filmu série American Playhouse nazvanému Who Am I This Time?; režisérem byl Jonathan Demme.
Jako producent a hráč na barytonovu kytaru a syntezátorové perkuse se v roce 1983 podílel na singlu Made for TV: „So Afraid of the Russians“ / „Unknown Soldier“. V říjnu 1984 produkoval nahrávky skupiny Gene Loves Jezebel, ty však zůstaly nevydané. V lednu 1984 vyšlo u ZE Records další sólové album Caribbean Sunset a v září téhož roku pak jeho druhé koncertní album John Cale Comes Alive, které bylo doplněné o dvě ve studiu nahrané písně. O rok později následovalo další studiové album Artificial Intelligence vydané u vydavatelství Beggars Banquet Records. Jeho producentem byl opět Cale a pod všemi skladbami byl mimo Calea autorsky podepsán i newyorský spisovatel Larry „Ratso“ Sloman. U stejného vydavatelství vyšlo i nové album Nico s názvem Camera Obscura; Cale jej produkoval a v titulní písni zpíval. Téhož roku produkoval album skotské skupiny James King and the Lonewolves, které však nikdy nebylo vydáno. V červenci 1985 se Caleovi a jeho ženě narodilo první a jediné dítě, dcera Eden.Po vydání alba Artificial Intelligence se Cale začal věnovat různým vedlejším projektům a na více než deset let kompletně rozpustil svou doprovodnou skupinu. V roce 1986 produkoval tři písně z alba Pop Model belgické zpěvačky Lio („Dallas“, „Barbie“ a „Veste Du Soir“). Toho roku dále složil hudbu k dalšímu Demmeho filmu Něco divokého. Roku 1987 produkoval debutové album britské skupiny Happy Mondays nazvané Squirrel and G-Man Twenty Four Hour Party People Plastic Face Carnt Smile (White Out). Ve stejném roce pak produkoval ještě album Try to be Mensch německé skupiny Element of Crime; rovněž hrál ve čtyřech skladbách na klávesy. Krom toho vydal u vydavatelství ROIR archivní koncertní album Even Cowgirls Get the Blues nahrané v letech 1978 a 1979 v newyorském klubu CBGB. Koncem roku 1987 odehrál sérii koncertů v duu s Chrisem Speddingem. Ke konci jejich turné Cale při vystoupení na Massachusetts College of Art představil své dílo pro smyčcový kvartet. Rovněž složil čtyři skladby pro balet „Sanctus“ taneční společnosti Randyho Warshawa; veškerá hudba byla nahrána za pomoci elektronického orchestru samotným Calem. V listopadu 1987 představil v Amsterdamu své dílo Falklands Suite, ve kterém zhudebnil několik básní Dylana Thomase. Toho roku se začal věnovat také herectví; nejprve dostal lekce od herce F. Murraye Abrahama a následně hrál roli Hubbleyho v krátkém filmu The Houseguest režiséra Franze Harlanda. K filmu složil i originální hudbu.
V roce 1988 produkoval a zpíval doprovodné vokály na albu Crawl with Me kanadského zpěváka Arta Bergmanna. O rok později svůj program Falklands Suite nahrál i ve studiu a vydal na albu Words for the Dying, které produkoval Brian Eno. Během nahrávání alba byl režisérem Robem Nilssonem natočen i stejnojmenný dokument, v nemž je zachyceno nahrávání alba v Moskvě, Londýně i Walesu. V tomtéž roce pak produkoval a hrál na klávesy, klavír a zpíval doprovodné vokály v různých písních z alba Lullabies for Lager Louts skupiny Big Vern.
Když v únoru 1987 nečekaně zemřel Andy Warhol, na zádušní mši došlo k setkání Calea s režisérem Julianem Schnabelem, který mu navrhl, aby napsal requiem pro Warhola. Cale tak učinil a později tuto skladbu chtěl představit i Reedovi, který se rovněž mše účastnil. Když se spolu setkali, Reedovi se skladba zalíbila a začali společně pracovat na celém albu pro Warhola. Než album nazvané podle jedné z Warholových přezdívek Songs for Drella vyšlo, bylo několikrát představeno při koncertech. Kompletní verze alba vyšla v dubnu 1990. Přibližně dva měsíce poté, dne 15. června 1990, Cale s Reedem představovali několik skladeb z alba ve francouzském městě Jouy-en-Josas u příležitosti výstavy o Warholovi pořádané nadací Cartier Fondation. Přestože původně neměli vystupovat, byli pozváni i Morrison s Tuckerovou. Nakonec se však všichni čtyři členové klasické sestavy Velvet Underground sešli na pódiu a zahráli spolu skladbu „Heroin“. Roku 1989 složil hudbu pro krátký dokumentární film Dick režiséra Jo Menella. V tentýž rok hrál roli osamělého spisovatele v krátkém filmu Wonderland USA režisérky Zoe Beloff a hrál postavu jménem Aryan Leader v epizodě „Race Traitors“ kriminálního seriálu The Equalizer. Rovněž hrál na violu v písni „At Night“ z eponymního alba skupiny See No Evil.V roce 1990 Cale hrál na violu v písni „Sadly Beautiful“ z posledního alba skupiny The Replacements nazvaného All Shook Down a ve stejném roce se ve studiu opět sešla dvojice Eno-Cale, aby spolu nahrála album Wrong Way Up. Duo původně plánovalo odehrát i turné na podporu desky. Přestože Eno původně souhlasil, nakonec odmítl. Dále také produkoval album Sabor Salado španělské skupiny Los Ronaldos. Rovněž měl produkovat album nizozemské skupiny Claw Boys Claw, avšak ke spolupráci nedošlo. Ve stejném roce vyšla kompilace věnovaná Williamu Burroughsovi nazvané Dead City Radio, na kterou Cale přispěl skladbami „Ah Pook the Destroyer“, „Brion Gysin's All-Purpose Bedtime Story“, „No More Stalins, No More Hitlers“ a „Love Your Enemies“. Rovněž se v Paříži představil jako model při dvou módních přehlídkách; při jedné byl oblečen společností Comme des Garçons a podruhé od japonského návrháře Jódžiho Jamamota.Roku 1991 produkoval eponymní album francouzské zpěvačky Louise Féronové a hrál na violu a syntezátory v několika písních z alba I Spent a Week There the Other Night Maureen Tuckerové. Je rovněž uveden jako hráč na „radar blips“ na albu Heart and Mind americké skupiny Sister Double Happiness a hrál na klavír v jedné písni z eponymního alba korsické skupiny Les Nouvelles Polyphonies Corses. V roce 1991 Cale složil hudbu ke svému prvnímu plnohodnotnému baletu Iphigenia in Tauris. V září toho roku vyšla kompilace I'm Your Fan, na kterou přispěli různí hudebníci svými verzemi písní Leonarda Cohena; Cale zde přispěl písní „Hallelujah“. Jeho první soundtrack Paris s'eveille – suivi d'autres compositions, vydaný v tomto roce, obsahoval vedle jím složené hudby k filmovému dramatu Paris s'éveille režiséra Oliviera Assayase ještě studiovou verzi skladby „Sanctus“ a několik dalších kratších skladeb. V roce 1992 složil hudbu k politickému thrilleru Primary Motive režiséra Daniela Adamse. Dále pak vytvořil multimediální projekt Life Under Water, v němž střídal hru na klavír, smyčcový kvartet a různé zvukové efekty. Později režisérka Zoe Beloff natočila film založený na tomto projektu. V dubnu 1992 nahrál v Bruselu koncertní album Fragments of a Rainy Season, kde se doprovází pouze na klavír a akustickou kytaru; album vyšlo později v tomto roce. Ve stejný rok zpíval v písních „Hunger“ a „First Evening“ z alba Sahara Blue francouzského skladatele Hectora Zazou. Dále pak pokračovat ve filmové tvorbě a složil hudbu k Zrození lásky francouzského režiséra Philippa Garrela, s nímž v sedmdesátých letech blízce spolupracovala i Nico. V listopadu 1993 vyšla hudbu k tomuto filmu na albu 23 Solo Pieces for La Naissance de L'Amour.
Počátkem prosince 1992 Cale vystupoval na Newyorské universitě, přičemž několik skladeb odehrál sám s klavírem a několik za doprovodu smyčcového kvarteta Soldier String Quartet. Při několika skladbách se na pódiu objevili i Morrison a Reed. O měsíc později pak Cale s Morrisonem odehráli v televizním pořadu The Tonight Show skladbu „Paris 1919“ a během následného rozhovoru Cale žertem řekl, že v nejbližší době bude skupina Velvet Underground pro peníze obnovena. V únoru 1993 se klasická sestava skupina doopravdy sešla a začala společně zkoušet a plánovat evropské turné. Turné skupina zahájila první červnový den v Edinburghu. Následovala řada dalších vystoupení ve Spojeném království, Nizozemsku, Německu, Česku, Švýcarsku, Dánsku, Itálii a Francii. Záznam z několika pařížských koncertů později vyšel jako koncertní album Live MCMXCIII. Přestože skupina plánovala i americké turné, rozpadla se nedlouho po skončení toho evropského. Roku 1993 rovněž vyšla dvě alba věnovaná Johnu Cageovi; na první Caged/Uncaged Cale přispěl mluveným slovem, na druhé A Chance Operation pak skladbou „In Memoriam John Cage − Call Waiting“. Následujícího roku vydal další kolaboraci v podobě alba Last Day on Earth s americkým písničkářem Bobem Neuwirthem, jejíž počátky byly položeny již několik let před vydáním. Neuwirth Calea v tomtéž roce pozval i na nahrávání alba Phoenix písničkáře Vince Bella, které Neuwirth produkoval; Cale zde hrál na klavír. V červenci toho roku byla vydána kompilace Seducing Down the Door: A Collection 1970−1990; o dva roky později pak další The Island Years.
V prosinci 1994 hrál při promítání němého filmu Alonzo, muž bez rukou z roku 1927 v Paříži a v Lyonu; první z koncertů byl nahrán a později vydán na albu The Unknown. Ještě v roce 1994 nahrál báseň Dylana Thomase „Your Pain Shall be a Music“ na stejnojmenné album Jódžiho Jamamota a produkoval pět písní na albu The Rapture britské skupiny Siouxsie and the Banshees; toto album vyšlo až počátkem roku 1995. Tři z členů Velvet Underground, tedy Cale, Morrison a Tuckerová, se v listopadu 1994 setkali v muzeu Andyho Warhola v Pittsburghu, kde hudebně doprovodili projekci Warholových filmů Eat a Kiss. Ještě před tím, než Morrison v srpnu 1995 zemřel, stihl spolu s Calem a Tuckerovou nahrát coververzi skladby „People Who Died“ od Jima Carolla pro film Antártida. I k tomuto filmu, jenž režíroval španělský režisér Manuel Huerga, složil Cale hudbu a sám zde byl zachycen, když přišli dva hlavní hrdinové filmu na jeho koncert; hrál zde píseň „Antartica Starts Here“. Roku 1994 měl Cale v plánu opět spolupracovat s Terrym Rileyem, ale ze spolupráce sešlo. V roce 1995 pak složil hudbu k Nezapomeň, že zemřeš francouzského režiséra Xaviera Beauvoise a v roce 1996 to byl britský film Střelila jsem Andyho Warhola kanadské režisérky Mary Harronové pojednávající o feministické spisovatelce Valerie Solanasové a jejím atentátu na Andyho Warhola. Ve stejný rok to byl další film, který souvisel s Warholem; sice Basquiat o stejnojmenném malíři, který určitou dobu s Warholem blízce spolupracoval. Svou hudbou rovněž přispěl k šestiminutovému animovanému snímku Ah Pook Is Here, ve kterém vypráví William S. Burroughs.
V říjnu 1995 Cale ve Vídni představil svou operu Mata Hari, ke které složil hudbu a Franz Harland libreto. Cale plánoval operu v létě 1997 oživit a představit ji v několika dalších městech, k čemuž však již nikdy nedošlo. V roce 1995 opět spolupracoval se Zazouem; tentokrát šlo o duet s americkou zpěvačkou Suzanne Vega v písni „The Long Voyage“ z alba Chansons des mers froides. Ve stejný rok složil hudbu a hrál na klavír v písni „Perfect Moon“ z alba Ivana Krále nazvaného Nostalgia; text k písni napsala Patti Smith, která jej rovněž recituje. S Patti Smith spolupracoval i v následujícím roce, kdy hrál na varhany v písni „Beneath the Southern Cross“ z jejího alba Gone Again. V srpnu 1996 pak hrál jako host na baskytaru v písních „Land“ a „Gloria“ při jejím koncertě v Londýně. V lednu 1996 byla skupina Velvet Underground ve své klasické sestavě uvedena do Rock and Roll Hall of Fame. Uvedení se již nedožil Morrison a zbývající trio mu věnovalo píseň „Last Night I Said Goodbye to My Friend“. V roce 1996 hrál na klavír v písni „Love to Die for“ z alba Fantastic Star britského zpěváka Marca Almonda a produkoval album Rooms projektu Goya Dress vedeném skotskou zpěvačkou Astrid Williamsonovou; rovněž několik skladeb mixoval a v „Scorch“ hrál na klavír. Ve stejném roce ještě produkoval a mixoval album The First Second skupiny Maids of Gravity a produkoval In Paradisu od Les Nouvelles Polyphonies Corses. V září 1996 vydal po sedmi letech nové album nazvané Walking on Locusts; v roli hostů se na něm podíleli například David Byrne nebo Maureen Tuckerová, hostovat zde měla i Patti Smith, ale nakonec se tak nestalo. Jde o jeho jediné sólové album vydané v této dekádě. V roce 1997 složil hudbu k filmu Michaela Haussmana s názvem Rhinoceros Hunting in Budapest a přispěl zhudebněnou básní „The Moon“ na album Kicks Joy Darkness věnované Jacku Kerouacovi. Brzy poté přispěl zhudebněnou básní „La Aurora“ (s textem přeloženým do angličtiny; pod názvem „Daybreak“) na album věnované španělskému básníkovi Federicu García Lorcovi.V říjnu 1997 měl premiéru další balet, ke kterému složil Cale hudbu. Choreografii vytvořil Ed Wubbe a balet byl věnován Nico (podle které dostal také svůj název – Nico). V následujícím roce vyšla hudba z tohoto baletu na albu Dance Music. V roce 1997 hrál na klavír a mixoval píseň „Feel Alright“ novozélandské skupiny Garageland; píseň nevyšla na žádném studiovém albu, ale pouze jako singl. Koncem roku 1997 se rozešel se svou manželkou Risé. Později byla jeho přítelkyní kurátorka umění Claudia Gould. S ní Cale spolupracoval již v minulosti na projektu The Music Box Project, ke kterému několik různých skladatelů vytvořilo vlastní hudbu a design hrací skříňky. Jedním ze skladatelů byl i Cale, který na projektu spolupracoval s umělcem Josephem Kosuthem. Původně chtěl složit rachotivé zvuky, avšak nakonec přispěl krátkou skladbou, kterou původně napsal pro svatbu svého přítele. V roce 1998 spolu s Andym Gillem a Jimem O'Rourkem produkoval píseň „Needles for Teeth“ z eponymního EP skupiny The Jesus Lizard a produkoval píseň „Ever“ z alba 1 Douar francouzského harfisty Alana Stivella; ve stejné písni také hrál na baskytaru. Během roku 1998 rovněž odehrál společné turné se skupinou The Creatures. V roce 1998 spolupracoval s íránským režisérem Raminem Niami, k jehož filmu Někde ve městě složil hudbu. V roce 1999 složil hudbu k dokumentárnímu filmu Jamese Marshe nazvanému Wisconsinský výlet za smrtí, dalšímu Garrelovu filmu Le Vent de la nuit a rakouskému dramatu Die Jungfrau režiséra Diega Donnhofera. Tentýž rok přinesl album Desert Station Frequency americké skupiny Ventilator, pod kterým je Cale opět podepsán jako producent. Duetem se Suzanne Vega v podobě písně „So Long, Marianne“ od Leonarda Cohena přispěl na kompilaci Bleecker Street: Greenwich Village in the 60's. Toho roku Cale vydal svou autobiografickou knihu nazvanou What's Welsh for Zen?, kterou spolu s Calem napsal Victor Bockris a graficky ji upravil Dave McKean. V dubnu 1999 vyšla další kompilace Close Watch: An Introduction to John Cale a o rok později produkoval album Undrentide britské vokální skupiny Mediæval Bæbes specializující se na středověkou hudbu. Roku 2000 byla představena jeho druhá spolupráce s Harronovou, sice film Americké psycho. Cale složil hudbu a o orchestraci jeho skladeb se postaral Randall Woolf. Stejný rok přinesl několik dalších filmů s Caleovou hudbou: Love Me (r. Laetitia Massonová), Saint-Cyr (r. Patricia Mazuyová) a Abschied - Brechts letzter Sommer (r. Jan Schütte). Roku 2000 se výrazně podílel na filmu Beautiful Mistake režiséra Marca Evanse, ve kterém s různými velšskými hudebníky hrál své a jejich písně; s režisérem spolupracoval již v roce 1997, kdy složil hudbu pro jeho film Vysněná Amerika.
V květnu 2000 vydal Cale první z řady archivních alb složených z avantgardní hudby nahrané v šedesátých letech; neslo název Day of Niagara. Následovala alba Sun Blindness Music (2001), Dream Interpretation a Stainless Gamelan (obě 2002); to vše bylo završeno box setem New York in the 1960s vydaném v roce 2005. V roce 2001 přispěl klavírem do písně „Presidential Suite“ z alba Rings Around the World velšské skupiny Super Furry Animals a zpíval v písni „I Wanna Be Around“ z alba Small World Big Band britského moderátora a klavíristy Joolse Hollanda. V roce 2002 zpíval a hrál na klavír v písni „Don't Pretend“ z alba Hitting the Ground amerického zpěváka Gordona Gana a je rovněž spoluautorem písně „The Insult“, kterou rovněž zpívá, z alba Positions projektu Trash Palace. Rovněž byl vypravěčem ve filmu N[eon] výtvarníka a režiséra Dave McKeana. S dalším novým vlastním materiálem přišel v květnu 2003, kdy vydal u EMI Records pětipísňové EP 5 Tracks. Album bylo inspirováno teroristickými útoky v září 2001, kdy Cale bydlel blízko místa činu. V říjnu téhož roku přišel s novým plnohodnotným albem HoboSapiens, jehož název vznikl jako jazyková hříčka z homo sapiens. Album v písních a mezi nimi obsahovalo různé rušivé elementy, jako například italské hlasy, a spolu s Calem jej produkoval Nick Franglen.
V roce 2003, pět let po jeho první spolupráci s Raminem Niamim, Cale složil hudbu k jeho filmu Paříž. Stejný rok přinesl ještě dva filmy: Y Mabinogi režiséra Dereka Hayese, kde opět spolupracoval s orchestrátorem Randallem Woolfem a skladby nahrál s Velšským národním orchestrem, a Rhinoceros Eyes, jenž režíroval Aaron Woodley. Dále pak složil část hudby pro dokumentární film Con Man. V roce 2003 se podílel na dokumentárním filmu Nové výjevy z Ameriky dánského režiséra Jørgena Letha a hrál velšskou lidovou píseň „Ar Lan y Môr“ v Evansově filmu Dal: Yma/Nawr. Vedle toho rovněž vyšla Caleova biografická kniha od Tima Mitchella nazvaná Sedition and Alchemy. O rok později složil hudbu k filmu britského režiséra C. S. Leigha s názvem Process. Dne 8. února 2004 hrál hudbu k filmu u příležitosti promítání filmu; největší část byla odehrána na klavír, ale hrál i na syntezátory a vytvářel hluk za pomoci elektrické kytary. Se stejným režisérem spolupracoval i na biografickém filmu o Andym Warholovi Everybody Had a Camera. Dvojice v tomto případě spolupracovala na scénáři. Cale chtěl, aby ve filmu hráli známí hollywoodští herci, jako například Johnny Depp (měl hrát Calea), Uma Thurman a Reese Witherspoon (jako Nico a Edie Sedgwick). Projekt však právě díky tomu nebyl dokončen. V roce 2005 ještě složil hudbu k dokumentu About Face: The Story of the Jewish Refugee Soldiers of World War II režiséra Stevena Karrase.
S dalším albem tentokrát přišel už po dvou letech; neslo název Black Acetate a vyšlo koncem září 2005 na značce EMI. V novém miléniu se postupně přestal věnovat produkování a hraní na albech jiných interpretů. Vrátil se až v roce 2006, kdy produkoval album The Boxing Mirror písničkáře Alejandra Escoveda. V roce 2007 produkoval album skupiny Ambulance LTD, ale to nakonec kvůli krachu nahrávací společnosti nevyšlo. Toho roku Cale vydal nové koncertní album Circus Live. V následujícím roce hrál na violu a syntezátory na albu Replica Sun Machine anglické kapely The Shortwave Set. V roce 2008 dostal další filmovou roli; tentokrát hrál postavu jménem Dick Winter ve filmu Salamandra argentinského režiséra Pabla Agüera. Během závěrečných titulků filmu Cale za doprovodu souboru Pequeña orquesta reincidentes zpívá ve španělštině píseň „Naranjo en flor“. V říjnu 2008 se v londýnské Royal Festival Hall konal první ročník festivalu Life Along the Borderline: A Tribute to Nico u příležitosti jejích nedožitých sedmdesátých narozenin. Akce se opakovala v květnu 2009 v italské Ferraře, v březnu 2010 v polské Wroclawi, v dubnu toho roku v Římě a nakonec v lednu 2013 v New Yorku. V roce 2010 hrál na klávesy v písni „Auto-Intoxication“ na albu Postcards from a Young Man velšské skupiny Manic Street Preachers.
Od června 2009 zastupoval Wales na italském festivalu Biennale di Venezia, kde představil multimediální projekt Dyddiau Du/Dark Days. Šlo o záběry z jeho rodného Garnantu a okolních kopců promítané na pěti obrazovkách. V lednu 2010 program Dyddiau Du/Dark Days zopakoval v australském Hobartu, v červenci v německém Essenu a nakonec v říjnu a listopadu i ve velšském Swansea. Od roku 2009 několikrát odehrál koncert s orchestrem, při kterém zahrál celé své album Paris 1919 z roku 1973; poprvé v listopadu 2009 v Cardiffu, následně v březnu 2010 v Londýně, v květnu Norwichi, v září v Paříži, v květnu 2011 v Barceloně, v říjnu v Essenu, v listopadu v Malmö a v lednu 2013 dvakrát v New Yorku. V říjnu 2010 vyšlo archivní koncertní album Live at Rockpalast nahrané během dvou německých vystoupení v letech 1983 a 1984; první disk obsahuje záznam z koncertu s kapelou a druhý Caleův sólový s klavírem a kytarou. V květnu 2011 představil na Brightonském festivalu speciální program Émigré/Lost & Found, při kterém spolu s orchestrem a hostujícím Nickem Franglenem zahrál nejsmutnější písně z celé své kariéry. V roce 2011 po jedenácti letech spolupracoval s Patricií Mazuyovou a složil hudbu pro film Sport de filles. Toho roku složil také hudbu ke Garrelovu filmu Un été brûlant.
V září 2011 vydal po šesti letech album s novým materiálem; šlo však pouze o EP nazvané Extra Playful. V únoru 2012 vyšly souborně na jednom albu různé nahrávky, které produkoval nebo aranžoval; album se jmenuje Conflict & Catalysis: Productions & Arrangements 1966-2006. Již s vydáním EP Extra Playful bylo oznámeno, že brzy poté vyjde nové plnohodnotné album, které nakonec vyšlo v říjnu 2012 a dostalo název Shifty Adventures in Nookie Wood. V srpnu následujícího roku představil kompletně přepracované album Music for a New Society při koncertě v dánském Aarhusu. Toho roku opět spolupracoval s Garrelem, kdy složil hudbu k jeho filmu Žárlivost; nakonec však jeho hudba použita nebyla a složil jí francouzský kytarista Jean-Louis Aubert. Roku 2014 se po šesti letech opět představil jako herec; hrál v epizodě „Sorrowsworn“ amerického seriálu The Bridge. V září téhož roku odehrál v Londýně dvě speciální vystoupení, při nichž představil nové audiovizuální dílo nazvané LOOP>>60Hz: Transmissions from The Drone Orchestra; spolupracoval na něm s architektem Liamem Youngem. V říjnu téhož roku odehrál společné vystoupení se zpěvačkou Patti Smith v budově Cartierovy nadace pro současné umění v Paříži. U příležitosti stého výročí Vánočního příměří, které proběhlo během první světové války a během něhož se setkali britští a němečtí vojáci, představil v malém městě Mesen v Belgii nové hudební dílo inspirované touto událostí. Obsahovalo celkem čtyři skladby, z toho jedna byla zhudebněnou básní Dylana Thomase. Při představení, které se odehrálo 20. prosince 2014, dále představil kompletně přepracovanou koncertní verzi alba Paris 1919. Toho roku také napsal předmluvu ke knize fotografií Billyho Namea nazvané The Silver Age.
V dubnu 2015 hrál při otevření nové budovy newyorského Muzea amerického umění Whitneyové. Spolu s ním vystoupil Tony Conrad, se kterým spolupracoval již v šedesátých letech, a vytvořili hudební doprovod k Warholovu němému filmu Empire. Dále zde se svou vlastní kapelou odehrál více než šestihodinové vystoupení. Hráli na venkovních terasách ve velmi silném mrazu, přičemž každý hudebník stál na jiné terase. To bylo doprovázeno vizuálními efekty Abigail Portner. Šlo o hudbu stylu drone, zpočátku hranou v G, později – během průjezdu vozidla NYFD – hudebníci přešli do E a když již siréna nebyla slyšet, vrátili se k G. V srpnu 2015 Cale vystoupil na melbourneském festivalu Supersense s audiovizuálním představením nazvaným Signal to Noise. Doprovázela jej zde elektronická hudebnice Laurel Halo a zpěvačka Lisa Gerrardová. Vizuální podobu obstarala Abigail Portner. V lednu 2016 vydal nové studiové album nazvané M:FANS. Nahrávka neobsahuje nové písně, ale nově nahrané verze starších písní, které již v roce 1982 vyšly na albu Music for a New Society. Rovněž se podílel na nahrávce Painting With skupiny Animal Collective (hrál na violu v písni „Hocus Pocus“). Počátkem dubna toho roku odehrál v Paříži celé album The Velvet Underground & Nico za doprovodu hostů, jimiž byli Pete Doherty a Carl Barât ze skupiny The Libertines, francouzští zpěváci Étienne Daho a Lou Doillon, rapper Saul Williams, skupina Animal Collective a hudebníci Mark Lanegan a Nick Franglen. Při koncertu rovněž odehrál většinu písní z desky White Light/White Heat. V červenci toho roku zahrál tři písně od Davida Bowieho při poctě tomuto hudebníkovi, která se konala v londýnské Royal Albert Hall. Toho roku měl rovněž premiéru film Love Twice režiséra Roba Nilssona, v němž Cale ztvárnil roli filmového producenta Lestera. Role byla připravena přímo pro Calea.V dubnu 2017 vydal desetiapůlminutovou avantgardní nahrávku na gramofonové desce. Vzniklo pouze sto kusů, přičemž všechny byly Calem ručně očíslovány a podepsány. Následující měsíc, dne 26. května 2017, vystoupil v Liverpoolu se stejným programem jako v předchozím roce v Paříži – hosty tentokrát byli The Kills, Gruff Rhys, Clinic, Nadine Shah, Fat White Family a Wild Beasts. Naposledy program uvedl při dvou vystoupeních v New Yorku ve dnech 16. a 17. listopadu 2017. Hosty tentokrát byli Caroline Polachek, Tunde Adebimpe, Kurt Vile, Connan Mockasin, Sky Ferreira a členové kapel MGMT, Animal Collective a Thee Oh Sees. Toho roku rovněž napsal předmluvu ke knize textů Marka Lanegana s názvem I Am the Wolf. Roku 2018 potřetí spolupracoval s režisérkou Patricií Mazuyovou – složil hudbu k filmu Paul Sanchez est revenu!. V roce 2019 se coby host představil v písni „Poison“ zpěvačky Marissy Nadler.V roce 2019 plánuje vydat dlouho odkládané album s novými písněmi. Roku 2016 také prohlásil, že by rád napsal nějaké písně ve velštině.V roce 2018 v jeho skupině hráli kytarista Dustin Boyer (od 2005), bubeník Deantoni Parks (příležitostně od roku 2004) a baskytarista Joey Maramba (příležitostně od 2011). K roku 2014 Cale žil v Los Angeles. I ve vysokém věku se Cale věnoval sportu. Poté, co přestal brát v polovině osmdesátých let drogy, začal hrát squash. Například ještě v sedmdesáti letech se věnoval běhu do schodů v mrakodrapech. Rovněž se účastnil závodů v tomto oboru.
John Cale sám řekl, že má rád Prahu a české publikum, a že toto město zařazoval mezi pět nebo šest míst, kam se při turné těší nejvíc. Poprvé John Cale na území dnešní České republiky vystoupil ještě v době Československa. Stalo se tak 28. listopadu 1992 v pražském Paláci Lucerna. Šlo o Caleův sólový koncert, kde se doprovázel pouze na klavír a akustickou kytaru. Podruhé zde vystupoval po půl roce, 13. června 1993, v Paláci kultury. Tentokrát šlo o koncert obnovené skupiny The Velvet Underground. Koncertu se zúčastnil i tehdejší český prezident Václav Havel. Role předkapely se zde ujala americká skupina Luna. Další Caleův koncert v Praze se konal 12. května 1994, a to opět v Lucerně. Tentokrát jej zde doprovázel písničkář Bob Neuwirth, s nímž krátce předtím vydal společné album, smyčcové kvarteto Soldier String Quartet a B. J. Cole. Dne 5. června 1994 slavnostně zahrál při otevření Divadla Archa v Praze, spolu s ním zde vystoupil japonský tanečník Min Tanaka. Další koncert se měl konat 13. prosince 1996, avšak nakonec byl zrušen. Již 8. dubna 1997 se však vrátil, aby znovu zahrál v Divadle Archa. Tentokrát šlo o koncert s rockovou kapelou. Dne 20. května 1998 vystupoval na stejném místě se svým triem. Tento koncert byl přenášen Českou televizí.Dne 19. června 2001 se opět vrátil do Divadla Archa, teprve podruhé čistě sólově. Dne 22. listopadu 2003, v rámci turné na podporu alba HoboSapiens, přijel do pražského Paláce Akropolis. Tentokrát šlo opět o koncert s rockovou kapelou. V roce 2006 vystupoval poprvé mimo Prahu. Stalo se tak v brněnském klubu Fléda dne 8. března 2006. O den později, v den svých čtyřiašedesátých narozenin, vystupoval v pražském Divadle Archa. V obou případech, stejně jako ve všech následujících, šlo o koncerty s rockovou skupinou. Zajímavostí je, že o týden později, 17. března, v Praze vystupoval také Lou Reed. Následně se do Česka šest let nevrátil. Dne 18. srpna 2012 vystupoval podruhé mimo Prahu, sice na festivalu Trutnov Open Air Festival v Trutnově. Další koncert zde odehrál 28. února 2013, tentokrát v pražském klubu Roxy. Dne 17. listopadu 2014 vystupoval v rámci udílení Cen Paměti národa v Národním divadle, kde vystupovali i další hudebníci, včetně Gábora Pressera, Mariána Vargy či kapely Pražský výběr. Cale v rámci programu zahrál dvě písně: „Paris 1919“ za doprovodu kapely a „Hallelujah“ sám s klavírem.Zatím naposledy v Praze vystupoval 22. června 2018, a to na festivalu Metronome.
Cale je multiinstrumentalistou; začínal s klavírem, později přešel k viole a v šedesátých letech k baskytaře a kytaře. Během své kariéry hrál i na další méně obvyklé nástroje, jako je zvonkohra, cembalo, celesta, clavinet, mellotron, xylofon, sarinda, marimba nebo syntezátory. Při koncertech hrál pouze na kytaru, baskytaru, klávesy, klavír a violu. Používal řadu různých typů a značek nástrojů. Jsou to například kytary Gibson Flying V, Fender Stratocaster, Gibson Les Paul, klávesy Korg M1, Kurzweil K2600, Roland D50, baskytary Fender Precision Bass, Vox The Phantom IV nebo elektrická viola Yamaha Silent Electric Viola SVV-200. Využíval ale také nástroje, které byly vytvořeny exluzivně pro něj. Například losangeleský kytarář Michael Spalt pro něho vytvořil celkem čtyři kytary, významná byla speciální dvanáctistrunná elektrická kytara s tremolem (na dvanáctistrunné kytary se tremolo používá minimálně). Tremolo pro tuto (i další Spaltem vyrobené kytary pro Calea) vytvořil Don Ramsay.
Již ve skupině La Monte Younga začal Cale dlouhými tahy smyčcem vytvářet tzv. drony. Tuto zkušenost pak využil na prvních dvou albech skupiny The Velvet Underground, kde jeho hra hrála klíčovou roli. Nejvýraznějším Caleovým přínosem do skupiny The Velvet Underground byly avantgardní postupy a radikální hudební myšlenky. Přestože je sám autorem pouze několika písní kapely, výrazně se podílel na jejich výsledných aranžmá. Na albu Church of Anthrax, spolupráci s Terrym Rileyem, nahrál skladby vzešlé převážně z improvizací. Poté, co se zahájil sólovou dráhu a vydal první album Vintage Violence, hrál naopak jednoduchou hudbu s výrazným zpěvem přístupnější širšímu publiku. Hned na dalším albu The Academy in Peril se opět částečně vrátil k experimentování; v několika skladbách hraje orchestr a stylově se dá zařadit k fúzi klasické hudby a rocku. Na třetím albu Paris 1919 jsou opět jednoduché popově orientované písně. Další změna nastala na albu Fear a následně vydaných albech Slow Dazzle a Helen of Troy. Jde o ostřejší alba vydaná v době rozkvětu punkového hnutí, což se promítlo i do Caleova hudebního stylu. Hudba zde je mnohem drsnější než na předchozích počinech a dá se víceméně srovnat i s nahrávkami Velvet Underground. Do osmdesátých let vstoupil albem Honi Soit, které je opět popově orientované, a Music for a New Society opět experimentální. Následující Caribbean Sunset, často označované za nejhorší Caleovo sólové album, je orientované k popu. Podobné je mu i další album Artificial Intelligence.Na albu Words for the Dying Cale opět využil orchestr a polovina alba je instrumentální; v ostatních skladbách Cale zhudebnil několik textů velšského básníka Dylana Thomase a jako doprovod využil chlapecký sbor. Již od počátku osmdesátých let Cale vedle své kapely vystupoval také jako sólový umělec pouze s klavírem a kytarou. Toto je zaznemanáno na jeho koncertním albu Fragments of a Rainy Season. Album HoboSapiens z roku 2003 využívalo postupy z elektronické hudby (album koprodukoval Nick Franglen z elektronické skupiny Lemon Jelly). Naopak o dva roky mladší album Black Acetate bylo inspirováno soudobým alternativním rockem. Na svém dalším albu Shifty Adventures in Nookie Wood se Cale nechal inspirovat hiphopovými umělci jako například Snoop Dogg a Chingo Bling. V rozhovorech říkal, že již neskládá s kytarou či klavírem, ale začíná nejprve s rytmickým pozadím přímo ve studiu.Přestože jádro jeho alb a vystoupení tvoří autorské skladby, i on hrál několik coververzí; například „Pablo Picasso“ od Jonathana Richmana, „Memphis“ od Chucka Berryho, „Hallelujah“ od Leonarda Cohena nebo „Heartbreak Hotel“ od Elvise Presleyho. Ve své filmové hudbě často využívá pouze klavírního doprovodu, nicméně v málo častých případech také i orchestrální podoby skladeb či doprovodu smyčcového kvarteta. Nejčastěji skládá hudbu pro francouzské filmy, protože se podle něj jeho klavírní hudba do hollywoodských filmů nehodí. Vysvětluje to tím, že hollywoodské filmy potřebují vysokou hlasitost hudby. Ve svých textech často zmiňuje jména jiných osobností (Joni Mitchell, Sigmund Freud, James Dean) a míst (Casablanca, Samarkand, Acapulco). Většina jeho textů mají surrealistické a dadaistické základy a Cale zde často využívá metafor a ironie.Sám řekl, že se s každým novým projektem snaží vyhledávat nové přístupy k hudbě a to včetně toho, že někdy dělá věci záměrně špatně, jako je například používání falešných tónů.
Sám John Cale byl zpočátku ovlivněn převážně klasickými hudebníky, jako Antonio Vivaldi a Iannis Xenakis, minimalistickými skladateli Edgardem Varèsem a Mortonem Feldmanem a také avantgardními hudebníky Johnem Cagem a La Montem Youngem, se kterými později také spolupracoval. Z populární hudby za své vzory označil například Briana Wilsona ze skupiny The Beach Boys. Svou improvizační schopnost si vzal od jazzových hudebníků, jakým byl například trumpetista Miles Davis. Například o Mé vlasti Bedřicha Smetany Cale řekl: „Byla to má oblíbená skladba, když jsem byl dítě. Bylo to velmi melodické a podobné tomu, co se zpívalo ve velšských sborech.“ V roce 2014 řekl: „Každý, kdo hraje na nějaký smyčcový nástroj, by se upsal ďáblu, aby mohl hrát melodii z Vltavy. Nebyl to part pro violu, ale já to na ní hrál.“ Ke konci kariéry za své oblíbené hudebníky označoval převážně hiphopové umělce, jako byli například 50 Cent a Vince Staples.
Cale byl jako jeden z členů skupiny The Velvet Underground jedním z hlavních vzorů punkových skupin sedmdesátých let. Cale samotný je označován za jeden z hlavních vzorů pro newyorskou undergroundovou scénu sedmdesátých let. Ovlivnil řadu hudebníků a hudebních skupin, jako například skupinu Arctic Monkeys, která jej označila za jeden ze vzorů pro jejich album Suck It and See. Angličan David Bowie jej označil za jednoho z nejvíce podceňovaných hudebníků v historii rockové hudby. Zpěvák Guy Garvey ze skupiny Elbow jej označil za kmotra alternativní hudby. Zpěvák Gruff Rhys, frontman skupiny Super Furry Animals, jej označil za tichého obra své doby. Zpěvačka Eleanor Friedberger, polovina sourozeneckého dua The Fiery Furnaces, řekla, že má velmi ráda Caleův hlas.Vůdčí osobnost skupiny Manic Street Preachers, zpěvák a kytarista James Dean Bradfield, o Caleovo vlivu řekl: „Myslím, že John Cale je jedním z mála umělců, kteří dokázali spojit avantgardu a rock'n'roll a fungovalo to.“ Jako jednoho ze svých vzorů jej označil například také český písničkář Jan Burian, stejně jako Kanaďan Owen Pallett. Zpěvačka Sharon Van Etten použila na obalu svého alba Tramp černobílou fotografii svého obličeje jako poctu Johnu Caleovi, který podobnou fotografii použil na svém albu Fear. O Caleovi řekla, že každé jeho album má jiný zvuk, ale každé z nich spojuje jeho silný hlas. Experimentální hudebník Robert Hampson Caleovi věnoval skladbu „Antarctica Ends Here“. The Velvet Underground za svou nejoblíbenější skupinu označoval také Steven Severin, dlouholetý člen skupiny Siouxsie and the Banshees. Rovněž řekl, že zaníceně sledoval i Caleovu sólovou dráhu, hlavně jeho alba z Islandské trilogie. Novinář Alistair Houghton o něm ve svém článku v deníku Liverpool Echo řekl, že je jedním z nejvlivnějších hudebníků světa, ale to jej nutně nemusí dostat do hitparád.Jeho písně nahrála řada hudebníků, mezi které patří Mark Lanegan („I'm Not the Loving Kind“), Billy Bragg („Fear Is a Man's Best Friend“), Agnes Obel („I Keep a Close Watch“), Alejandro Escovedo („Amsterdam“), Fritz Ostermayer („Big White Cloud“), Mercury Rev („I Keep a Close Watch“), Yo La Tengo („Hanky Panky Nohow“), The Hope Blister („Hanky Panky Nohow“), The Walkabouts („Buffalo Ballet“), Manic Street Preachers („The Endless Plain of Fortune“), Courtney Barnett („I Keep a Close Watch“), Bauhaus („Rosegarden Funeral of Sores“) a mnoho dalších. Jeho písně rovněž byly použity v mnoha filmech, jako například Sid a Nancy („She Never Took No for an Answer“), Sejmi eso („Big White Cloud“) a Smrtící úder („Gun“).
Americký písničkář JJ Cale si v začátcích své kariéry říkal také John Cale, ale později si jméno změnil na JJ Cale, aby nebyl s Johnem Calem zaměňován. K záměnám totiž docházelo a John Cale o tom v osmdesátých letech napsal píseň „Autobiography“, ve které se zmiňuje, že to nebyl on, kdo napsal skladby „Cocaine“ a „After Midnight“ a že není z Oklahomy.
V lednu 1996 byl Cale spolu s ostatními členy skupiny The Velvet Underground uveden do Rock and Roll Hall of Fame, kde převzal ocenění z rukou zpěvačky Patti Smith. Uvedení se zúčastnili tři členové klasické sestavy (Reed, Cale, Tuckerová). Vedle nich byl do síně slávy uveden ještě Morrison, ten se však ceremoniálu nedožil a ocenění za něj převzala jeho manželka. Dne 17. září 1997 byl Cale jmenován čestným členem univerzity Goldsmiths College. V roce 2000 mu byl propůjčen čestný titul na universitě v Antverpách. Za svou hudbu k filmu Saint-Cyr byl roku 2001 neúspěšně nominován na Césara. V roce 2005 byl oceněn italskou cenou Premio Tenco. V anketě 100 velšských hrdinů se umístil na třiadevadesátém místě. Dne 2. června 2010 u příležitostí výročí vládnutí královny Alžběty II. bylo oznámeno, že Cale bude oceněn Řádem britského impéria. Ocenění pak převzal v Buckinghamském paláci dne 19. listopadu téhož roku z rukou prince Charlese. Roku 2014 mu byla udělena polská cena Człowiek ze Złotym Uchem oceňující přínos hudebních producentů. Dne 17. dubna 2017 byl spolu s konceptuálním umělcem Lawrencem Weinerem oceněn newyorským kulturním zařízením The Kitchen.Podle Caleových písní či alb se pojmenovalo několik hudebních skupin. Koncem sedmdesátých let působila na londýnské punkové scéně kapela Ski Patrol pojmenovaná podle stejnojmenné písně z alba Slow Dazzle. Italská alternativní skupina Vintage Violence si svůj název zvolila podle Caleova debutového alba, stejně jako australské duo téhož jména. Další skupinou pojmenovanou podle Caleova alba bylo americké duo Slow Dazzle.
CALE, John; BOCKRIS, Victor. What's Welsh for Zen: The Autobiography of John Cale. Ilustrace Dave McKean. London: Bloomsbury, 1999. 272 s. ISBN 0 7475 3668 6. (anglicky) 
MITCHELL, Tim. Sedition and Alchemy: A Biography of John Cale. Ilustrace Dave McKean. London: Peter Owen, 2003. 239 s. ISBN 0 7206 11326. (anglicky) 
BIANCHI, Stefano. John Cale - L'accademia in Pericolo - Minimalismo, Rock e Neoclassicismo. Milano: Auditorium Edizioni 96 s. ISBN 8886784066. (italsky) 
BOCKRIS, Victor; MALANGA, Gerard. Nadoraz: Příběh The Velvet Underground. Překlad Josef Rauvolf. Praha: Levné knihy, 2010. ISBN 978-80-7309-807-0. (česky) 
UNTERBERGER, Richie. White Light/White Heat: Velvet Underground den po dni. Překlad Petr Ferenc. Praha: Volvox Globator, 2011. 364 s. ISBN 978-80-7207-821-9. (česky) 
JOVANOVIC, Rob. Velvet Underground pod slupkou. Překlad Jiří Kleňha. Praha: Pragma, 2012. ISBN 978-80-7349-335-6. (česky)

Sir John Warcup Cornforth (7. září 1917 Sydney – 8. prosince 2013Brighton, Brighton) byl australský organický chemik, nositel Nobelovy ceny za chemii za rok 1975. Obdržel ji za studium stereochemie enzymových reakcí.Vystudoval Univerzitu Sydney a již v dospívání ohluchl následkem otosklerózy. Na sydneyské univerzitě poznal svou budoucí manželku Ritu Harradenceovou (1915–2012); oba pak odjeli studovat do Anglie na Oxfordské univerzitě, kdy byl jejich učitelem Robert Robinson, a oba získali doktorát roku 1941. V té době ještě nebylo možno vykonat postgraduální studia v Austrálii. Roku 1941 Cornforth a Harradenceová také uzavřeli sňatek; měli pak spolu syna a dvě dcery.
Spolupráce s Robertem Robinsonem pokračovala i po získání doktorátu a manželé Cornforthovi se věnovali medicínskému výzkumu, mimo jiné penicilínu. Roku 1965 se Conforth stal profesorem Univerzity ve Warwicku, roku 1975 odešel na Univerzitu v Sussexu, kde zůstal až do penzionování.

John Davies Cale, OBE (* 9. března 1942 Garnant, Spojené království) je velšský hudebník – multiinstrumentalista, zpěvák, hudební producent, skladatel a občasný herec, známý především jako zakládající člen americké experimentální rockové skupiny The Velvet Underground. Ve skupině hrál pouhé tři roky a následně se začal věnovat práci producenta, hraní na albech jiných hudebníků a vydávání vlastních alb. Prvním z nich bylo Vintage Violence z roku 1970, které do roku 2012 následovalo čtrnáct dalších plus čtyři jako spoluinterpret. V roce 1990 vydal album Songs for Drella, jež nahrál se svým někdejším spoluhráčem z Velvet Underground, kytaristou Lou Reedem jako poctu zesnulému popartovému umělci Andymu Warholovi. Roku 1993 byla skupina Velvet Underground obnovena ve své klasické sestavě, ale po odehrání evropského turné opět ukončila svou činnost. V devadesátých letech se Cale věnoval převážně produkování alb jiným interpretům a během celé dekády vydal pouhé jedno sólové album. V první dekádě jednadvacátého století vydal dvě studiová alba na velké značce (tzv. major labelu) EMI Records, od které ale později odešel k nezávislému vydavatelství.
Před nástupem k Velvet Underground hrál s různými newyorskými avantgardními hudebníky, jež vedl La Monte Young. V této době začal hrát na elektrifikovanou violu, na které táhlými tahy smyčcem vytvářel tzv. drony. Tento svůj um využíval i během následující kariéry. Rovněž je autorem hudby k přibližně třem desítkám filmů, dvěma baletům a jedné opeře. Ve svých písňových textech často zmiňuje jména jiných osobností a míst. Během své kariéry spolupracoval − jako producent či jako hudebník − s dlouhou řadou hudebníků, mezi něž patří například skupiny The Stooges, Squeeze, Happy Mondays, Manic Street Preachers či Siouxsie and the Banshees a hudebníci Patti Smith, Kevin Ayers, Nick Drake, Alan Stivell nebo Danger Mouse. Od šedesátých let 20. století bral drogy a postupně se na nich stával závislým, což se nejvíce projevilo po onemocnění jeho manželky počátkem sedmdesátých let. Závislosti na drogách a alkoholu se kompletně zbavil až po narození dcery v polovině osmdesátých let.
Narodil se 9. března 1942 v malé hornické vesničce Garnant na jihu Walesu. Jeho matkou byla učitelka Margaret Daviesová a otcem horník William Arthur George Cale. Jelikož otec pocházel z místa velšsko-anglické hranice, i když z velšské strany, kde se ale také mluvilo výhradně anglicky, mluvil doma anglicky. Sám John Cale se anglicky začal učit až v sedmi letech. V dětství trpěl astmatickými a bronchitiálními problémy a jako lék proti tomu byl používán sirup obsahující opium, které vyvolávalo halucinace. Prvním nástrojem, na který se začal učit hrát, byl v sedmi letech klavír. Svou první skladbu složil v dobách studií na gymnáziu v blízkém Ammanfordu. Ve svých dvanácti letech začal hrát v místním kostele na varhany, kde jej místní dvorní varhaník sexuálně zneužíval. Od svých třinácti let hrál na violu ve velšském mládežnickém orchestru, se kterým koncertoval mimo Wales samotný i v Nizozemsku. Roku 1959 spolu se svým spolužákem Denzilem Jonesem působil v jazzové skupině. Přes veškerý talent v hraní na violu a klavír si v dětství přál být dirigentem.
V roce 1960 získal stipendium na vysoké škole Goldsmiths College na Londýnské univerzitě. Hlavním oborem mu zde byla muzikologie, v této oblasti mu byl lektorem Paul Steinitz. Dále se zde pod dozorem Gwynne Edwardse zdokonaloval ve hře na violu a Humphrey Searle jej vyučoval skládání. Zde se také seznámil s Corneliem Cardewem, který ho uvedl do světa avantgardní hudby a Cale se začal více zajímat o avantgardu než klasiku. Ve druhém ročníku studií byl Cale jmenován vedoucím hráčem violové sekce universitního orchestru, kde působil až do třetího ročníku, kdy jej nový profesor této funkce zbavil. Na vánočním koncertě v prosinci 1961 hrál mimo universitní orchestr i v orchestru Daniela Jonese. Když mu Cardew představil umělecké hnutí Fluxus, Cale neváhal a v létě 1962 pro něj napsal skladbu „Outdoor Pieces for Robin Page, Summer 1962“. V následujícím roce pak Robin Page organizoval představení další Caleovy skladby pro Fluxus „Plant Piece“, při které křičí na květinu do té doby, než nezemře.V době třetího ročníku studií na Goldsmiths začal přemýšlet o svém dalším životě. Začal si dopisovat s americkými experimentálními skladateli Johnem Cagem a Aaronem Coplandem. V květnu 1963 absolvoval pohovor s Coplandem, který mu nabídl osmitýdenní pobyt v berkshireském hudebním centru v Massachusetts. V červenci pak úspěšně dokončil studium na Goldsmiths, kdy zahrál „Sonátu pro violu“ německo-amerického skladatele Paula Hindemitha. Ve stejné době rovněž hrál na klavír v britské premiéře skladby „X for Henry Flynt“ amerického skladatele La Monte Younga. Při předvedení tohoto díla Cale několik minut mlátil lokty do kláves piána a několik diváků se rozhodlo odtáhnout klavír pryč od Calea. Dalším dílem, na kterém se v té době podílel, byla opět britská premiéra, tentokrát Cageovy skladby „Koncert pro klavír a orchestr s árií“. Cale ji dirigoval, na klavír hrál Michael Garrett a vokály zpívala Enid Hartle. Garrett rovněž odehrál na klavír premiéru Caleovy skladby „Piano Piece (unsequel music 212b)“. Přestože býval označován jako nejnenáviděnější absolvent v historii školy Goldsmiths, bylo mu v roce 1997 propůjčeno její čestné členství.
Dne 7. července 1963 Cale odlétl z londýnského letiště Heathrow do New Yorku. Tam si jej vzal na starost Copland, se kterým odlétl do Tanglewoodu. Zde dva měsíce studoval u řeckého skladatele Iannise Xenakise. Cale se zde věnoval i skládání vlastních skladeb; například vymyslel, že postaví veškeré školní klavíry do jedné místnosti a bude se na ně najednou hrát. Tato myšlenka však byla vzhledem k počtu školních klavírů zamítnuta tím, že není možno všechny nástroje dát do jedné místnosti. Dalším zkrachovalým nápadem bylo, že postaví každý klavír na jednu loď plující po místním jezeře; ani tento návrh u profesorů neprošel. Třetí nápad již bylo možné realizovat; při představení vytáhl sekyru a začal s ní mlátit do desky stolu. Když v září 1963 ukončil studium v Tanglewoodu, rozhodl se odstěhovat do New Yorku. Zde za pomoci Johna Cage získal práci v knihkupectví. Cage Calea rovněž seznámil s La Monte Youngem, jehož skladby Cale hrál již v Británii. Youngovi se Cale zalíbil a pozval jej, aby zkusil hrát s jeho kapelou na violu. Vedle Younga samotného tou dobou v jeho ansámblu působila ještě jeho manželka Marian Zazeelaová (zpěv) a Tony Conrad (housle).Cale se na následující rok a půl stal členem této skupiny, ke které různě přicházeli a odcházeli i další hudebníci; skupina samotná většinou hrála pod Youngovým jménem, ale později si začala říkat Theatre of Eternal Music. V září 1963 byl Cale jedním z klavíristů, kteří se podíleli na Cagem pořádaném prvním kompletním představení díla „Vexations“ francouzského skladatele Erika Satieho. Dílo je specifické tím, že samotné trvá něco přes minutu, ale aby bylo zahráno kompletně, musí se celé zahrát 840krát. Přes celých osmnáct hodin, kterých představení trvalo, se u klavíru vystřídalo více hudebníků, mimo Calea a Cage například David Tudor, Philip Corner, James Tenney a Joshua Rifkin. Cale si ve Spojených státech zajistil zelenou kartu, díky které zde mohl žít, ale uvalovala na něj i brannou povinnost. Díky žloutence však neprošel vstupními testy do armády.
Během působení na poli newyorské avantgardní hudby se Cale seznámil s dalšími hudebníky, jako například Angus MacLise, Jack Smith nebo Terry Jennings. Po příchodu do New Yorku Cale několik měsíců pobýval v Jenningsově bytě; počátkem roku 1964 se přestěhoval ke Conradovi na Ludlow Street. Na většině nahrávek z té doby hrál Cale na violu, ale porůznu přesedlal například ke kytaře či sarindě. V tomto období již hrál na amplifikovanou violu, na kterou navíc pro dosažení tvrdšího zvuku dal kytarové struny. Když z Youngovy skupiny Cale ke konci roku 1965 odešel, jeho místo měl zaujmout Terry Riley.
Koncem listopadu 1964 se Cale seznámil se zpěvákem a kytaristou Lou Reedem, který do té doby působil v několika rock'n'rollových kapelách a byl zaměstnán vydavatelstvím Pickwick Records jako autor písní. Cale s Conradem byli pozvání na párty, kde je potkal jeden ze zaměstnanců Pickwick Records Terry Phillips. Když zjistil, že jsou hudebníci, pozval je na zkoušku skupiny The Primitives, což byl ve skutečnosti pouze Reed. Dvojice Phillipsovi slíbila, že následující den přivede i bubeníka − tím byl Walter De Maria. Calea s Conradem zaujalo, že se Reedova píseň „The Ostrich“ hraje na kytaru tak, že jsou všechny struny naladěny do stejného tónu; podobné věci totiž dělali i oni. V následujících týdnech tedy kvartet Reed, Cale, Conrad a De Maria odehrál společné turné pod názvem The Primitives. Ze skupiny však přibližně v únoru 1965 odešel Conrad s De Mariou a skupina se rozpadla; nedlouho poté Cale s Reedem začali vystupovat pod názvem Falling Spikes. Takto v duu nedělali řádné koncerty, ale pouze hráli na ulicích, Reed na kytaru a Cale na violu a zobcovou flétnu; později spolu s nimi hrála ještě kytaristka Elektrah Lobel. Ta později odešla a posléze přišel Reedův starý kamarád Sterling Morrison, přičemž občasně se skupinou zkoušel i bubeník Angus MacLise. Přibližně v této době se Cale živil různými způsoby. Poté, co již nepracoval v knihkupectví, si vydělával například dárcovstvím krve nebo tím, že se nechal vyfotografovat do novin jako ilustrační foto k článku o vrahovi.
V dubnu 1965 Morrison, MacLise, Reed a Cale vytvořili hudební doprovod k multimediální akci nazvané Launching the Dream Weapon. Hráli i na jiných podobných akcích, kde se často setkávali se skupinou The Fugs. Přibližně v této době se skupina přejmenovala na Warlocks. Když se však během léta 1965 hudebníkům dostala do ruky kniha The Velvet Underground od novináře Michaela Leigha, začala používat tento název. V červenci toho roku pak trojice (MacLise se nedostavil) nahrála v bytě na Ludlow Street svých prvních šest demosnímků. Šlo o písně „Venus in Furs“, „I'm Waiting for the Man“, „Heroin“, „All Tomorrow's Parties“, „Wrap Your Troubles in Dreams“ a „Prominent Men“. Když se v listopadu 1965 skupina setkala s Alem Aronowitzem, nedlouho poté se stal jejím manažerem. Už počátkem prosince skupina měla odehrát svůj první placený koncert v Summitu v New Jersey. Když se o tom doslechl MacLise, rozhodl se pro svůj odchod. Skupina tedy měla domluvený koncert, ale neměla bubeníka. Reed s Morrisonem však rychle sehnali náhradu; byla jí sestra jejich kamaráda Maureen Tuckerová.
Po prvním koncertě v Summitu skupina získala angažmá v newyorské kavárně Café Bizarre. Ke konci prosince 1965 je na tomto místě spatřili malíř a filmový režisér Andy Warhol a jeho manažer Paul Morrissey a brzy poté se stali jejími manažery. Během roku 1966 se ke skupině na Warholův podnět přidala německá zpěvačka, do té doby modelka a herečka, jménem Nico. Hned v počátcích jejich spolupráce Warhol natočil záznam z jejich zkoušky, který později promítal jako The Velvet Underground and Nico: A Symphony of Sound. V dubnu 1966 skupina začala nahrávat své první studiové album. Některé skladby se nahrávaly o měsíc později a jedna, konkrétně „Sunday Morning“, byla nahrána až v listopadu 1966. Album nakonec dostalo název The Velvet Underground & Nico a vyšlo v březnu 1967; nedlouho poté skupinu opustila spolu s Warholem i Nico. Ještě v roce 1967 Cale spolu s Reedem a Morrisonem hráli na prvním sólovém albu Nico nazvaném Chelsea Girl; Cale je rovněž autorem několika písní z tohoto alba. V září 1967 skupina šla opět do studia za účelem nahrát své druhé řadové album; to nakonec dostalo název White Light/White Heat a vyšlo v lednu následujícího roku. Na rozdíl od prvního alba, kde se o sólový zpěv postarali Reed a Nico, na druhém se o něj staral Reed s Calem. Cale vokálně přispěl do písní „Lady Godiva's Operation“ a „The Gift“.
Cale ze skupiny odešel koncem září 1968 kvůli neshodám s Reedem; jako náhradník přišel o pět let mladší Doug Yule. Důvodem jeho odchodu bylo, že Cale chtěl skupinu nadále vést k experimentálnější hudbě. Naopak Reed chtěl hudbu vést spíše v písničkovějším stylu, ve kterém nakonec nahrál i dvě další alba. Než ze skupiny v roce 1970 odešel i Reed, skupina s ním v čele stihla vydat ještě dvě studiová alba: The Velvet Underground (1969) a Loaded (1970). Po Reedově a následně i Morrisonově a Tuckerové odchodu skupina v čele s Yulem vydala ještě jedno album nazvané Squeeze (1973) a nedlouho poté se definitivně rozpadla. Během svého působení ve skupině ještě vzniklo několik nevydaných skladeb, které v roce 1985, respektive 1986, vyšly na albech VU a Another View. Ještě během členství ve skupině, v dubnu 1968, se Cale oženil s módní návrhářkou Betsey Johnsonovou. Jejich manželství se rozpadlo v roce 1971.Během období, kdy se o skupinu staral Warhol, se Cale nejednou objevil i ve Warholových filmech. Jeden z nich nesl název The Velvet Underground (rovněž označován jako Moe Tucker in Bondage a Moe Gets Tied Up). Ve filmu jsou všichni členové skupiny a pijí různé nápoje, přičemž jediná Tuckerová je připoutána k židli. Mimo několika neznámých a nikdy nepromítaných filmů Warhol s Calem natočil celkem osm screen testů. Vedle účasti ve Warholových filmech se spolu s Morrisonem a Reedem objevil v krátkém filmu Sunday Morning, který natočila Rosalind Stevenson. Dalším z filmů, na kterém se Cale podílel, je minutu a půl dlouhý Police Car. Tentokrát jej Cale natočil a v záběru se neobjevil, je tam pouze tma a blikající světla policejního vozu.
Po odchodu z Velvet Underground v září 1968 Cale nejprve pracoval jako producent či hostující hudebník na albech jiných interpretů. Prvním z nich bylo už v říjnu 1968 druhé album Nico nazvané The Marble Index. Nico chtěla, aby Cale album produkoval, ale ředitel vydavatelství Elektra Records Jac Holzman to kvůli Caleovým chabým zkušenostem nedovolil a na jeho místo posadil Fraziera Mohawka. Ten však je producentem pouze de iure, ve skutečnosti se o tuto práci staral Cale, který je rovněž aranžérem všech skladeb a hrál zde na všechny nástroje kromě harmonia. Ještě v tom roce se jako zvukový inženýr účastnil nahrávání alba Two Suns' Worth kalifornské psychedelické skupiny Morning Glory. Počátkem roku 1969 hrál na violu na albu The Great American Eagle Tragedy kapely Earth Opera. Sem byl přizván díky tomu, že se nedávno předtím podílel na desce Nico, která, stejně jako toto album, vyšla u vydavatelství Elektra Records. V dubnu 1969 byl pak u nahrávání alba skupiny The Stooges, která rovněž měla smlouvu s Elektra Records. Cale jejich eponymní album produkoval, hrál na violu ve skladbě „We Will Fall“ a na klavír a rolničky v „I Wanna Be Your Dog“.
Koncem roku 1969 si našel cestu do studia za účelem nahrát své první sólové album. Stalo se tak v několika dnech koncem října a o produkci se staral Cale společně s Lewisem Merensteinem. Album, které dostalo název Vintage Violence, vyšlo v březnu 1970 u vydavatelství Columbia Records. Ještě před svým sólovým albem stihl nahrát společnou desku s Terrym Rileyem, kterého znal již z dob členství v Youngově skupině. Album Church of Anthrax vznikalo v rozmezí let 1969−1970, ale nakonec vyšlo až v únoru 1971. V té době rovněž pracoval pro vydavatelství Columbia Records a převáděl stará alba do kvadrofonního zvuku. V roce 1970 hrál na violu ve dvou skladbách („Long River“ a „Good Company“) z jediného alba americké skupiny Chelsea nesoucím jméno skupiny. Album Chelsea opět produkoval Merenstein. Ten byl rovněž producentem debutového eponymního alba skupiny Glass Harp, kam Cale rovněž přispěl svou violou. Dále pak hrál opět na violu na eponymním albu nizozemské kapely Tax Free v písni „Back by the Quinnipiac“. I toto album produkoval Merenstein. Ve stejném roce přispěl do dvou písní („Fly“ na violu a cembalo a „Northern Sky“ na celestu, klavír a varhany) na druhé desce britského písničkáře Nicka Drakea nazvané Bryter Layter. Tyto písně Cale i produkoval, ale oficiálně byl producentem celého alba Joe Boyd. Boyd byl spolu s Calem rovněž producentem třetího alba Nico nazvaného Desertshore; Cale zde opět hraje na všechny nástroje kromě harmonia a trubky a je aranžérem písní.Když v roce 1970 skupina The Velvet Underground nahrávala své čtvrté studiové album, v pořadí druhé bez Calea, její nový manažer Steve Sesnick jej pozval, aby si s nimi zahrál. Stalo se tak v demo verzi písně „Ocean“ a hrál zde na varhany. Skladba nakonec vyšla až v roce 1997 na rozšířené reedici alba. V roce 1970 hrál hudbu Fryderyka Chopina na soundtracku k filmu Coming Attractions, který režíroval Tony Conrad spolu se svou manželkou Beverly.V roce 1971 si vzal Cynthii Wells, známou jako Miss Cindy ze skupiny groupies The GTOs. Přestože Cale své první sólové album vydal již počátkem roku 1970, svůj první koncert na sólové dráze odehrál až v lednu 1971. Stalo se tak v londýnském sále Roundhouse, kde mimo něj svůj set odehrála i Nico, jenž rovněž Cale doprovodil na klavír a violu. Hlavní hvězdou večera zde byla britská skupina Pink Floyd. Na tomto koncertu Calea mimo jiné doprovázel Mike Heron, Cale krátce předtím hrál na jeho debutovém albu Smiling Men with Bad Reputations ve čtyřech písních: „Audrey“ (baskytara, harmonium), „Feast of Stephen“ (klavír, kytara, baskytara, viola, doprovodné vokály), „Warm Heart Pastry“ (viola) a „Beautiful Stranger“ (harmonium, klavír). V roce 1971 se Cale vrátil ke spolupráci s Warholem a Morriseyem a složil hudbu pro jejich film Women in Revolt. Roku 1971 vydal časopis Aspen (deváté číslo) pět Caleových básní a jednu povídku. Koncem ledna 1972 se Cale, Reed a Nico sešli v Paříži, kde odehráli společný koncert v klubu Bataclan. Během tohoto shledání dřívějších spoluhráčů hrál Cale na violu a klavír, Reed na kytaru a Nico je občas doprovodila zpěvem. Vedle písní z tvorby Velvet Underground trojice hrála i skladby ze svých sólových alb. Záznam z tohoto koncertu vyšel v roce 2004 pod názvem Le Bataclan '72.
V červenci 1972 vydal po více než dvou letech své druhé sólové album nazvané The Academy in Peril. V mezidobí byla zrušena jeho smlouva s vydavatelstvím Columbia Records a nové album vyšlo u Reprise Records. Na rozdíl od jednodušších písní na prvním albu zde v několika skladbách využil služeb londýnského orchestru Royal Philharmonic Orchestra. Pro vydavatelství pracoval také jako producent; produkoval album Jennifer americké zpěvačky Jennifer Warnes, na kterém mimo několika dalších coververzí přidala i Caleovu „Empty Bottles“. Po devíti měsících se přihlásil opět s novinkou v podobě alba Paris 1919, na kterém jsou opět jednodušší písně, v nichž Calea doprovázelo několik členů kapely Little Feat. Na rozdíl od The Academy in Peril, které si Cale produkoval sám, v případě Paris 1919 tuto funkci zastával Chris Thomas a vyšlo opět u Reprise. Odborná kritika desku hodnotí jako jedno z jeho nejlepších sólových alb. Na album mělo navázat i turné, k čemuž však nakonec nedošlo. Ještě v roce 1972 se podílel na demo nahrávkách skupiny The Modern Lovers; hrál na mellotron v písni „Gilfriend“ a na klavír v „Pablo Picasso“. Tyto nahrávky však vydány nebyly, ale hned v roce 1973 skupina šla znovu opět s Calem, tentokrát v roli producenta, do studia a nahrála své první album The Modern Lovers. Než Cale od Reprise odešel, stihl ještě společně s Tedem Templemanem produkovat eponymní album skupiny Chunky, Novi & Ernie. Koncem roku 1972 Calea kontaktoval Bryan Ferry, jestli by neprodukoval druhé album jeho skupiny Roxy Music; nakonec se tak nestalo.Koncem roku 1973 Caleovi vypršela smlouva s Warner Bros. a po přestěhování do Londýna podepsal novou s vydavatelstvím Island Records. Podle nové smlouvy měl vydat tři nová studiová alba. První červnový den roku 1974, společně s dalšími umělci ze stáje Island Brianem Enem, Kevinem Ayersem a Nico, odehrál Cale koncert v londýnském Rainbow Theatre. Cale představil tři skladby z vlastního repertoáru („Buffalo Ballet“, „Fear Is a Man's Best Friend“ a „Heartbreak Hotel“) a hrál rovněž na violu v jedné Enově a jedné Ayersově písni a klavír v jiné Enově písni. Ještě koncem června, pouhých osmadvacet dní po nahrání, vyšel záznam z koncertu na gramofonové desce pod názvem June 1, 1974. Cale zde byl zastoupen pouze skladbou „Heartbreak Hotel“. V září téhož roku vydal své čtvrté sólové studiové album nazvané Fear. Později toho roku vystoupil spolu s Nico a Enem na společném koncertě v Berlíně. Toho roku, poté, co Cale zajistil u Island smlouvu i pro Nico, vydala Nico své čtvrté album nazvané The End… Cale je zde opět podepsán jako producent a hráč na několik nástrojů. Téhož roku složil hudbu k debutovému filmu Caged Heat amerického režiséra Jonathana Demmeho.V březnu 1975 vydal svůj druhý počin na značce Island Records, sice album Slow Dazzle. Na tomto albu mimo jiné zpíval doprovodné vokály Geoff Muldaur a Cale se mu odměnil tím, že hrál na violu v písni „Higher and Higher“ z jeho alba Is Having a Wonderful Time. Během toho roku stihl nahrát ještě jedno vlastní album. To pak pod názvem Helen of Troy vyšlo v listopadu 1975. Všechna tři sólová alba pro Island si produkoval Cale sám a na všech hrál na syntezátory Eno. Cale přispěl i na jeho sólové album Another Green World, v němž hrál na violu v písních „Sky Saw“ a „Golden Hours“. Během roku 1975 ještě produkoval debutové album americké zpěvačky Patti Smith nazvané Horses. V následujícím roce odehrál několik koncertů jako zpěvaččina předkapela a navíc při většině koncertů hrál na baskytaru v přídavku v podobě coververze písně „My Generation“ od skupiny The Who. Koncertní nahrávka této skladby vyšla v roce 1996 na reedici alba Horses. V roce 1976 produkoval několik demo nahrávek britské skupiny The Police, ty však nikdy nevyšly. Ani druhé Caleovo manželství dlouho nevydrželo a v roce 1975 se rozpadlo. Manželka měla po smrti své kamarádky psychické problémy, což způsobilo kolaps vztahu. Dne 21. července 1976 Cale vystupoval v newyorském klubu Ocean a při jedné písni se k němu připojil Lou Reed. Vedle Reeda samotného s Calem při koncertu hráli ještě Patti Smith, David Byrne a Chris Spedding. V té době Reed s Calem vystoupili společně ještě několikrát.
V únoru 1977, po roce a půl od jeho posledního alba, vyšla kompilace Guts. Obsahovala různé písně z jeho tří předchozích Islandovských alb. Později v tomto roce Cale po dvou letech vydal na značce Illegal Records album s novým materiálem; šlo však pouze o třípísňové EP nazvané Animal Justice. Také hrál na varhany v písni „Dancer with Bruised Knees“ a na marimbu v „Be My Baby“ z alba Dancer with Bruised Knees kanadského folkového dua Kate & Anna McGarrigle. Dále také Cale spolu se svou manažerkou a tehdejší přítelkyní Jane Friedman a podnikatelem Michaelem Zilkhou založil vydavatelství SPY Records. Další aktivitou byla produkce EP Packet of Three skupiny Squeeze, singl s písněmi „I Don't Wanna“, „Red London“ a „Ulster“ punkové skupiny Sham 69, singl „I Need Nothing“ od Menace a v neposlední řadě i první LP desku kapely Squeeze nazvanou Squeeze. Dále hrál na klávesy na singlu „Only Women Bleed“ zpěvačky Julie Covingtonové; následujícího roku pak hrál na clavinet a klavír v několika písních z jejího eponymního alba.
V dubnu 1977, při vystoupení v Croydonu, Cale při skladbě „Heartbreak Hotel“ rozsekal již mrtvé kuře sekáčkem na maso. Bubeník Joe Stefko s baskytaristou Mikem Viscegliou, kteří byli vegetariáni, z kapely na protest odešli; zbylí dva členové − kytarista Ritchie Fliegler a klávesista Bruce Brody − ve skupině zůstali. V létě roku 1978 nahrál Cale společně s Ianem Hunterem, Mickem Ronsonem a Corkym Laingem několik písní, které však nikdy nevyšly. Cale zpíval ve čtyřech z celkových sedmi písní (ve všech však hrál na nástroje).
Léta 1978 a 1979 přinesla několik nahrávek z vydavatelství SPY Records, která Cale sám produkoval: stejnojmenné EP skupiny Harry Toledo & The Rockets, singl „Re-Bop“ / „Attitudes“ skupiny Marie et les Garçons (v písních rovněž hrál na marimbu a klavír), čtyřpísňové EP kapely Model Citizens a nakonec mixoval singl „Let It Blurt“ / „Live“ novináře a zpěváka Lestera Bangse. Také plánoval vydat sólový singl „Jack the Ripper“ − to však bylo nakonec zakázáno, protože v Anglii v té době vraždil Peter Sutcliffe, přezdívaný Yorkshirský rozparovač. Dalším hostováním v roce 1978 bylo hraní na violu ve skladbě „Patrolling Wire Borders“ z Enova alba Music for Films. Mimo to vše ještě produkoval a hrál na klávesy na albu Some Things Never Change zpěváka Davida Kubinece. Skupina Harry Toledo & The Rockets se nedlouho po vydání EP rozpadla a několik jejích členů založilo nový projekt The Necessaries. Ten hned v roce 1979 u SPY vydal svůj první singl „You Can Borrow My Car“ / „Runaway Child“, který opět produkoval Cale.
V té době rovněž produkoval singl „Disco Clone“ zpěvačky Cristiny; přestože je uveden jako producent tohoto singlu na jeho obalu, sám si na nahrávání nevzpomíná. V březnu 1979 vydal Ian Hunter své čtvrté sólové album You're Never Alone with a Schizophrenic, kde Cale hraje na klávesy v písni „Bastard“. V prosinci 1979 vydal na značce SPY Records koncertní album Sabotage/Live obsahující písně, které nikdy nevyšly na studiových albech. V roce 1980 produkoval album Une nouvelle vie francouzské novovlné skupiny Modern Guy. Dále na tomto albu hrál na cembalo, varhany a perkuse; toho roku ještě produkoval tři písně („Shopping for Clothes“, „Joey“ a „Red Army“) dua Judy Nylon a Patti Palladin, které vystupovaly pod názvem Snatch. V roce 1980 se během Caleova koncertu v Austinu k němu připojil v jedné skladbě Sterling Morrison. V té době rovněž nahrál písně „Piano-La“ a „Velvet Couch“ spolu s anglickým zpěvákem Davidem Bowiem; obě však zůstaly oficiálně nevydané.Od sedmdesátých do osmdesátých let Cale na pódiu často vystupoval v podivných oblecích, jako například lékařský plášť a rouška nebo hokejová maska. Do osmdesátých let vkročil podepsáním smlouvy s A&M Records a vzápětí vydal album Honi Soit, první plnohodnotné studiové album po šesti letech. Jeho producentem tentokrát nebyl Cale, ale Mike Thorne. Kvůli obalu a názvu alba Cale oslovil Andyho Warhola, který mu navrhl, že by se album mohlo jmenovat John and Yoko a na obalu by byl Cale vyfocen s Yoko Ono. S tímto návrhem Cale nesouhlasil a Warhol obal vytvořil jinak. Album nemělo dostatečný komerční úspěch, což znamenalo Caleův odchod od A&M Records. V květnu 1980 odehrál dva koncerty s programem The Nine Lives of Gordon Liddy, při kterém mimo starších písní odehrál i několik nevydaných. V říjnu 1981 se oženil s Risé Irushalmi, kterou poprvé potkal v roce 1979 v klubu CBGB. Krátce předtím, než ji potkal, měl vztah na jednu noc se Sylvií Morales, která se později provdala za Lou Reeda. Později podepsal smlouvu s vydavatelstvím ZE Records a v říjnu 1982 vydal album Music for a New Society. Na album přispěl dvěma svými texty i spisovatel, herec a hudebník Sam Shepard. Shepard Calea požádal, zdali by nesložil hudbu k jeho operetě nazvané The sad lament of Pecos Bill on the eve of killing his wife. Cale však nesouhlasil, neboť sám chtěl pracovat na opeře inspirované životem velšského básníka Dylana Thomase. Nakonec ani tento plán nevyšel, později však alespoň zhudebnil několik jeho básní. Roku 1982 složil hudbu k jednomu filmu série American Playhouse nazvanému Who Am I This Time?; režisérem byl Jonathan Demme.
Jako producent a hráč na barytonovu kytaru a syntezátorové perkuse se v roce 1983 podílel na singlu Made for TV: „So Afraid of the Russians“ / „Unknown Soldier“. V říjnu 1984 produkoval nahrávky skupiny Gene Loves Jezebel, ty však zůstaly nevydané. V lednu 1984 vyšlo u ZE Records další sólové album Caribbean Sunset a v září téhož roku pak jeho druhé koncertní album John Cale Comes Alive, které bylo doplněné o dvě ve studiu nahrané písně. O rok později následovalo další studiové album Artificial Intelligence vydané u vydavatelství Beggars Banquet Records. Jeho producentem byl opět Cale a pod všemi skladbami byl mimo Calea autorsky podepsán i newyorský spisovatel Larry „Ratso“ Sloman. U stejného vydavatelství vyšlo i nové album Nico s názvem Camera Obscura; Cale jej produkoval a v titulní písni zpíval. Téhož roku produkoval album skotské skupiny James King and the Lonewolves, které však nikdy nebylo vydáno. V červenci 1985 se Caleovi a jeho ženě narodilo první a jediné dítě, dcera Eden.Po vydání alba Artificial Intelligence se Cale začal věnovat různým vedlejším projektům a na více než deset let kompletně rozpustil svou doprovodnou skupinu. V roce 1986 produkoval tři písně z alba Pop Model belgické zpěvačky Lio („Dallas“, „Barbie“ a „Veste Du Soir“). Toho roku dále složil hudbu k dalšímu Demmeho filmu Něco divokého. Roku 1987 produkoval debutové album britské skupiny Happy Mondays nazvané Squirrel and G-Man Twenty Four Hour Party People Plastic Face Carnt Smile (White Out). Ve stejném roce pak produkoval ještě album Try to be Mensch německé skupiny Element of Crime; rovněž hrál ve čtyřech skladbách na klávesy. Krom toho vydal u vydavatelství ROIR archivní koncertní album Even Cowgirls Get the Blues nahrané v letech 1978 a 1979 v newyorském klubu CBGB. Koncem roku 1987 odehrál sérii koncertů v duu s Chrisem Speddingem. Ke konci jejich turné Cale při vystoupení na Massachusetts College of Art představil své dílo pro smyčcový kvartet. Rovněž složil čtyři skladby pro balet „Sanctus“ taneční společnosti Randyho Warshawa; veškerá hudba byla nahrána za pomoci elektronického orchestru samotným Calem. V listopadu 1987 představil v Amsterdamu své dílo Falklands Suite, ve kterém zhudebnil několik básní Dylana Thomase. Toho roku se začal věnovat také herectví; nejprve dostal lekce od herce F. Murraye Abrahama a následně hrál roli Hubbleyho v krátkém filmu The Houseguest režiséra Franze Harlanda. K filmu složil i originální hudbu.
V roce 1988 produkoval a zpíval doprovodné vokály na albu Crawl with Me kanadského zpěváka Arta Bergmanna. O rok později svůj program Falklands Suite nahrál i ve studiu a vydal na albu Words for the Dying, které produkoval Brian Eno. Během nahrávání alba byl režisérem Robem Nilssonem natočen i stejnojmenný dokument, v nemž je zachyceno nahrávání alba v Moskvě, Londýně i Walesu. V tomtéž roce pak produkoval a hrál na klávesy, klavír a zpíval doprovodné vokály v různých písních z alba Lullabies for Lager Louts skupiny Big Vern.
Když v únoru 1987 nečekaně zemřel Andy Warhol, na zádušní mši došlo k setkání Calea s režisérem Julianem Schnabelem, který mu navrhl, aby napsal requiem pro Warhola. Cale tak učinil a později tuto skladbu chtěl představit i Reedovi, který se rovněž mše účastnil. Když se spolu setkali, Reedovi se skladba zalíbila a začali společně pracovat na celém albu pro Warhola. Než album nazvané podle jedné z Warholových přezdívek Songs for Drella vyšlo, bylo několikrát představeno při koncertech. Kompletní verze alba vyšla v dubnu 1990. Přibližně dva měsíce poté, dne 15. června 1990, Cale s Reedem představovali několik skladeb z alba ve francouzském městě Jouy-en-Josas u příležitosti výstavy o Warholovi pořádané nadací Cartier Fondation. Přestože původně neměli vystupovat, byli pozváni i Morrison s Tuckerovou. Nakonec se však všichni čtyři členové klasické sestavy Velvet Underground sešli na pódiu a zahráli spolu skladbu „Heroin“. Roku 1989 složil hudbu pro krátký dokumentární film Dick režiséra Jo Menella. V tentýž rok hrál roli osamělého spisovatele v krátkém filmu Wonderland USA režisérky Zoe Beloff a hrál postavu jménem Aryan Leader v epizodě „Race Traitors“ kriminálního seriálu The Equalizer. Rovněž hrál na violu v písni „At Night“ z eponymního alba skupiny See No Evil.V roce 1990 Cale hrál na violu v písni „Sadly Beautiful“ z posledního alba skupiny The Replacements nazvaného All Shook Down a ve stejném roce se ve studiu opět sešla dvojice Eno-Cale, aby spolu nahrála album Wrong Way Up. Duo původně plánovalo odehrát i turné na podporu desky. Přestože Eno původně souhlasil, nakonec odmítl. Dále také produkoval album Sabor Salado španělské skupiny Los Ronaldos. Rovněž měl produkovat album nizozemské skupiny Claw Boys Claw, avšak ke spolupráci nedošlo. Ve stejném roce vyšla kompilace věnovaná Williamu Burroughsovi nazvané Dead City Radio, na kterou Cale přispěl skladbami „Ah Pook the Destroyer“, „Brion Gysin's All-Purpose Bedtime Story“, „No More Stalins, No More Hitlers“ a „Love Your Enemies“. Rovněž se v Paříži představil jako model při dvou módních přehlídkách; při jedné byl oblečen společností Comme des Garçons a podruhé od japonského návrháře Jódžiho Jamamota.Roku 1991 produkoval eponymní album francouzské zpěvačky Louise Féronové a hrál na violu a syntezátory v několika písních z alba I Spent a Week There the Other Night Maureen Tuckerové. Je rovněž uveden jako hráč na „radar blips“ na albu Heart and Mind americké skupiny Sister Double Happiness a hrál na klavír v jedné písni z eponymního alba korsické skupiny Les Nouvelles Polyphonies Corses. V roce 1991 Cale složil hudbu ke svému prvnímu plnohodnotnému baletu Iphigenia in Tauris. V září toho roku vyšla kompilace I'm Your Fan, na kterou přispěli různí hudebníci svými verzemi písní Leonarda Cohena; Cale zde přispěl písní „Hallelujah“. Jeho první soundtrack Paris s'eveille – suivi d'autres compositions, vydaný v tomto roce, obsahoval vedle jím složené hudby k filmovému dramatu Paris s'éveille režiséra Oliviera Assayase ještě studiovou verzi skladby „Sanctus“ a několik dalších kratších skladeb. V roce 1992 složil hudbu k politickému thrilleru Primary Motive režiséra Daniela Adamse. Dále pak vytvořil multimediální projekt Life Under Water, v němž střídal hru na klavír, smyčcový kvartet a různé zvukové efekty. Později režisérka Zoe Beloff natočila film založený na tomto projektu. V dubnu 1992 nahrál v Bruselu koncertní album Fragments of a Rainy Season, kde se doprovází pouze na klavír a akustickou kytaru; album vyšlo později v tomto roce. Ve stejný rok zpíval v písních „Hunger“ a „First Evening“ z alba Sahara Blue francouzského skladatele Hectora Zazou. Dále pak pokračovat ve filmové tvorbě a složil hudbu k Zrození lásky francouzského režiséra Philippa Garrela, s nímž v sedmdesátých letech blízce spolupracovala i Nico. V listopadu 1993 vyšla hudbu k tomuto filmu na albu 23 Solo Pieces for La Naissance de L'Amour.
Počátkem prosince 1992 Cale vystupoval na Newyorské universitě, přičemž několik skladeb odehrál sám s klavírem a několik za doprovodu smyčcového kvarteta Soldier String Quartet. Při několika skladbách se na pódiu objevili i Morrison a Reed. O měsíc později pak Cale s Morrisonem odehráli v televizním pořadu The Tonight Show skladbu „Paris 1919“ a během následného rozhovoru Cale žertem řekl, že v nejbližší době bude skupina Velvet Underground pro peníze obnovena. V únoru 1993 se klasická sestava skupina doopravdy sešla a začala společně zkoušet a plánovat evropské turné. Turné skupina zahájila první červnový den v Edinburghu. Následovala řada dalších vystoupení ve Spojeném království, Nizozemsku, Německu, Česku, Švýcarsku, Dánsku, Itálii a Francii. Záznam z několika pařížských koncertů později vyšel jako koncertní album Live MCMXCIII. Přestože skupina plánovala i americké turné, rozpadla se nedlouho po skončení toho evropského. Roku 1993 rovněž vyšla dvě alba věnovaná Johnu Cageovi; na první Caged/Uncaged Cale přispěl mluveným slovem, na druhé A Chance Operation pak skladbou „In Memoriam John Cage − Call Waiting“. Následujícího roku vydal další kolaboraci v podobě alba Last Day on Earth s americkým písničkářem Bobem Neuwirthem, jejíž počátky byly položeny již několik let před vydáním. Neuwirth Calea v tomtéž roce pozval i na nahrávání alba Phoenix písničkáře Vince Bella, které Neuwirth produkoval; Cale zde hrál na klavír. V červenci toho roku byla vydána kompilace Seducing Down the Door: A Collection 1970−1990; o dva roky později pak další The Island Years.
V prosinci 1994 hrál při promítání němého filmu Alonzo, muž bez rukou z roku 1927 v Paříži a v Lyonu; první z koncertů byl nahrán a později vydán na albu The Unknown. Ještě v roce 1994 nahrál báseň Dylana Thomase „Your Pain Shall be a Music“ na stejnojmenné album Jódžiho Jamamota a produkoval pět písní na albu The Rapture britské skupiny Siouxsie and the Banshees; toto album vyšlo až počátkem roku 1995. Tři z členů Velvet Underground, tedy Cale, Morrison a Tuckerová, se v listopadu 1994 setkali v muzeu Andyho Warhola v Pittsburghu, kde hudebně doprovodili projekci Warholových filmů Eat a Kiss. Ještě před tím, než Morrison v srpnu 1995 zemřel, stihl spolu s Calem a Tuckerovou nahrát coververzi skladby „People Who Died“ od Jima Carolla pro film Antártida. I k tomuto filmu, jenž režíroval španělský režisér Manuel Huerga, složil Cale hudbu a sám zde byl zachycen, když přišli dva hlavní hrdinové filmu na jeho koncert; hrál zde píseň „Antartica Starts Here“. Roku 1994 měl Cale v plánu opět spolupracovat s Terrym Rileyem, ale ze spolupráce sešlo. V roce 1995 pak složil hudbu k Nezapomeň, že zemřeš francouzského režiséra Xaviera Beauvoise a v roce 1996 to byl britský film Střelila jsem Andyho Warhola kanadské režisérky Mary Harronové pojednávající o feministické spisovatelce Valerie Solanasové a jejím atentátu na Andyho Warhola. Ve stejný rok to byl další film, který souvisel s Warholem; sice Basquiat o stejnojmenném malíři, který určitou dobu s Warholem blízce spolupracoval. Svou hudbou rovněž přispěl k šestiminutovému animovanému snímku Ah Pook Is Here, ve kterém vypráví William S. Burroughs.
V říjnu 1995 Cale ve Vídni představil svou operu Mata Hari, ke které složil hudbu a Franz Harland libreto. Cale plánoval operu v létě 1997 oživit a představit ji v několika dalších městech, k čemuž však již nikdy nedošlo. V roce 1995 opět spolupracoval se Zazouem; tentokrát šlo o duet s americkou zpěvačkou Suzanne Vega v písni „The Long Voyage“ z alba Chansons des mers froides. Ve stejný rok složil hudbu a hrál na klavír v písni „Perfect Moon“ z alba Ivana Krále nazvaného Nostalgia; text k písni napsala Patti Smith, která jej rovněž recituje. S Patti Smith spolupracoval i v následujícím roce, kdy hrál na varhany v písni „Beneath the Southern Cross“ z jejího alba Gone Again. V srpnu 1996 pak hrál jako host na baskytaru v písních „Land“ a „Gloria“ při jejím koncertě v Londýně. V lednu 1996 byla skupina Velvet Underground ve své klasické sestavě uvedena do Rock and Roll Hall of Fame. Uvedení se již nedožil Morrison a zbývající trio mu věnovalo píseň „Last Night I Said Goodbye to My Friend“. V roce 1996 hrál na klavír v písni „Love to Die for“ z alba Fantastic Star britského zpěváka Marca Almonda a produkoval album Rooms projektu Goya Dress vedeném skotskou zpěvačkou Astrid Williamsonovou; rovněž několik skladeb mixoval a v „Scorch“ hrál na klavír. Ve stejném roce ještě produkoval a mixoval album The First Second skupiny Maids of Gravity a produkoval In Paradisu od Les Nouvelles Polyphonies Corses. V září 1996 vydal po sedmi letech nové album nazvané Walking on Locusts; v roli hostů se na něm podíleli například David Byrne nebo Maureen Tuckerová, hostovat zde měla i Patti Smith, ale nakonec se tak nestalo. Jde o jeho jediné sólové album vydané v této dekádě. V roce 1997 složil hudbu k filmu Michaela Haussmana s názvem Rhinoceros Hunting in Budapest a přispěl zhudebněnou básní „The Moon“ na album Kicks Joy Darkness věnované Jacku Kerouacovi. Brzy poté přispěl zhudebněnou básní „La Aurora“ (s textem přeloženým do angličtiny; pod názvem „Daybreak“) na album věnované španělskému básníkovi Federicu García Lorcovi.V říjnu 1997 měl premiéru další balet, ke kterému složil Cale hudbu. Choreografii vytvořil Ed Wubbe a balet byl věnován Nico (podle které dostal také svůj název – Nico). V následujícím roce vyšla hudba z tohoto baletu na albu Dance Music. V roce 1997 hrál na klavír a mixoval píseň „Feel Alright“ novozélandské skupiny Garageland; píseň nevyšla na žádném studiovém albu, ale pouze jako singl. Koncem roku 1997 se rozešel se svou manželkou Risé. Později byla jeho přítelkyní kurátorka umění Claudia Gould. S ní Cale spolupracoval již v minulosti na projektu The Music Box Project, ke kterému několik různých skladatelů vytvořilo vlastní hudbu a design hrací skříňky. Jedním ze skladatelů byl i Cale, který na projektu spolupracoval s umělcem Josephem Kosuthem. Původně chtěl složit rachotivé zvuky, avšak nakonec přispěl krátkou skladbou, kterou původně napsal pro svatbu svého přítele. V roce 1998 spolu s Andym Gillem a Jimem O'Rourkem produkoval píseň „Needles for Teeth“ z eponymního EP skupiny The Jesus Lizard a produkoval píseň „Ever“ z alba 1 Douar francouzského harfisty Alana Stivella; ve stejné písni také hrál na baskytaru. Během roku 1998 rovněž odehrál společné turné se skupinou The Creatures. V roce 1998 spolupracoval s íránským režisérem Raminem Niami, k jehož filmu Někde ve městě složil hudbu. V roce 1999 složil hudbu k dokumentárnímu filmu Jamese Marshe nazvanému Wisconsinský výlet za smrtí, dalšímu Garrelovu filmu Le Vent de la nuit a rakouskému dramatu Die Jungfrau režiséra Diega Donnhofera. Tentýž rok přinesl album Desert Station Frequency americké skupiny Ventilator, pod kterým je Cale opět podepsán jako producent. Duetem se Suzanne Vega v podobě písně „So Long, Marianne“ od Leonarda Cohena přispěl na kompilaci Bleecker Street: Greenwich Village in the 60's. Toho roku Cale vydal svou autobiografickou knihu nazvanou What's Welsh for Zen?, kterou spolu s Calem napsal Victor Bockris a graficky ji upravil Dave McKean. V dubnu 1999 vyšla další kompilace Close Watch: An Introduction to John Cale a o rok později produkoval album Undrentide britské vokální skupiny Mediæval Bæbes specializující se na středověkou hudbu. Roku 2000 byla představena jeho druhá spolupráce s Harronovou, sice film Americké psycho. Cale složil hudbu a o orchestraci jeho skladeb se postaral Randall Woolf. Stejný rok přinesl několik dalších filmů s Caleovou hudbou: Love Me (r. Laetitia Massonová), Saint-Cyr (r. Patricia Mazuyová) a Abschied - Brechts letzter Sommer (r. Jan Schütte). Roku 2000 se výrazně podílel na filmu Beautiful Mistake režiséra Marca Evanse, ve kterém s různými velšskými hudebníky hrál své a jejich písně; s režisérem spolupracoval již v roce 1997, kdy složil hudbu pro jeho film Vysněná Amerika.
V květnu 2000 vydal Cale první z řady archivních alb složených z avantgardní hudby nahrané v šedesátých letech; neslo název Day of Niagara. Následovala alba Sun Blindness Music (2001), Dream Interpretation a Stainless Gamelan (obě 2002); to vše bylo završeno box setem New York in the 1960s vydaném v roce 2005. V roce 2001 přispěl klavírem do písně „Presidential Suite“ z alba Rings Around the World velšské skupiny Super Furry Animals a zpíval v písni „I Wanna Be Around“ z alba Small World Big Band britského moderátora a klavíristy Joolse Hollanda. V roce 2002 zpíval a hrál na klavír v písni „Don't Pretend“ z alba Hitting the Ground amerického zpěváka Gordona Gana a je rovněž spoluautorem písně „The Insult“, kterou rovněž zpívá, z alba Positions projektu Trash Palace. Rovněž byl vypravěčem ve filmu N[eon] výtvarníka a režiséra Dave McKeana. S dalším novým vlastním materiálem přišel v květnu 2003, kdy vydal u EMI Records pětipísňové EP 5 Tracks. Album bylo inspirováno teroristickými útoky v září 2001, kdy Cale bydlel blízko místa činu. V říjnu téhož roku přišel s novým plnohodnotným albem HoboSapiens, jehož název vznikl jako jazyková hříčka z homo sapiens. Album v písních a mezi nimi obsahovalo různé rušivé elementy, jako například italské hlasy, a spolu s Calem jej produkoval Nick Franglen.
V roce 2003, pět let po jeho první spolupráci s Raminem Niamim, Cale složil hudbu k jeho filmu Paříž. Stejný rok přinesl ještě dva filmy: Y Mabinogi režiséra Dereka Hayese, kde opět spolupracoval s orchestrátorem Randallem Woolfem a skladby nahrál s Velšským národním orchestrem, a Rhinoceros Eyes, jenž režíroval Aaron Woodley. Dále pak složil část hudby pro dokumentární film Con Man. V roce 2003 se podílel na dokumentárním filmu Nové výjevy z Ameriky dánského režiséra Jørgena Letha a hrál velšskou lidovou píseň „Ar Lan y Môr“ v Evansově filmu Dal: Yma/Nawr. Vedle toho rovněž vyšla Caleova biografická kniha od Tima Mitchella nazvaná Sedition and Alchemy. O rok později složil hudbu k filmu britského režiséra C. S. Leigha s názvem Process. Dne 8. února 2004 hrál hudbu k filmu u příležitosti promítání filmu; největší část byla odehrána na klavír, ale hrál i na syntezátory a vytvářel hluk za pomoci elektrické kytary. Se stejným režisérem spolupracoval i na biografickém filmu o Andym Warholovi Everybody Had a Camera. Dvojice v tomto případě spolupracovala na scénáři. Cale chtěl, aby ve filmu hráli známí hollywoodští herci, jako například Johnny Depp (měl hrát Calea), Uma Thurman a Reese Witherspoon (jako Nico a Edie Sedgwick). Projekt však právě díky tomu nebyl dokončen. V roce 2005 ještě složil hudbu k dokumentu About Face: The Story of the Jewish Refugee Soldiers of World War II režiséra Stevena Karrase.
S dalším albem tentokrát přišel už po dvou letech; neslo název Black Acetate a vyšlo koncem září 2005 na značce EMI. V novém miléniu se postupně přestal věnovat produkování a hraní na albech jiných interpretů. Vrátil se až v roce 2006, kdy produkoval album The Boxing Mirror písničkáře Alejandra Escoveda. V roce 2007 produkoval album skupiny Ambulance LTD, ale to nakonec kvůli krachu nahrávací společnosti nevyšlo. Toho roku Cale vydal nové koncertní album Circus Live. V následujícím roce hrál na violu a syntezátory na albu Replica Sun Machine anglické kapely The Shortwave Set. V roce 2008 dostal další filmovou roli; tentokrát hrál postavu jménem Dick Winter ve filmu Salamandra argentinského režiséra Pabla Agüera. Během závěrečných titulků filmu Cale za doprovodu souboru Pequeña orquesta reincidentes zpívá ve španělštině píseň „Naranjo en flor“. V říjnu 2008 se v londýnské Royal Festival Hall konal první ročník festivalu Life Along the Borderline: A Tribute to Nico u příležitosti jejích nedožitých sedmdesátých narozenin. Akce se opakovala v květnu 2009 v italské Ferraře, v březnu 2010 v polské Wroclawi, v dubnu toho roku v Římě a nakonec v lednu 2013 v New Yorku. V roce 2010 hrál na klávesy v písni „Auto-Intoxication“ na albu Postcards from a Young Man velšské skupiny Manic Street Preachers.
Od června 2009 zastupoval Wales na italském festivalu Biennale di Venezia, kde představil multimediální projekt Dyddiau Du/Dark Days. Šlo o záběry z jeho rodného Garnantu a okolních kopců promítané na pěti obrazovkách. V lednu 2010 program Dyddiau Du/Dark Days zopakoval v australském Hobartu, v červenci v německém Essenu a nakonec v říjnu a listopadu i ve velšském Swansea. Od roku 2009 několikrát odehrál koncert s orchestrem, při kterém zahrál celé své album Paris 1919 z roku 1973; poprvé v listopadu 2009 v Cardiffu, následně v březnu 2010 v Londýně, v květnu Norwichi, v září v Paříži, v květnu 2011 v Barceloně, v říjnu v Essenu, v listopadu v Malmö a v lednu 2013 dvakrát v New Yorku. V říjnu 2010 vyšlo archivní koncertní album Live at Rockpalast nahrané během dvou německých vystoupení v letech 1983 a 1984; první disk obsahuje záznam z koncertu s kapelou a druhý Caleův sólový s klavírem a kytarou. V květnu 2011 představil na Brightonském festivalu speciální program Émigré/Lost & Found, při kterém spolu s orchestrem a hostujícím Nickem Franglenem zahrál nejsmutnější písně z celé své kariéry. V roce 2011 po jedenácti letech spolupracoval s Patricií Mazuyovou a složil hudbu pro film Sport de filles. Toho roku složil také hudbu ke Garrelovu filmu Un été brûlant.
V září 2011 vydal po šesti letech album s novým materiálem; šlo však pouze o EP nazvané Extra Playful. V únoru 2012 vyšly souborně na jednom albu různé nahrávky, které produkoval nebo aranžoval; album se jmenuje Conflict & Catalysis: Productions & Arrangements 1966-2006. Již s vydáním EP Extra Playful bylo oznámeno, že brzy poté vyjde nové plnohodnotné album, které nakonec vyšlo v říjnu 2012 a dostalo název Shifty Adventures in Nookie Wood. V srpnu následujícího roku představil kompletně přepracované album Music for a New Society při koncertě v dánském Aarhusu. Toho roku opět spolupracoval s Garrelem, kdy složil hudbu k jeho filmu Žárlivost; nakonec však jeho hudba použita nebyla a složil jí francouzský kytarista Jean-Louis Aubert. Roku 2014 se po šesti letech opět představil jako herec; hrál v epizodě „Sorrowsworn“ amerického seriálu The Bridge. V září téhož roku odehrál v Londýně dvě speciální vystoupení, při nichž představil nové audiovizuální dílo nazvané LOOP>>60Hz: Transmissions from The Drone Orchestra; spolupracoval na něm s architektem Liamem Youngem. V říjnu téhož roku odehrál společné vystoupení se zpěvačkou Patti Smith v budově Cartierovy nadace pro současné umění v Paříži. U příležitosti stého výročí Vánočního příměří, které proběhlo během první světové války a během něhož se setkali britští a němečtí vojáci, představil v malém městě Mesen v Belgii nové hudební dílo inspirované touto událostí. Obsahovalo celkem čtyři skladby, z toho jedna byla zhudebněnou básní Dylana Thomase. Při představení, které se odehrálo 20. prosince 2014, dále představil kompletně přepracovanou koncertní verzi alba Paris 1919. Toho roku také napsal předmluvu ke knize fotografií Billyho Namea nazvané The Silver Age.
V dubnu 2015 hrál při otevření nové budovy newyorského Muzea amerického umění Whitneyové. Spolu s ním vystoupil Tony Conrad, se kterým spolupracoval již v šedesátých letech, a vytvořili hudební doprovod k Warholovu němému filmu Empire. Dále zde se svou vlastní kapelou odehrál více než šestihodinové vystoupení. Hráli na venkovních terasách ve velmi silném mrazu, přičemž každý hudebník stál na jiné terase. To bylo doprovázeno vizuálními efekty Abigail Portner. Šlo o hudbu stylu drone, zpočátku hranou v G, později – během průjezdu vozidla NYFD – hudebníci přešli do E a když již siréna nebyla slyšet, vrátili se k G. V srpnu 2015 Cale vystoupil na melbourneském festivalu Supersense s audiovizuálním představením nazvaným Signal to Noise. Doprovázela jej zde elektronická hudebnice Laurel Halo a zpěvačka Lisa Gerrardová. Vizuální podobu obstarala Abigail Portner. V lednu 2016 vydal nové studiové album nazvané M:FANS. Nahrávka neobsahuje nové písně, ale nově nahrané verze starších písní, které již v roce 1982 vyšly na albu Music for a New Society. Rovněž se podílel na nahrávce Painting With skupiny Animal Collective (hrál na violu v písni „Hocus Pocus“). Počátkem dubna toho roku odehrál v Paříži celé album The Velvet Underground & Nico za doprovodu hostů, jimiž byli Pete Doherty a Carl Barât ze skupiny The Libertines, francouzští zpěváci Étienne Daho a Lou Doillon, rapper Saul Williams, skupina Animal Collective a hudebníci Mark Lanegan a Nick Franglen. Při koncertu rovněž odehrál většinu písní z desky White Light/White Heat. V červenci toho roku zahrál tři písně od Davida Bowieho při poctě tomuto hudebníkovi, která se konala v londýnské Royal Albert Hall. Toho roku měl rovněž premiéru film Love Twice režiséra Roba Nilssona, v němž Cale ztvárnil roli filmového producenta Lestera. Role byla připravena přímo pro Calea.V dubnu 2017 vydal desetiapůlminutovou avantgardní nahrávku na gramofonové desce. Vzniklo pouze sto kusů, přičemž všechny byly Calem ručně očíslovány a podepsány. Následující měsíc, dne 26. května 2017, vystoupil v Liverpoolu se stejným programem jako v předchozím roce v Paříži – hosty tentokrát byli The Kills, Gruff Rhys, Clinic, Nadine Shah, Fat White Family a Wild Beasts. Naposledy program uvedl při dvou vystoupeních v New Yorku ve dnech 16. a 17. listopadu 2017. Hosty tentokrát byli Caroline Polachek, Tunde Adebimpe, Kurt Vile, Connan Mockasin, Sky Ferreira a členové kapel MGMT, Animal Collective a Thee Oh Sees. Toho roku rovněž napsal předmluvu ke knize textů Marka Lanegana s názvem I Am the Wolf. Roku 2018 potřetí spolupracoval s režisérkou Patricií Mazuyovou – složil hudbu k filmu Paul Sanchez est revenu!. V roce 2019 se coby host představil v písni „Poison“ zpěvačky Marissy Nadler.V roce 2019 plánuje vydat dlouho odkládané album s novými písněmi. Roku 2016 také prohlásil, že by rád napsal nějaké písně ve velštině.V roce 2018 v jeho skupině hráli kytarista Dustin Boyer (od 2005), bubeník Deantoni Parks (příležitostně od roku 2004) a baskytarista Joey Maramba (příležitostně od 2011). K roku 2014 Cale žil v Los Angeles. I ve vysokém věku se Cale věnoval sportu. Poté, co přestal brát v polovině osmdesátých let drogy, začal hrát squash. Například ještě v sedmdesáti letech se věnoval běhu do schodů v mrakodrapech. Rovněž se účastnil závodů v tomto oboru.
John Cale sám řekl, že má rád Prahu a české publikum, a že toto město zařazoval mezi pět nebo šest míst, kam se při turné těší nejvíc. Poprvé John Cale na území dnešní České republiky vystoupil ještě v době Československa. Stalo se tak 28. listopadu 1992 v pražském Paláci Lucerna. Šlo o Caleův sólový koncert, kde se doprovázel pouze na klavír a akustickou kytaru. Podruhé zde vystupoval po půl roce, 13. června 1993, v Paláci kultury. Tentokrát šlo o koncert obnovené skupiny The Velvet Underground. Koncertu se zúčastnil i tehdejší český prezident Václav Havel. Role předkapely se zde ujala americká skupina Luna. Další Caleův koncert v Praze se konal 12. května 1994, a to opět v Lucerně. Tentokrát jej zde doprovázel písničkář Bob Neuwirth, s nímž krátce předtím vydal společné album, smyčcové kvarteto Soldier String Quartet a B. J. Cole. Dne 5. června 1994 slavnostně zahrál při otevření Divadla Archa v Praze, spolu s ním zde vystoupil japonský tanečník Min Tanaka. Další koncert se měl konat 13. prosince 1996, avšak nakonec byl zrušen. Již 8. dubna 1997 se však vrátil, aby znovu zahrál v Divadle Archa. Tentokrát šlo o koncert s rockovou kapelou. Dne 20. května 1998 vystupoval na stejném místě se svým triem. Tento koncert byl přenášen Českou televizí.Dne 19. června 2001 se opět vrátil do Divadla Archa, teprve podruhé čistě sólově. Dne 22. listopadu 2003, v rámci turné na podporu alba HoboSapiens, přijel do pražského Paláce Akropolis. Tentokrát šlo opět o koncert s rockovou kapelou. V roce 2006 vystupoval poprvé mimo Prahu. Stalo se tak v brněnském klubu Fléda dne 8. března 2006. O den později, v den svých čtyřiašedesátých narozenin, vystupoval v pražském Divadle Archa. V obou případech, stejně jako ve všech následujících, šlo o koncerty s rockovou skupinou. Zajímavostí je, že o týden později, 17. března, v Praze vystupoval také Lou Reed. Následně se do Česka šest let nevrátil. Dne 18. srpna 2012 vystupoval podruhé mimo Prahu, sice na festivalu Trutnov Open Air Festival v Trutnově. Další koncert zde odehrál 28. února 2013, tentokrát v pražském klubu Roxy. Dne 17. listopadu 2014 vystupoval v rámci udílení Cen Paměti národa v Národním divadle, kde vystupovali i další hudebníci, včetně Gábora Pressera, Mariána Vargy či kapely Pražský výběr. Cale v rámci programu zahrál dvě písně: „Paris 1919“ za doprovodu kapely a „Hallelujah“ sám s klavírem.Zatím naposledy v Praze vystupoval 22. června 2018, a to na festivalu Metronome.
Cale je multiinstrumentalistou; začínal s klavírem, později přešel k viole a v šedesátých letech k baskytaře a kytaře. Během své kariéry hrál i na další méně obvyklé nástroje, jako je zvonkohra, cembalo, celesta, clavinet, mellotron, xylofon, sarinda, marimba nebo syntezátory. Při koncertech hrál pouze na kytaru, baskytaru, klávesy, klavír a violu. Používal řadu různých typů a značek nástrojů. Jsou to například kytary Gibson Flying V, Fender Stratocaster, Gibson Les Paul, klávesy Korg M1, Kurzweil K2600, Roland D50, baskytary Fender Precision Bass, Vox The Phantom IV nebo elektrická viola Yamaha Silent Electric Viola SVV-200. Využíval ale také nástroje, které byly vytvořeny exluzivně pro něj. Například losangeleský kytarář Michael Spalt pro něho vytvořil celkem čtyři kytary, významná byla speciální dvanáctistrunná elektrická kytara s tremolem (na dvanáctistrunné kytary se tremolo používá minimálně). Tremolo pro tuto (i další Spaltem vyrobené kytary pro Calea) vytvořil Don Ramsay.
Již ve skupině La Monte Younga začal Cale dlouhými tahy smyčcem vytvářet tzv. drony. Tuto zkušenost pak využil na prvních dvou albech skupiny The Velvet Underground, kde jeho hra hrála klíčovou roli. Nejvýraznějším Caleovým přínosem do skupiny The Velvet Underground byly avantgardní postupy a radikální hudební myšlenky. Přestože je sám autorem pouze několika písní kapely, výrazně se podílel na jejich výsledných aranžmá. Na albu Church of Anthrax, spolupráci s Terrym Rileyem, nahrál skladby vzešlé převážně z improvizací. Poté, co se zahájil sólovou dráhu a vydal první album Vintage Violence, hrál naopak jednoduchou hudbu s výrazným zpěvem přístupnější širšímu publiku. Hned na dalším albu The Academy in Peril se opět částečně vrátil k experimentování; v několika skladbách hraje orchestr a stylově se dá zařadit k fúzi klasické hudby a rocku. Na třetím albu Paris 1919 jsou opět jednoduché popově orientované písně. Další změna nastala na albu Fear a následně vydaných albech Slow Dazzle a Helen of Troy. Jde o ostřejší alba vydaná v době rozkvětu punkového hnutí, což se promítlo i do Caleova hudebního stylu. Hudba zde je mnohem drsnější než na předchozích počinech a dá se víceméně srovnat i s nahrávkami Velvet Underground. Do osmdesátých let vstoupil albem Honi Soit, které je opět popově orientované, a Music for a New Society opět experimentální. Následující Caribbean Sunset, často označované za nejhorší Caleovo sólové album, je orientované k popu. Podobné je mu i další album Artificial Intelligence.Na albu Words for the Dying Cale opět využil orchestr a polovina alba je instrumentální; v ostatních skladbách Cale zhudebnil několik textů velšského básníka Dylana Thomase a jako doprovod využil chlapecký sbor. Již od počátku osmdesátých let Cale vedle své kapely vystupoval také jako sólový umělec pouze s klavírem a kytarou. Toto je zaznemanáno na jeho koncertním albu Fragments of a Rainy Season. Album HoboSapiens z roku 2003 využívalo postupy z elektronické hudby (album koprodukoval Nick Franglen z elektronické skupiny Lemon Jelly). Naopak o dva roky mladší album Black Acetate bylo inspirováno soudobým alternativním rockem. Na svém dalším albu Shifty Adventures in Nookie Wood se Cale nechal inspirovat hiphopovými umělci jako například Snoop Dogg a Chingo Bling. V rozhovorech říkal, že již neskládá s kytarou či klavírem, ale začíná nejprve s rytmickým pozadím přímo ve studiu.Přestože jádro jeho alb a vystoupení tvoří autorské skladby, i on hrál několik coververzí; například „Pablo Picasso“ od Jonathana Richmana, „Memphis“ od Chucka Berryho, „Hallelujah“ od Leonarda Cohena nebo „Heartbreak Hotel“ od Elvise Presleyho. Ve své filmové hudbě často využívá pouze klavírního doprovodu, nicméně v málo častých případech také i orchestrální podoby skladeb či doprovodu smyčcového kvarteta. Nejčastěji skládá hudbu pro francouzské filmy, protože se podle něj jeho klavírní hudba do hollywoodských filmů nehodí. Vysvětluje to tím, že hollywoodské filmy potřebují vysokou hlasitost hudby. Ve svých textech často zmiňuje jména jiných osobností (Joni Mitchell, Sigmund Freud, James Dean) a míst (Casablanca, Samarkand, Acapulco). Většina jeho textů mají surrealistické a dadaistické základy a Cale zde často využívá metafor a ironie.Sám řekl, že se s každým novým projektem snaží vyhledávat nové přístupy k hudbě a to včetně toho, že někdy dělá věci záměrně špatně, jako je například používání falešných tónů.
Sám John Cale byl zpočátku ovlivněn převážně klasickými hudebníky, jako Antonio Vivaldi a Iannis Xenakis, minimalistickými skladateli Edgardem Varèsem a Mortonem Feldmanem a také avantgardními hudebníky Johnem Cagem a La Montem Youngem, se kterými později také spolupracoval. Z populární hudby za své vzory označil například Briana Wilsona ze skupiny The Beach Boys. Svou improvizační schopnost si vzal od jazzových hudebníků, jakým byl například trumpetista Miles Davis. Například o Mé vlasti Bedřicha Smetany Cale řekl: „Byla to má oblíbená skladba, když jsem byl dítě. Bylo to velmi melodické a podobné tomu, co se zpívalo ve velšských sborech.“ V roce 2014 řekl: „Každý, kdo hraje na nějaký smyčcový nástroj, by se upsal ďáblu, aby mohl hrát melodii z Vltavy. Nebyl to part pro violu, ale já to na ní hrál.“ Ke konci kariéry za své oblíbené hudebníky označoval převážně hiphopové umělce, jako byli například 50 Cent a Vince Staples.
Cale byl jako jeden z členů skupiny The Velvet Underground jedním z hlavních vzorů punkových skupin sedmdesátých let. Cale samotný je označován za jeden z hlavních vzorů pro newyorskou undergroundovou scénu sedmdesátých let. Ovlivnil řadu hudebníků a hudebních skupin, jako například skupinu Arctic Monkeys, která jej označila za jeden ze vzorů pro jejich album Suck It and See. Angličan David Bowie jej označil za jednoho z nejvíce podceňovaných hudebníků v historii rockové hudby. Zpěvák Guy Garvey ze skupiny Elbow jej označil za kmotra alternativní hudby. Zpěvák Gruff Rhys, frontman skupiny Super Furry Animals, jej označil za tichého obra své doby. Zpěvačka Eleanor Friedberger, polovina sourozeneckého dua The Fiery Furnaces, řekla, že má velmi ráda Caleův hlas.Vůdčí osobnost skupiny Manic Street Preachers, zpěvák a kytarista James Dean Bradfield, o Caleovo vlivu řekl: „Myslím, že John Cale je jedním z mála umělců, kteří dokázali spojit avantgardu a rock'n'roll a fungovalo to.“ Jako jednoho ze svých vzorů jej označil například také český písničkář Jan Burian, stejně jako Kanaďan Owen Pallett. Zpěvačka Sharon Van Etten použila na obalu svého alba Tramp černobílou fotografii svého obličeje jako poctu Johnu Caleovi, který podobnou fotografii použil na svém albu Fear. O Caleovi řekla, že každé jeho album má jiný zvuk, ale každé z nich spojuje jeho silný hlas. Experimentální hudebník Robert Hampson Caleovi věnoval skladbu „Antarctica Ends Here“. The Velvet Underground za svou nejoblíbenější skupinu označoval také Steven Severin, dlouholetý člen skupiny Siouxsie and the Banshees. Rovněž řekl, že zaníceně sledoval i Caleovu sólovou dráhu, hlavně jeho alba z Islandské trilogie. Novinář Alistair Houghton o něm ve svém článku v deníku Liverpool Echo řekl, že je jedním z nejvlivnějších hudebníků světa, ale to jej nutně nemusí dostat do hitparád.Jeho písně nahrála řada hudebníků, mezi které patří Mark Lanegan („I'm Not the Loving Kind“), Billy Bragg („Fear Is a Man's Best Friend“), Agnes Obel („I Keep a Close Watch“), Alejandro Escovedo („Amsterdam“), Fritz Ostermayer („Big White Cloud“), Mercury Rev („I Keep a Close Watch“), Yo La Tengo („Hanky Panky Nohow“), The Hope Blister („Hanky Panky Nohow“), The Walkabouts („Buffalo Ballet“), Manic Street Preachers („The Endless Plain of Fortune“), Courtney Barnett („I Keep a Close Watch“), Bauhaus („Rosegarden Funeral of Sores“) a mnoho dalších. Jeho písně rovněž byly použity v mnoha filmech, jako například Sid a Nancy („She Never Took No for an Answer“), Sejmi eso („Big White Cloud“) a Smrtící úder („Gun“).
Americký písničkář JJ Cale si v začátcích své kariéry říkal také John Cale, ale později si jméno změnil na JJ Cale, aby nebyl s Johnem Calem zaměňován. K záměnám totiž docházelo a John Cale o tom v osmdesátých letech napsal píseň „Autobiography“, ve které se zmiňuje, že to nebyl on, kdo napsal skladby „Cocaine“ a „After Midnight“ a že není z Oklahomy.
V lednu 1996 byl Cale spolu s ostatními členy skupiny The Velvet Underground uveden do Rock and Roll Hall of Fame, kde převzal ocenění z rukou zpěvačky Patti Smith. Uvedení se zúčastnili tři členové klasické sestavy (Reed, Cale, Tuckerová). Vedle nich byl do síně slávy uveden ještě Morrison, ten se však ceremoniálu nedožil a ocenění za něj převzala jeho manželka. Dne 17. září 1997 byl Cale jmenován čestným členem univerzity Goldsmiths College. V roce 2000 mu byl propůjčen čestný titul na universitě v Antverpách. Za svou hudbu k filmu Saint-Cyr byl roku 2001 neúspěšně nominován na Césara. V roce 2005 byl oceněn italskou cenou Premio Tenco. V anketě 100 velšských hrdinů se umístil na třiadevadesátém místě. Dne 2. června 2010 u příležitostí výročí vládnutí královny Alžběty II. bylo oznámeno, že Cale bude oceněn Řádem britského impéria. Ocenění pak převzal v Buckinghamském paláci dne 19. listopadu téhož roku z rukou prince Charlese. Roku 2014 mu byla udělena polská cena Człowiek ze Złotym Uchem oceňující přínos hudebních producentů. Dne 17. dubna 2017 byl spolu s konceptuálním umělcem Lawrencem Weinerem oceněn newyorským kulturním zařízením The Kitchen.Podle Caleových písní či alb se pojmenovalo několik hudebních skupin. Koncem sedmdesátých let působila na londýnské punkové scéně kapela Ski Patrol pojmenovaná podle stejnojmenné písně z alba Slow Dazzle. Italská alternativní skupina Vintage Violence si svůj název zvolila podle Caleova debutového alba, stejně jako australské duo téhož jména. Další skupinou pojmenovanou podle Caleova alba bylo americké duo Slow Dazzle.
CALE, John; BOCKRIS, Victor. What's Welsh for Zen: The Autobiography of John Cale. Ilustrace Dave McKean. London: Bloomsbury, 1999. 272 s. ISBN 0 7475 3668 6. (anglicky) 
MITCHELL, Tim. Sedition and Alchemy: A Biography of John Cale. Ilustrace Dave McKean. London: Peter Owen, 2003. 239 s. ISBN 0 7206 11326. (anglicky) 
BIANCHI, Stefano. John Cale - L'accademia in Pericolo - Minimalismo, Rock e Neoclassicismo. Milano: Auditorium Edizioni 96 s. ISBN 8886784066. (italsky) 
BOCKRIS, Victor; MALANGA, Gerard. Nadoraz: Příběh The Velvet Underground. Překlad Josef Rauvolf. Praha: Levné knihy, 2010. ISBN 978-80-7309-807-0. (česky) 
UNTERBERGER, Richie. White Light/White Heat: Velvet Underground den po dni. Překlad Petr Ferenc. Praha: Volvox Globator, 2011. 364 s. ISBN 978-80-7207-821-9. (česky) 
JOVANOVIC, Rob. Velvet Underground pod slupkou. Překlad Jiří Kleňha. Praha: Pragma, 2012. ISBN 978-80-7349-335-6. (česky)
