
Srst je tělní ochlupení u savců (u člověka se tento pojem nepoužívá). Chrání zvíře před nepříznivými vnějšími vlivy, jako je déšť, chlad apod. Ne všichni savci mají srst, a u některých je tvarově či funkčně pozměněna. Řada druhů svou srst každoročně obměňuje a můžeme u nich rozlišit řidší letní srst a hustší zimní srst. Tuto schopnost nazýváme línání. Barva srsti má funkci maskovací, ale někdy též signální. Srsti rozmanitých zvířat využívá k různým účelům i člověk.
Srst savců se skládá ze svrchní vrstvy zvané ochranný chlup neboli pesík a spodní vrstvy neboli podsady.
Pesík je dlouhý, hrubý, rovný chlup, jenž podsadu přečnívá. Vyrůstá z vlasové cibulky ukotvené ve škárové papile. Pesíky určují zbarvení díky melaninu. Slouží k ochraně před vlhkem ve formě deště či sněhu. Také má funkci izolace.
Podsada se skládá z jemných, hustě rostlých, krátkých chloupků, u některých chovaných zvířat (ovce, lama, velbloud, králík atd.) vytvářející typickou strukturu zvanou vlna. Hlavní funkcí podsady je tepelná izolace: chrání před nadměrným chladem v zimě a teplem v létě.Zvířata bez srsti se označují jako „nahá“ (například některé speciálně vyšlechtěné rasy psů a koček).
Chlupy vyrůstají z pokožky a jsou tvořeny hlavně keratinem. Existuji i specializované chlupy, jako např. hmatové (sinusové), které najdeme na hlavě, kolem úst a na čenichu mnohých živočichů, např. kočkovitých šelem nebo hlodavců.
Savci mají silnou kůži, která rohovatí (pokožka, škára, podkožní vazivo). Pokožka produkuje rohovité útvary - srst, ostny, krunýře, drápy, nehty, kopyta, rohy.
U některých druhů je srst pozměněna tak, aby vyhověla jejich zvláštnímu způsobu života. Například tuleni mají málo vyvinutou podsadu, přičemž tepelnou izolaci zajišťuje podkožní tuk. Podobně jako u vyder a bobrů je jejich srst též vodotěsná.
Zvláštním druhem srsti jsou bodliny, které se vyvinuly u ježků a dikobrazů, a jež plní převážně funkci ochrannou.
Srst některých savců je ceněná surovina vhodná pro výrobu kožešin (kožešinová zvířata). Ze surové zvířecí vlny se spřádáním vyrábí vlna, druh textilního vlákna; někdy též nepředená plst. Srst se také používá pro výrobu kvalitních a speciálních štětců, například používaných při restaurování, zlacení či fládrování.

SS – anglická zkratka ze secretary of state – státní tajemník, státní sekretář či ministr
SS – označení vozů anglické automobilky Swallow Sidecars, v roce 1945 přejmenované na Jaguar
SS – prefix lodí: původně zkratka ze screw steamer (lodním šroubem poháněný parník), později steamship (paroloď)
SS – označení sovětských a ruských střel středního a dalekého doletu v kódu NATO (například SS-1 Scud nebo SS-20 Saber)
Ss. – sanctissimus – lat. nejsvětější, titul náležející především Bohu (Nejsv. Salvátor [Spasitel], Nejsv. svátost oltářní), používaný také pro Pannu Marii
ss – u nákladních železničních vozů na ČSD se jednalo o označení vozů zvláštní výroby
SSČP – Společnost sovětsko-československého přátelství (sovětská společenská organizace)

Stadion FK Chmel Blšany je fotbalový stadion, který se nachází v Blšanech. V letech 1998–2006 se zde hrála nejvyšší ligová soutěž. Jeho současná kapacita je 2 300 sedících diváků, před přestavbou to bylo 4 500 diváků.Před rekonstrukcí v roce 2003, stadion pojal 4 500 diváků. V průběhu rekonstrukce hrál téměř celou sezónu 2003/04 v příbramském azylu Na Litavce, a to kvůli špatnému rozměru blšanské hrací plochy. Mimo úpravy hřiště byly na stadionu vyměněny sedačky, vytvořen zadní vstup na hlavní tribunu, a zrenovovány šatny pro hráče, rozhodčí a delegáty. Rekonstrukce byla dokončena v únoru 2004.Další stěhování čekal blšanský klub v pozdější fázi roku 2004 a to kvůli chybějícímu umělému osvětlení. V průběhu jejich instalace hrály Blšany v dočasném azylu na pražském Žižkově.

Slovo stadion pochází z antiky, kde se jednalo o podélné sportovní závodiště v délce 600 stop. Což v Olympii činilo asi 192 metrů, v římské době to bylo asi 180 metrů. Dnes je tímto slovem označováno prakticky každé větší sportoviště, to obvykle bývá opatřeno nějakým hledištěm a vybavené dalším technickým a organizačním zázemím, jak pro samotné sportovce, sportovní organizátory, sportovní novináře a zpravodaje, tak pro diváky. Hlediště stadionu bývá stupňovité tak, aby všichni diváci dobře viděli a slyšeli. Stadion určený pro kolektivní hry, atletiku, plavecké sporty, dráhovou cyklistiku atd. může, ale nemusí být krytý, velké moderní stadiony mívají střechu prakticky vždy, ty nejmodernější z nich pak mívají konstrukce se střechou částečně či úplně zatahovací a vytahovací. Moderní stadiony bývají také velmi často řešeny jako víceúčelová multifunční zařízení, která mohou sloužit pro mnoho různých kulturních a společenských akcí mimosportovní povahy - např. pražská O2 arena.
Jeden či více stadionů vedle sebe pak tvoří sportovní areál nebo sportovní komplex.
Stadiony se dělí podle jednotlivých sportovních odvětví, velikosti a primárního účelu, např.:
Paroubek, Jaroslav; Navrátil, Arnošt; Občanské stavby : Stavby pro tělovýchovu a sport; ČVUT, Praha, 1993
PETRÁČKOVÁ, Věra; KRAUS, Jiří, a kol. Akademický slovník cizích slov A-Ž. Praha: Academia, 2000. 834 s. ISBN 80-200-0607-9.

Stanford R. Ovshinsky (24. listopadu 1922, Akron, Ohio − 17. října 2012, Bloomfield Hills, Michigan) byl americký vynálezce, vědec a držitel více než 400 patentů v průběhu posledních 50 let, většinou z oblastí energie a informatiky. Mnoho jeho vynálezů mělo rozmanité uplatnění. Mezi nejvýznamnější patří environmentální přátelské NiMH akumulátory, které mají široké uplatnění v laptopech, digitálních fotoaparátech, mobilních telefonech, elektrických a hybridních autech. Z jiné oblasti použití jsou to napíklad tenké flexibilní fotovoltaické panely, ploché obrazovky (LCD), přepisovatelné CD a DVD disky, vodíkové články, nevolatilní elektronické paměti s proměnnou fází. Ovshinsky odkryl vědecké pole amorfních materiálů v průběhu jeho výzkumu ve čtyřicátých a padesátých letech v oblastech neurofyziologie a nervových chorob. Amorfní křemíkové polovodiče se staly základem pro mnoho technologických odvětví. Ovshinsky byl samouk, bez formálního vysokoškolského vzdělání.

Stanfordova univerzita (anglicky Stanford University), plným jménem Leland Stanford Junior University, je americká soukromá univerzita ve Stanfordu nedaleko Palo Alto v Kalifornii. Byla založena v roce 1891 a nachází se přímo v srdci Silicon Valley.
Z projektů na škole vyšlo mnoho úspěšných počítačových firem dneška, mezi jinými Google a Cisco Systems.

Stanislav Khristenko (* 25. května 1984 Charkov)  je americký klavírista a dirigent žijící ve Washingtonu, USA. 
Stanislav Khristenko se narodil v Charkove v roce 1984 v židovsko-ukrajinské rodine a zacal brat lekce hry na klavire uz v 7 let. Svými vystoupeními uchvátil posluchače na čtyřech světadílech už od prvního sólového recitálu ve věku 11 let. Ukončil Moskevskou státní konzervatoř P. I. Čajkovského a Cleveland Institute of Music. Téměř celý svůj profesionální život strávil Spojených státech. Žije ve Washingtonu.
Stanislav Khristenko působil jako sólista mimo jiné společně s Cleveland Orchestra, Phoenix Symphony, Richmond Symphony, National Orchestra of Belgium, Bilbao Symphony Orchestra, Tenerife Symphony Orchestra, Liege Royal Philharmonic, Hong Kong Chamber Orchestra a Takamatsu Symphony Orchestra. Jeho nejlepší výkony zahrnují sólová vystoupení ve Weill Hall a Zankel Hall v Carnegie Hall, Schubert-Saal ve Vienna Konzerthaus, Palais de Beaux-Arts v Bruselu a dále spolupráce s různými orchestry v Grosser Saal of The Berlin Philharmonie, Severance Hall v Clevelandu, ve Velkým sálu Moskevské konzervatoře a Hong Kong City Hall.
Stanislav Khristenko patří mezi umělce podporované klavírním výrobcem Steinway, jako Steinway Artist vystoupil s více než 40 orchestry na čtyřech kontinentech.
V únoru 2018 Stanislav Khristenko a Plzeňská filharmonie v pražském Rudolfinu předvedli Klavírní Koncert č.3 Sergeje Rachmaninova.
Stanislav Khristenko získal nejvyšší ocenění na více než 30 prestižních mezinárodních klavírních soutěžích. Pouze v roce 2013 vyhrál první cenu v Cleveland International Piano Competition a Maria Canals International Music Competition a byl jmenován čtvrtým laureátem v Soutěži královny Alžběty v Bruselu.

Stanislav Kostka Neumann, křtěný Stanislav Jan Konstantin Václav Bohudar (5. června 1875 Praha – 28. června 1947 Praha), byl český novinář a básník, literární i výtvarný kritik a překladatel z francouzštiny a ruštiny. V listopadu 1945 byl jmenován národním umělcem.
Narodil se v Praze 5. června 1875. Byl synem Stanislava Neumanna, žižkovského advokáta a staročeského poslance Říšské rady a Českého zemského sněmu, jenž pocházel z patricijské rodiny německo-polské, ale hlásil se k české národnosti. Básníkova matka Karolina Neumannová, rozená Eichlerová (1847–1925), byla dcera prostého obuvníka. Advokát Neumann ztratil všechny své úspory v jakémsi nezdařeném podnikání, v roce 1880 zemřel a zanechal rodinu zchudlou. Jeho manželky a malého Stanislava se ujaly dvě zámožnější advokátovy sestry. V jejich olšanské vile č. 45 na Žižkově, kterou po smrti jedné z tet básník nakonec zdědil, prožil třicet let (od raného dětství až do roku 1904).
V roce 1887 začal studovat na gymnasiu v Žitné ulici. Sám na to vzpomínal takto: „Škola od počátku až do konce byla mi mučírnou a já jí nebyl nikdy ke cti. Na obecné byl jsem z těch, kteří klečí na podiu a dostávají vařečkou do nastavené dlaně; na gymnasiu byly to karcery." V roce 1892 propadl z řečtiny a latiny. Protože si nechtěl reparátem kazit prázdniny, přestoupil na obchodní akademii v Resslově ulici. Ani tu však nedokončil a už po roce ji opustil. Za pomoci otcových přátel ze staročeské strany pak dostal místo lokálkáře v deníku Hlas národa. 
Živý zájem o literaturu projevoval již na gymnaziu. V kvintě (1891) vydával spolu s několika přáteli studentský časopis Vlast, v sextě (1892) redigoval obdobný časopis Slavia. V těchto hektografovaných časopisech publikoval své první básně i povídky.Jeho sympatie patřily od studentských dob pokrokovému hnutí, aktivně se účastnil politického života mezi radikální mládeží, stýkal se s dělníky a navštěvoval sociálnědemokratické schůze. Při procesu s Omladinou patřil mezi obviněné. Dne 6. září 1893 byl uvržen do vyšetřovací vazby jako jeden z vůdců „tajného spolku Omladina". Hned v prvních dnech vazby písemně oznámil, že vystupuje z římskokatolické církve. Ve vazbě byl čtyři měsíce, pak byl propuštěn na kauci.  Dne 14. února 1894 byl odsouzen pro dvojnásobný zločin rušení veřejného pokoje a pro přečin tajného spolčování na 14 měsíců do těžkého žaláře. Dne 25. dubna nastoupil svůj trest v trestnici Plzeň-Bory, kde setrval do 24. února 1895 (tedy 10 měsíců, byly mu započítány 4 měsíce vyšetřovací vazby).   
Po návratu z vězení uveřejnil první sbírku Nemesis, bonorum custos… (1895, latinsky Nemesis, strážkyně dobrých majetků), která byla ovlivněna realistickou až naturalistickou tvorbou Josefa Svatopluka Machara. Přispíval do dekadentního (symbolistického) časopisu Moderní revue (1894–1925), který vydával Arnošt Procházka a Jiří Karásek ze Lvovic. Na zájezdech mezi horníky na Mostecku a Teplicku se stal význačným anarchistou a vůdčí osobností generace anarchistických buřičů jako organizátor skupiny kolem revue Nový kult, společně s F. Gellnerem, F. Šrámkem, K. Tomanem, J. Mahenem a V. H. Brunerem. V souvislosti s revuí Nový kult se také v roce 1902 stal spoluzakladatelem Esperantského klubu v Praze a mezinárodní jazyk esperanto se údajně naučil do té míry, že v něm mohli spolu s Karlem Dostálem-Lutinovem psát poezii.V roce 1899 uzavřel civilní sňatek s Kamillou roz. Krémovou; měli dvě děti, dceru Kamilu (1900) a syna Stanislava (1902). Olšanská vila, ve které žili, se stala střediskem anarchistické bohémy (F. Gellner, F. Šrámek, M. Majerová), ale víceméně pravidelně ji navštěvovala i řada dalších literátů (A. Procházka, V. Dyk, J. Karásek ze Lvovic, H. Kosterka, O. Theer, K. Hlaváček, K. Toman, J. Mach, H. Malířová, R. Nasková, M. Kácha, J. Mahen, R. Těsnohlídek a mnoho jiných.V roce 1904 se rozpadlo jeho první manželství a S. K. Neumann odešel se svou novou družkou, Boženou Hodačovou, do Vídně. Manželce Kamille však zanechal veškerý svůj majetek včetně olšanské vily. Básník byl stoupencem volné lásky; mezi ním a Kamillou existovala úmluva, podle níž žádný z partnerů neměl překážet novému citu, pokud se u některého z nich vyskytne.Ve Vídni strávil několik měsíců v nuzných poměrech, pokračoval ve vydávání Nového kultu, ale zredigoval tu jen tři čísla, poté časopis zanikl. V dubnu 1905 se Neumann se svou družkou přestěhoval k rodičům B. Hodačové do Řečkovic u Brna. Jako nesezdaný pár byli některými místními obyvateli přijati nevlídně; nevraživost ještě vzrostla, když se jim v září 1905 narodila dcera Soňa. Rozhodnutím obecního výboru ze dne 24. července 1906 byl S. K. Neumann z obce vypovězen. Básník sám publikoval zločiny, pro které si získal nenávist řečkovických radních.
I když se Neumann proti rozhodnutí o vypovězení odvolal, nakonec raději Řečkovice opustil a v květnu 1907 se přestěhoval do Bílovic nad Svitavou, kde žil až do roku 1915. Zde se cítil šťasten. Přispíval do Lidových novin, postupně se odkláněl od anarchismu a začal se zajímat o přírodu (Kniha lesů, vod a strání, 1909). Společně s bratry Čapkovými se podílel na sborníku Almanach na rok 1914, který odmítl symbolismus a individualismus a propagoval civilismus. 
Po vypuknutí světové války v roce 1914 se musel odhodlat k právnímu uspořádání svých osobních poměrů. Šlo o to, aby jeho rodina měla nárok na podporu v případě jeho odvodu. Proto se v roce 1914 rozvedl se svou manželkou Kamillou a 28. března 1915 uzavřel civilní manželský svazek s Boženou Hodačovou na okresním hejtmanství v Brně. Narukoval v květnu 1915 a první světovou válku prožil na albánské frontě jako řidič sanitního vozu.Po demobilizaci zahájil novou vydavatelskou a organizační aktivitu vydáváním časopisu Červen, kolem něhož zprvu seskupil autory předválečné moderny. V letech 1918–1920 byl poslancem Revolučního národního shromáždění Republiky československé za Československou stranu socialistickou (dříve národní sociálové, pozdější národní socialisté). Zde patřil k levicovému křídlu anarchokomunistů (společně například s Bohuslavem Vrbenským).V roce 1922 se rozpadlo jeho manželství s Boženou Hodačovou. Třetí životní partnerkou S. K. Neumanna se stala Lída Špačková, která s ním prožila léta 1925–1947.Ve 20. letech se stal spoluzakladatelem KSČ a iniciátorem proletářské poezie. Byl redaktorem časopisů Červen, Kmen a Proletkult. Tam uveřejňoval marxisticko-leninské teoretické stati: Proletářská kultura (1921) a Agitační umění (1923). Vytvořil agitační větev proletářské poezie, ale psal také vědeckopopulární práce: Dějiny ženy, Dějiny lásky a Francouzská revoluce. Po V. sjezdu KSČ (1929) podepsal Manifest sedmi, za nějž byl vyloučen z KSČ. Členství v komunistické straně mu bylo obnoveno až v roce 1938.Od roku 1924 až do roku 1934 žil v Čerčanech. Ve třicátých letech vážně onemocněl, léčil se v Poděbradech a toto město bylo od roku 1934 až do okupace i jeho domovem. Během druhé světové války pobýval v ústraní na venkově, aby unikl pozornosti gestapa. 
Po osvobození žil v Praze, ve vile Hercovka v Tróji. V listopadu 1945 byl jmenován národním umělcem. Po roce 1945 vydal sbírky Bezedný rok a Zamořená léta. Zemřel 28. června 1947 v Praze.
Ve svém díle bojoval proti maloměšťáctví. Rovněž měl odpor k teismu, a proto někdy psal básně jako parafráze modliteb. Oslavoval člověka, život, zemi, slunce; radosti a krásy. Používal nerýmovaný volný verš. Počet veršů i slov je také, spolu s rytmem, nepravidelný. Slova jsou zdůrazňována svým samostatným postavením na řádku, popřípadě svým opakováním. Jako každý dobrý básník přinášel neobvyklá slovní spojení, obrazy a metafory.
dekadentní sbírka Jsem apoštol nového žití (1896) je vyjádřením rozladění z neúspěchů pokrokového hnutí. Básník zde používá abstraktních společenských alegorií.
dekadentní sbírka Apostrofy hrdé a vášnivé (1896) je psána volným veršem a vynáší osobitost a renesanci člověka.
dekadentní sbírka Satanova sláva mezi námi (1897). Báseň Ave Satan je pozdravením Satana, symbolu rebelie. Vypučel jsem nad bahna je alegorická dekadentní báseň psaná volným veršem. Zabývá se sebechválou a sebevyzdvižením nad okolním bahnem.
dekadentní sbírka Sen o zástupu zoufajících a jiné básně (1903) se zajímá o každodenní život a o obyčejné lidské radosti a strasti. Sen o zástupu zoufajících je těžko pochopitelná báseň. Satan je symbolem života. V okolí je obrovská bída. Také je vyjádřena nutnost osobnosti – vůdce. Stráň chudých lásek je erotická báseň o milencích, kteří se milují na travnaté stráni pod rozbitým křížem, symbolem překonání křesťanství.
vitalistická sbírka přírodní lyriky Kniha lesů, vod a strání (1914) oslavuje moravskou krajinu. Básník uvažuje o smyslu života a razí heslo, že člověk má žít naplno. Zabývá se smyslovým prožitkem a radostí ze života. Člověk je nezbytnou součástí přírody. Cílem je ideál svobodného člověka. Báseň Dedikace je lyrické uvažování nad jahodami ve slunné přírodě. Ke chvále země je erotická báseň s personifikací země do postavy smyslné ženy.
civilizační sbírka Nové zpěvy (1918) – tři části: Zpěvy drátů (oslavují techniku), Zpěvy z lomozu (oslavují techniku s vědomím negativních vlivů – zdůrazňuje proto svědomí a sociální pomoc) a Zpěvy z ticha (oslavuje přírodu – idealizace nebo prostý popis)
dekadentní sbírka Kniha mládí a vzdoru (1920) jsou verše z let 1895–1902. Shrnují pocity po návratu z vězení. Symbolismus a dekadence rámují básníkův individualismus.
kniha fejetonů Ať žije život (1920) jsou úvahy o novém umění z let 1913–1914. K nové poesii sociální je zhodnocení současné poezie z pozice civilismu.
sbírka Rudé zpěvy (1923) agitační poezie. Proletářská poezie je podporována výzvami a hesly. Vztah k lidu je humanistický. Oslava sovětské Rusi je podobná náboženské modlitbě vzýváním. Sbírka obsahuje Písně práce a Písně klení. Zpěv jistoty má patos, výzvy a hesla. Wir-forma zračí kolektivnost. Většinou je volný verš.
kniha přírodních fejetonů S městem za zády (1923) z let 1907–1915. S městem za zády (1912) vytváří kompromis protikladů lesu a města, lásky a nutnosti. V Písni ke chvále vody (1912) se objevuje personifikace řeky do postavy ženy i odpor ke kolektivnímu koupání a protest proti znečišťování řek ve městech.
sbírka Láska (1933) intimní poezie milostné a osobní lyriky, milostný cit v jeho kráse a obavách; rým je pravidelný. Je zajímavé, že básník ve svých předchozích kritikách intimní poezii odmítal.
sbírka politicky bojovná Srdce a mračna (1935) proti nacismu a kapitalismu. Polemika s bývalými kolegy z dob proletářské literatury, zejména s Josefem Horou a jeho sbírkou Srdce a vřava světa. Verše jsou dobově aktuální politickou lyrikou. Poděkování Sovětskému svazu je poděkováním za příklad, který dal utiskovaným a nesvobodným. Básník má víru, že bude následován.
Československá cesta: deník cesty kolem republiky od 28. dubna do 28. října 1933 (1935). Cestopisný deník z cesty po ČSR.
sbírka politicky bojovná Sonáta horizontálního života (1937) proti nacismu a kapitalismu. Je jednou z básníkových vrcholných sbírek. Přináší víru ve šťastný život. Země zdůrazňuje: važme si země, její osud máme ve svých rukou. Staří dělníci je prosebná báseň a polemika s Halasovou skladbou Staré ženy proti nicotě, zmaru, utrpení.
polemika Anti-Gide neboli Optimismus bez pověr a iluzí (1937) – Neumann vystoupil z pravověrných stalinistických pozic proti názorům A. Gidea v jeho knize Návrat z SSSR.
sbírka Bezedný rok (1945) byla psána v roce 1939. Básník vyjádřil obavy z budoucnosti a z ohrožení nacismem.
Charles Baudelaire: Výbor z malých básní v prose (1898, dostupné online), Výbor z Květů zla
Dějiny české literatury. IV. Literatura od konce 19. století do roku 1945 / hlavní redaktor Jan Mukařovský. 1. vyd. Praha: Victoria Publishing, 1995. 714 s. ISBN 80-85865-48-3. S. 109–123.  Dostupné online
 Dík bojovníku soudruhu S.K. Neumannovi k sedmdesátinám 5. června 1945. Praha: Svoboda, 1945. 146 s. 
HOMOLOVÁ, Květa, ed. a kol. Čeští spisovatelé 19. a počátku 20. století: slovníková příručka. 3. vyd. Praha : Československý spisovatel, 1982. 371 s. cnb000002497. S. 198–205. Dostupné online
KAUTMAN, František. St. K. Neumann: člověk a dílo (1875-1917). 1. vyd. Praha: Academia, 1966. 205 s. cnb000490304.
LANG, Jaromír. Neumannův Červen. 1. vyd. Praha: Orbis, 1957. 262 s. cnb000682188.
MACHÁČEK, Miroslav. Stanislav K. Neumann. 1. vyd. Praha: Horizont, 1985. 163 s. cnb000028981.
MED, Jaroslav. Literární život ve stínu Mnichova (1938–1939). Praha: Academia, 2010. 340 s. ISBN 978-80-200-1823-6. 
OPELÍK, Jiří, ed. et al. Lexikon české literatury: osobnosti, díla, instituce. 1. vyd. Díl 3/1: M–O. Praha: Academia, 2000. 728 s. ISBN 80-200-0708-3. Heslo „Stanislav Kostka Neumann", autorka Eva Strohsová, s. 509–516. 
ŠPAČKOVÁ, Ludmila. Takový byl. Vyd. 2., dopl. (V Čs. spisovateli 1.). Praha: Československý spisovatel, 1957. 195 s. cnb000725901. [Vzpomínky životní partnerky.]
TAUFER, Jiří. St. K. Neumann: básník, jeho doba a odkaz. 1. vyd. Praha: Československý spisovatel, 1956. 157 s. cnb000722567.
 Obrázky, zvuky či videa k tématu Stanislav Kostka Neumann ve Wikimedia Commons 
Seznam děl v Souborném katalogu ČR, jejichž autorem nebo tématem je Stanislav Kostka Neumann

Stanislav Motl (* 6. března 1952 Ústí nad Orlicí) je český novinář a spisovatel.
Stanislav Motl vystudoval střední ekonomickou školu, posléze Fakultu žurnalistiky Univerzity Karlovy v Praze. Jako novinář začal publikovat na počátku 70. let v regionálních novinách, ve kterých působil deset let. V období normalizace byl reportérem nejprve v časopise Svět v obrazech, poté v týdeníku Signál. V tomto časopise ministerstva vnitra mj. vylíčil v reportáži průběh Palachova týdne z pohledu tehdejší moci. . Po listopadu 1989 publikoval v časopise Reflex. Znám je zejména knihami s historickou tematikou, které se převážně týkají období druhé světové války. Od roku 1995 byl jedním z reportérů investigativního pořadu Na vlastní oči televize Nova. Od roku 2010 připravuje v ČRo 2 svůj autorský pořad s názvem Stopy, fakta, tajemství, který dostal i televizní podobu.
V minulosti byl reportérem v několika válečných konfliktech. Věnuje se pedagogické a přednáškové činnosti. Editor souhrnného díla Jiřího Muchy (vyšlo v nakladatelství Eminent). Je autorem scénářů k filmovým dokumentům např.: Živý mrtvý, Ozvěny lidické noci, Sláva a prokletí Lídy Baarové, Mraky nad Barrandovem, Nacisté pod ochranou. Je nositelem celosvětové ceny The AIB International Media Excellence Awards. Toto ocenění udělované v Londýně, které je považováno za rozhlasového Oskara, získal v letech 2010 a opakovaně v roce 2011. V ČR obdržel mimo jiné hlavní cenu festivalu česko-německo-židovské kultury Devět bran (2003) a hlavní cenu E. E. Kische (2011).
Přestože má platné lustrační osvědčení č.ID-16384/1-016/1-LU-91, vydané ministerstvem vnitra ČR 14.11. 1995, je někdy spojován s bývalou Státní bezpečností, která ho v letech 1974–1979 registrovala pod písmenem C (kandidáti tajné spolupráce a důvěrníci). Jeho lustrační osvědčení však neosvědčuje žádnou vědomou spolupráci a nositel tohoto osvědčení splňuje tedy – dle nálezu Ústavního soudu ze dne 26. 11. 1992 – všechny podmínky lustračního zákona.
2001 – Nacisté pod ochranou aneb Kdo vlastně prohrál válku?, Rybka Publishers, ISBN 80-86182-56-8
2008 – Oběti a jejich vrazi – O tom, jak Česká republika pomáhala unikat válečným zločincům, Rybka Publishers, ISBN 80-87067-89-4
2010 – Cesty za oponu času 1 – Stopy, fakta, tajemství…, Eminent, ISBN 978-80-7281-414-5
2011 – Cesty za oponu času 2 – Ozvěny lidické noci, Eminent, ISBN 978-80-7281-426-8
2012 – Cesty za oponu času 3 – Bomba pro T. G. Masaryka, Eminent, ISBN 978-80-7281-448-0
2013 – Děti Antonína Kaliny. Příběh českého vězně, jehož odvaha překonala sílu smrti, Rybka Publishers, ISBN 978-80-87067-31-4
2014 – Cesty za oponu času 4 - Šifra Karla IV., Eminent, ISBN 978-80-7281-486-2
2015 – Válka před válkou - Krvavý podzim 1938 v Čechách a na Moravě, Rybka Publishers, ISBN 978-80-87950-21-0
Z. Sílová, R. Hrdinová, A. Kožíková, V. Mohylová : Divadlo na Vinohradech 1907–2007 – Vinohradský ansámbl, vydalo Divadlo na Vinohradech, Praha, 2007, str. 141, 188, ISBN 978-80-239-9604-3
Slovník Klubu autorů literatury faktu. Vydalo nakladatelství Epocha v roce 2012, ISBN 978-80-7425-139-9.
Seznam děl v Souborném katalogu ČR, jejichž autorem nebo tématem je Stanislav Motl

Stanisław Feliks Przybyszewski (7. květen 1868, Łojewo (Inowrocław), Prusko (dnes Polsko) – 23. listopad 1927, Jaronty (Inowrocław), Polsko) byl polský dekadentní a expresionistický spisovatel, dramatik a básník, člen hnutí Mladé Polsko. Svá díla psal německy i polsky.
Stanisław Feliks Przybyszewski byl synem učitele. Byl problémovým studentem střední školy, vystřídal několik škol a nakonec maturoval v roce 1889 na německém gymnáziu v Toruni. Poté odešel do Berlína, kde studoval nejprve architekturu a později lékařství. Zde se seznámil s filosofií Friedricha Nietzscheho a se satanismem. Rovněž se aktivně účastnil berlínského bohémského života. V této době k jeho přátelům patřili například Edvard Munch, Richard Dehmel a August Strindberg, se kterými se setkával ve vinárně Zum schwarzen Ferkel (U černého selete na bulváru Unter den Linden). V roce 1892 byl redaktorem berlínského polsky psaného socialistického týdeníku Gazeta Robotnicza. V roce 1895 byl spoluzakladatelem časopisu Pan a publikoval též v časopisu Die Fackel, který vydával Karl Kraus .
V Berlíně žil se svou družkou Marthou Förder, se kterou měl tři děti (třetí až v době, kdy už byl ženat). 18. dubna 1893 se oženil s norskou pianistkou a spisovatelkou Dagny Juel a v letech 1894-1898 žil střídavě v Berlíně a v rodném městě své ženy Kongsvinger v Norsku. Měli spolu dvě děti: syna Zenona (nar. 28. září 1895) a dceru Ivu (nar. 3. října 1897).
V roce 1896 byl zatčen pro podezření z vraždy své družky Marthy Förder. Po zjištění, že spáchala sebevraždu otravou oxidem uhelnatým, byl propuštěn. Jejich tři děti byly umístěny do různých sirotčinců.
Na podzim 1898 se manželé Przybyszewští přestěhovali do Krakova, kde se Stanisław Przybyszewski stal záhy vedoucí osobností místní skupiny mladých pokrokových umělců Mladé Polsko (Młoda Polska) a pracoval jako redaktor časopisu Życie, který byl jejich platformou. Vydávání časopisu bylo ale dalšího roku zastaveno pro problémy s cenzurou a problémy finanční.
Při návštěvě u básníka a dramatika Jana Kasprowicze ve Lvově se zamiloval do jeho ženy Jadwigy. Ta opustila manžela a dcery a v roce 1899 spolu odešli do Varšavy. Dagny Juel Przybyszewska odjela v roce 1900 do Paříže a v roce 1901 byla zastřelena svým milencem v Tbilisi. Przybyszewski měl dále vztah s malířkou Anielou Pająkównou, se kterou měl dceru Stanisławu Przybyszewskou (1901-1935), pozdější spisovatelku a dramatičku, autorku známé divadelní hry Případ Danton.
V roce 1905 Stanisław Przybyszewski a Jadwiga Gąsowska přesídlili do Toruně, kde se Przybyszewski léčil z alkoholismu (bojoval s ním celý zbytek života). Dne 11. dubna 1905 se vzali. V roce 1906 odcestovali do Mnichova. Tato cesta byla zpočátku hrazena z prodeje rukopisu divadelní hry Śluby (Sňatky). Během první světové války ale vydávání jeho děl vázlo a Przybyszewski se proto uchyloval k psaní účelových politických brožur. V letech 1917-1918 spolupracoval s expresionistickým časopisem "Zdrój", který vycházel v Poznani. Po skončení války žil krátce v Československu. Do Polska se vrátil v roce 1919. Pokoušel se pracovat jako ředitel divadla v Poznani. Jako autor německých válečných brožur byl ale odmítnut. Pracoval jako překladatel z němčiny pro polskou poštu, od roku 1920 pan v Gdaňsku, kde měl též polské knihkupectví a pomáhal se založením polského gymnázia. Poté se pokoušel zakotvit v Toruni, Zakopaném a Bydhošti. Od roku 1924 pracoval pro prezidentskou kancelář ve Varšavě. Obdržel vyznamenání Krzyż Oficerski Řádu Polonia Restituta (Order Odrodzenia Polski) a byl komturem tohoto řádu. 
Ačkoli ve svých předcházejících dílech odmítal křesťanství a v některých spisech se dokonce hlásil k satanismu, v říjnu 1926 se opět přihlásil ke katolické církvi a vyjádřil lítost nad svým dosavadním životem. V roce 1927 se vrátil do rodného kraje, kde záhy zemřel.
Jeho díla byla často překládána do češtiny. Měl vliv např. na Stanislava Kostku Neumanna, jeho obdivovatelem byl F. X. Šalda.
Přes palubu (trilogie Homo sapiens, díl 1.), přeložil Alfons Breska, Kamilla Neumannová, 1905
Malstrom trilogie Homo sapiens, díl 3., přeložil F. R. Dlouhý, Kamilla Neumannová, 1905, další vydání pod názvem V Malstromu
Silný člověk trilogie přeložil Stanislav Minařík, František Borový, asi 1914 (další vydání 1928)
Křik, přeložil Bořivoj Prusík, Nakladatelské družstvo Máje, 1918 Dostupné online
Království bolestné, přeložil Jaroslav Radimský, Herrmann a synové, 1996, ISBN 80-238-0131-7
Paměti, korespondence (výbor), vybrala a přeložila Jasna Hloušková, Aurora, 1997, ISBN 80-85974-15-0
Článek vznikl s využitím materiálů z Digitálního archivu časopisů ÚČL AV ČR, v. v. i. (http://archiv.ucl.cas.cz/).
Založeno především na článku v anglické wikipedii s přihlédnutím k článku polskému a německému a dalším zdrojům.
PELIKÁN, Jarmil. heslo Stanisław Przybyszewski. In: kolektiv autorů. Slovník polských spisovatelů. Praha: Libri, 2000. ISBN 80-7277-005-5. S. 402.
 heslo Stanisław Przybyszewski. In: kolektiv autorů. Ottův slovník naučný nové doby. Praha, Litomyšl: Jan Otto, 1930, fotoreprint 1998. ISBN 80-7185-159-0.
KARÁSEK ZE LVOVIC, Jiří. Vzpomínka na Stanislava Przybyszewského. Rozpravy Aventina. 8. prosinec 1927, roč. 3, čís. 6-7, s. 70-71. Dostupné online.
 Obrázky, zvuky či videa k tématu Stanisław Przybyszewski ve Wikimedia Commons 
Seznam děl v Souborném katalogu ČR, jejichž autorem nebo tématem je Stanisław Przybyszewski

Stanisław Żółkiewski (IPA [staˈɲiswaf ʐuwˈkʲɛfskʲi]; asi 1547 – 7. října 1620) byl polský šlechtic erbu Lubicz, magnát a vojenský velitel polsko-litevské Republiky obou národů, který se účastnil mnoha tažení zejména na jižní a východní hranici polsko-litevského státu. Zastával řadu vysokých oficiálních pozic, včetně kastelána Lvova (od roku 1590), vojvody Kyjevského vojvodství a velkého kancléře koruny (od roku 1618). Od roku 1588 zaujímal také úřad korunního polního hejtmana a v roce 1613 byl povýšen na velkého korunního hejtmana. Během své vojenské kariéry zvítězil ve velkých bitvách proti Švédsku, Moskevskému carství, Osmanské říši a Krymskému chanátu.
Nejznámější Żółkiewského vítězství bylo proti spojeným ruským a švédským silám v bitvě u Klušina v roce 1610, po které Poláci dobyli a obsadili Moskvu. Zemřel v roce 1620 v bitvě u Cecory proti Turkům poté, co údajně odmítl ustoupit. Již předtím proslul jako vojenský vůdce a jeho hrdinská smrt dál posílila jeho slávu. Je považován za jednoho z nejschopnějších vojenských velitelů v historii Republiky obou národů.
Stanisław Żółkiewski se narodil v obci Turynka, ležící nedaleko Lvova. Jeho rodiči byli Stanisław Żółkiewski z erbu Lubicz, vojvoda ruský, a Zofia Lipska. Přesné datum jeho narození není známo, dokonce i rok je sporný: většina zdrojů se shoduje na letopočtu 1547, i když některé udávají rok 1550.Żółkiewski navštěvoval katedrální školu ve Lvově. Na rozdíl od mnoha svých šlechtických vrstevníků neměl žádné vyšší vzdělání a necestoval do zahraničí. Nicméně pokračoval ve studiích jako samouk, zájem měl zejména o historii a historickou literaturu. V roce 1566 nastoupil ke dvoru krále Zikmunda II. Augusta jako pomocník králova tajemníka Jana Zamojského. Tam poznal hnutí tzv. exekucionistů, které prosazovalo řadu reforem včetně vojenských. V roce 1573 se účastnil diplomatického poselstva do Francie, které se mělo setkat s nově zvoleným polským králem Jindřichem III. z rodu Valois, a na cestě zpět byl poslán do Vídně, aby uklidnil Habsburky, jejichž kandidát ve volbě neuspěl.
Żółkiewski získal své první vojenské zkušenosti za krále Štěpána Báthoryho během gdaňského povstání jako velitel roty polských husarů. Pak se účastnil Báthoryho livonského tažení, při němž bojoval v Polocku, Sokółu, Veliži a během obležení Pskova. I po tomto tažení si zachoval politické spojenectví s rodem Zamojských, a to zejména v jejich sporu se Zborovskými. V noci z 11. na 12. května 1584 zajal Samuela Zborovského, jehož poprava pak způsobila velké spory. Pro svou roli v tomto incidentu se Żółkiewski stal notoricky známým a roku 1585 byl předmětem vášnivých debat na Sejmu.V roce 1588, během války o polské dědictví mezi přívrženci Zikmunda III. Vasy a Maxmiliána III., Żółkiewski podporoval Zikmunda. Velel pravému křídlu polsko-litevské armády v bitvě u Byczyny, během které utrpěl zranění kolena, jež ho ochromilo po zbytek jeho života. Za svou roli v bitvě byl jmenován korunním polním hejtmanem a starostou Hrubieszówa.
Brzy poté, co se stal hejtmanem, byl Żółkiewski poslán na Ukrajinu, aby odrazil invazi krymských Tatarů. V roce 1590 se stal kastelánem Lvova, ale jeho žádost o vojenské posily proti Tatarům zůstala nevyslyšena. V roce 1595 se podílel na moldavských válkách, když v bitvě u Cecory v blízkosti řeky Prut porazil vojsko Krymského chanátu podpořené osmanským oddílem. Následujícího roku porazil kozácké povstání Severyna Nalivajka. Żółkiewski byl známým podporovatelem kozáckých stížností a obecně upřednostňoval mírové jednání s nimi. Když mu kozáci vydali Nalivajka a další vůdce povstání, zaručil jim, že s nimi bude zacházeno spravedlivě. Ale Nalivajko byl potom ve Varšavě popraven a dav polských vojáků zmasakroval ostatní vězně, což vedlo ke zhoršení polsko-kozáckých vztahů. V roce 1600 se Żółkiewski vrátil do Moldavska, kde se zúčastnil vítězné bitvy u Bukova, v níž s Moldavany porazil valašské vojsko.V roce 1601 Żółkiewski operoval na severu v Livonsku v rámci polsko-švédské války. Také se podílel na úspěšném obléhání Wolmaru a v roce 1602 na dobytí Fellinu. Téhož roku vedl polské síly v bitvě u Revalu; polské vítězství v ní vedlo ke švédské kapitulaci při obléhání Paide (Weißensteinu). Ke konci tažení onemocněl a musel předat velení hejtmanovi Janu Karolovi Chodkiewiczovi.V roce 1606 se Żółkiewski vrátil na Ukrajinu, kde porazil krymské Tatary v bitvě u Udyče. Později v tomto roce se rozhodl podpořit krále během povstání Zebrzydowského. Jeho rozhodnutí nebylo samozřejmé, protože jeho (tehdy již zesnulý) mentor Zamojski stál v opozici proti králi. Navíc byl Żółkiewski spřízněn s rodem Zebrzydowských a souhlasil s některými argumenty rebelů. V bitvě s rebely u Guzówa vedl levé křídlo královského vojska, ale jeho jednotky sehrály v bitvě jen malou roli. Krále Żółkiewského výkon neoslnil, a tak mu neudělil titul velkého korunního hejtmana, po němž Żółkiewski toužil, i když ho jmenoval do úřadu vojvody Kyjeva.V druhé polovině roku 1609 se Żółkiewski zúčastnil polsko-ruské války. Podporoval zvolení Vladislava IV. Vasy, nejstaršího syna krále Zikmunda, ruským carem a myšlenku personální unie Rzeczpospolité a ruského carství (polsko-ruské unie). Roku 1610 švédské vojsko pod velením Jacoba De la Gardie přišlo Rusům na pomoc, proti spojeným ruským a švédským silám Żółkiewski dosáhl dalšího významného vítězství v bitvě u Klušina. V důsledku úspěšného tažení dobyl Moskvu a zajal cara Vasilije IV. a jeho bratry Ivana Šujského a Dmitrije Šujského. Zikmund však zamítl Żółkiewského politický plán, který by vyžadoval konverzi Vladislava k pravoslaví.Żółkiewski po návratu z Moskvy začal psát své paměti. Początek i progres wojny moskiewskiej (Začátek a průběh moskevské války) publikoval v roce 1612 jako kritiku Zikmundovy politiky. V roce 1612 se stal učitelem a vychovatelem Stanisława Koniecpolského, budoucího hejtmana a vojenského velitele. Tentýž rok se vrátil na Ukrajinu bránit ji proti pokračujícím tatarským a moldavským vpádům i kozáckým nepokojům. V roce 1616 během Sejmu předložil projekt O chowaniu żołnierza kwarcianego (O zavedení stálého vojska), v němž prosazoval názor, že je třeba postavit větší armádu, která by se vypořádala s Tatary a kozáky. Projekt však nebyl parlamentem schválen.
Żółkiewského popularita v posledních letech jeho kariéry klesala. Vyčítalo se mu, že v bojích s Turky v Moldávii v roce 1616 nepodpořil Samuela Koreckého během bitvy u Sasowého Rógu, v níž byli Poláci poraženi; že podepsal smlouvu z Jarugy v roce 1617, kterou se Polsko vzdalo vlivu v některých pohraničních oblastech ve prospěch Moldavska a Osmanské říše; a že nezastavil krymské Tatary v bitvě u Oryninu v roce 1618. Ale v roce 1618 konečně získal prestižní palcát (buławu) velkého korunního hejtmana, a krátce poté úřad velkého kancléře koruny. Stal se tak na krátkou dobu nejmocnějším mužem státu hned po králi, přitom vysoký úřad získal ne díky bohatství nebo rodu, ale vojenskými úspěchy a dobrou pověstí.Až do konce života pokračoval v aktivní službě jako vojenský velitel, přestože mu bylo přes 70 let. Zemřel 7. října 1620 během ústupu po bitvě u Cecory proti Turkům v rámci polsko-osmanské války (1620–1621), která znamenala konec moldavských tažení. Bitva se skládala z několika střetů, ve kterých byly polské síly rozdrceny. Během posledního střetu Żólkiewski padl; podle legendy odmítl ustoupit a raději zůstal u zadního voje až do samého konce. Před smrtí se mu prý dostalo požehnání jeho zpovědníka, kněze Szymona Wybierského (Wybierek, Wyberek) z Tovaryšstva Ježíšova, který stál neohroženě po jeho boku. Scénu hejtmanova posledního boje znázorňuje obraz Bitva u Cecory (1620), jehož autorem je Walery Eljasz-Radzikowski.
Po bitvě bylo Żółkiewského tělo znesvěceno tím, že usekli jeho hlavu a poslali ji do Istanbulu jako válečnou trofej. Jeho vdova koupila jeho tělo od Turků, vykoupila i jejich syna, zajatého během bitvy. Żółkiewski byl pohřben v kostele sv. Vavřince v Żółkiewu (nyní Žovkva na Ukrajině), městě, které zvětšil a kde postavil hrad Żółkiew.
Żółkiewského hrdinská smrt – vylíčená v několika uměleckých dílech současníků, jakými byli plukovník Teofil Szemberg či básník Stanisław Witkowski – posílila jeho pověst a zaručila mu místo v panteonu nejslavnějších polských vojenských velitelů. Jeho osud byl pak ztvárněn v pracích autorů jako Stefan Żeromski, Józef Szujski, Julian Ursyn Niemcewicz a Maria Konopnicka. Až do současnosti je příběh o jeho smrti nejznámější částí jeho osudu a řada pramenů diskutuje „Żółkiewského legendu“.Na místě Żółkiewského smrti (nyní v Berezovce v okrese Ocnița v Moldavsku) roku 1621 jeho syn Jan postavil pomník. Na něm je vyryto motto z Horáce: Quam dulce et decorum est pro patria mori (Jak sladké a vznešené je umřít za vlast.) Pomník byl zničen v roce 1868, obnoven v roce 1912 a rekonstruován v roce 2003. Je častým místem akcí pořádaných polskou menšinou v Moldavsku.V roce 1903 byla v Žovkvi postavena Żółkiewského socha, zničená roku 1939 sovětskými vojsky po jejich invazi do Polska. V současném Polsku je Źółkiewski oslavován jako válečný hrdina, naopak současné Rusko slaví Den jednoty na výročí kapitulace polské posádky, kterou Źółkiewski zanechal v Moskvě. Roku 2011 byl kostel sv. Vavřince a hrad v Žovkvi rekonstruován týmem polských a ukrajinských odborníků.
Żółkiewski byl ženatý s Reginou Herbutównou; měli syna Jana a dvě dcery, Katarzynu a Zofii. Během své kariéry nashromáždil velké jmění a získal pozemky v blízkosti Boryspilu, Brodů, Vinnycje a Žovkvy. Jeho roční příjem více než 100 000 zlatých z něj činil jednoho z nejbohatších magnátů polsko-litevského státu. Żółkiewského majetek nakonec zdědil Jakub Sobieski, jehož syn Jan se stal dalším známým polským vojevůdcem a polským králem.
Początek i progres wojny moskiewskiej (Začátek a průběh moskevské války) – Żółkiewského paměti popisující jeho tažení a diplomatickou aktivitu psané ve třetí osobě. Jsou stručným popisem rusko-polské války (1605–1618).
V tomto článku byl použit překlad textu z článku Stanisław Żółkiewski na anglické Wikipedii.
BESALA, Jerzy. Stanisław Żółkiewski. Warszawa: Państwowy Instytut Wydawniczy, 1988. ISBN 978-83-06-01583-6. (polsky) 
BIELOWSKI, August. Pisma Stanisława Żołiewskiego, kanclerza koronnego i hetmanna z jego popiersiem. Lwow: Nakł. W. Manieckiego, 1861. Dostupné online. (polsky) 
KRASIŃSKI, Henry. Mary Barton: an historical tale of Poland. London: A.K. Newman and Co., 1846. Dostupné online. S. 263–264. (anglicky) 
MACISZEWSKI, Jarema; ŻÓŁKIEWSKI, Stanisław. Początek i progres wojny Moskiewskiej: Opracował Jarema Maciszewski. Warszawa: Państwowy Instytut Wydawniczy, 1966. Dostupné online. (polsky) 
NAGIELSKI, Mirosław. Hetmani Rzeczypospolitej Obojga Narodów. Warszawa: Wydawn. Bellona, 1995. Dostupné online. ISBN 978-83-11-08275-5. Kapitola STANISŁAW ZÓŁKIEWSKI herbu Lubicz (1547–1620) hetman wielki. (polsky) 
PODHORODECKI. StanisŁaw Żółkiewski. Warszawa: Ludowa Spółdzielnia Wydawnicza, 1988. ISBN 978-83-205-4082-6. (polsky) 
SALVANDY, Narcisse-Achille de. Histoire du roi Jean Sobieski et du royaume de Pologne. Paris: Didier et c., 1856. Dostupné online. (francouzsky)
Seznam děl v Souborném katalogu ČR, jejichž autorem nebo tématem je Stanisław Żółkiewski
Stanleyovy vodopády (francouzsky Chutes Boyoma) je kaskáda vodopádů, které se nacházejí v Demokratické republice Kongo. Skládají se ze sedmi vodopádů a táhnou se v délce přes 100 km na řece Lualaba, která je největším přítokem řeky Kongo. Ve spodní části vodopádů se řeka Lualaba vlévá do Konga resp. pod vodopády mění název na Kongo. Jsou to objemem nejvyšší vodopády na světě. Za sekundu jimi proteče 17 000 000 litrů vody. Překonávají výškový rozdíl 60 m. Jméno nesou po cestovateli Henry Mortonovi Stanleym.

Stanley Cup (česky též Stanleyův pohár) je hokejová trofej udělovaná každoročně vítěznému týmu playoff NHL. Bývá též nazývaný The Cup (Ten Pohár), The Holy Grail (Svatý grál) nebo Lord Stanley's Mug (Džbánek Lorda Stanleyho) a Lord Stanley's Cup (Pohár Lorda Stanleyho). V ostatních třech hlavních severoamerických soutěžích (NBA, MLB a NFL) se pohár vyrábí každý rok nový, ale Stanley Cup koluje mezi týmy. Tým si ho může ponechat do té doby, než ho vyhraje jiný tým. Na podstavec poháru jsou vyrývána jména trenérů, managementu a hráčů, kteří se zasloužili o získání poháru pro jednotlivé týmy. Původní pohár je vyroben ze stříbra a má výšku 18,5 centimetru a průměr 29 centimetrů. Celá současná trofej, podstavec osazený kopií originálního poháru, je vyrobena ze stříbra a slitiny niklu, měří 89,54 centimetrů na výšku a váží 15,5 kilogramu. 
Původní název zněl Dominion Hockey Challenge Cup, trofej byla věnována roku 1892 kanadským generálním guvernérem Lordem Stanleym z Prestonu jako trofej pro nejlépe umístěný hokejový amatérský klub v Kanadě. V roce 1915 se dvě profesionální ligy, NHA a PCHA dohodly, že budou bojovat o Stanley Cup. Po době slučování a odstupování týmů se Stanley Cup v roce 1926 stal trofejí pro vítěze NHL.
Po svém jmenování kanadským guvernérem královnou Viktorií 11. června 1888 se Lord Stanley se svou rodinou přímo zamiloval do ledního hokeje. V roce 1889 na Zimním karnevalu v Montréalu viděl poprvé hokejový zápas mezi Montreal Victorias a Montreal Hockey Club. V té době byl ještě ligový hokej v Kanadě na počátku a pouze Montreal a hlavní město Ottawa měly něco podobajícího se ligám. 
Celá rodina Lorda Stanleyho začala hrát hokej. Jeho synové Arthur a Algernon založili nový tým zvaný Ottawa Rideau Rebels a Arthur navíc hrál jednu z klíčových rolí na počátku Ontario Hockey Association a také přinesl hokej do Velké Británie. Oba synové pak přesvědčili svého otce, aby věnoval trofej pro nejlepší tým Kanady, a ten tak učinil.
Zanedlouho si Lord Stanley koupil punčovou mísu vyrobenou v Sheffieldu od londýnského stříbrníka G. R. Collise za sumu, která v přepočtu odpovídala padesáti americkým dolarům. Na jedné straně vyryl jméno Dominion Hockey Challenge Cup a na druhé nápis "Od Stanleyho z Prestonu".
Lord Stanley nikdy neviděl zápas o Stanley Cup a nikdy pohár nepředával vítězi. Jeho působení ve funkci guvernéra skončilo v září 1893, 15. července se musel vrátit do Anglie. V dubnu téhož roku totiž jeho starší bratr Edward, 15. hrabě Derby, zemřel, a Lord Stanley se stal jeho nástupcem.
V této éře všechny ligy, ve kterých se soutěžilo o Stanley Cup, neměly playoff, a tak pohár připadl vítězi základní části. V roce 1894 ale čtyři z pěti týmů AHAC podaly stejný výkon, měly stejně bodů, jenže liga neměla žádný rozhodovací systém. Po dlouhých jednáních a odstoupení Quebecu ze soutěže se rozhodlo, že se zbývající tři týmy utkají na turnaji v Montrealu a Ottawa bude automaticky posunuta do finále, protože byla jediným týmem, který hrál nejméně zápasů na domácí půdě. 17. března se konal první zápas playoff o Stanley Cup, Montreal Hockey Club porazil Montreal Victorias 3:2. V prvním finálovém zápase o pět dní později, Montreal Hockey Club porazil Ottawa Generals 3:1. 
V roce 1895, Queen's University byl první tým, který se pokoušel přebrat Stanley Cup, přestože to bylo trochu kontroverzní. Montreal Victorias vyhráli základní část sezony a komisaři rozhodli, že o pohár budou hrát bývalí vítězové Montreal Hockey Club proti Queen's University a že když Montreal zápas vyhraje, Victorias pohár získají. Montreal Hockey Club vyhrál a jejich městští rivalové získali pohár. Prvním úspěšným týmem, který vyhrál zápas s minulým vítězem, byli Winnipeg Victorias o rok později. 14. února 1896 se tak stali prvním týmem, který vyhrál Stanley Cup a nepocházel z AHAC. 
S rostoucí prestiží Stanley Cupu rostla potřeba vrcholových hráčů. Komisaři přijali nabídku ECAHA na vstup do soutěže, protože byla nejkvalitnější hokejovou ligou světa.
Nejmenším městem, které kdy vyhrálo pohár, byla Kenora. Obec čítala v době výhry čtyři tisíce obyvatel. Stanley Cup vyhráli Kenora Thistles v lednu 1907 a pomohli jí k tomu i pozdější členové Hokejové síně slávy Art Ross a Joe Hall. Thistles získali pohár od Montreal Wanderers. Poté se jim podařilo Stanley Cup ubránit proti Brandon Elks. Wanderers je v březnu 1907 vyzvali na odvetu, a i přesto, že Thistles posílili kádr, Wanderers jim pohár sebrali.
V roce 1908 se Allan Cup stal trofejí pro amatérské týmy a Stanley Cup trofejí pro profesionály. Ve stejném roce začal bojovat o Stanley Cup první tým vytvořený pouze z profesionálů, Toronto Trolley Leaguers z OPHL (Ontario Professional Hockey League). O rok později poslední amatérské týmy Montreal Hockey Club a Montreal Victorias odstoupily z ECAHA a ta se stala také profesionální ligou. V roce 1910 byla vytvořena NHA (National Hockey Association), která se rychle stala tou nejlepší a udržela Stanley Cup ve své moci po čtyři roky.
Do roku 1912 se mohly zápasy o přebrání konat v jakýkoli čas v roce, komisaři ale v tomto roce zavedli pravidlo, že pohár se může přebrat pouze po skončení sezony týmu, který ho nyní drží.
V roce 1915 se NHA a PCHA dohodly, že jejich šampioni se po sezoně utkají o Stanley Cup. Komisaři souhlasili, protože poté, co se Allan Cup stal trofejí pro amatérské týmy, byli závislí na těchto dvou ligách. První finále vyhrál tým PCHA Vancouver Millionaires. 
Poté, co se v roce 1914 stali částí PCHA Portland Rosebuds z USA, komisaři rozhodli, že pohár už nebude pro nejlepší tým Kanady, ale pro nejlepší tým na světě. V roce 1916 se Rosebuds poprvé dostali do finále Stanley Cupu. V roce 1917 vyhrál Stanleyův pohár první americký tým Seattle Metropolitans. Po této sezoně byla NHA rozpuštěna a místo ní vznikla nová NHL.
V roce 1919 epidemie španělské chřipky donutila zrušit finále mezi Montreal Canadiens a Seattle Metropolitans. Série byla vyrovnaná za stavu 2:2, ale poslední, pátý zápas se nehrál, protože manažer Canadiens George Kennedy a hráči Joe Hall, Billy Coutu, Jack McDonald a Newsy Lalonde byli s chřipkou v nemocnici. Čtyři dny po zrušeném zápase Hall zemřel a série byla zrušena úplně. 
Formát finále Stanley Cupu se změnil v roce 1922, kdy na scénu nastoupila nová Western Canada Hockey League (WCHL). Tak se o pohár utkávaly týmy ze tří lig. Dva šampioni se střetli v jakési kvalifikaci do zápasu o Stanley Cup. To trvalo tři sezony, než se PCHA a WCHL spojily ve Western Hockey League. V roce 1925 se tým Victoria Cougars stal posledním vítězem poháru, který nehrál NHL.
Roku 1926, Western Hockey League zanikla (nyní existuje stejnojmenná, ale juniorská liga WHL) a NHL tak zůstala jako jediná srovnatelná soutěž. Týmy z ostatních soutěží se pokoušely přebrat Stanley Cup z držení nyní nejslavnější ligy světa, ale už se jim to nikdy nepovedlo. V roce 1947 tak komisaři stanovili nové pravidlo, umožňující týmům NHL nepřijmout výzvy od týmů z ostatních lig, které by chtěly pohár přebrat. V sedmdesátých letech se o možnost soutěžení o Stanleyův pohár ucházela kvalitní World Hockey Association, asi jediný vážný konkurent NHL od dvacátých let. Komisaři ale zamítli její žádost a WHA brzo zkrachovala.
Pohár byl udělován šampionům každý rok až do pracovního sporu mezi NHL a NHLPA, organizace slučující hráče hrající NHL v sezoně 2004-05. Tehdy nebyl pohár udělen poprvé od pandemie v roce 1919. Část fanoušků pak začala zpochybňovat exkluzivní právo NHL na pohár, generální guvernérka Kanady, Adrienne Clarksonová dokonce navrhovala změnu poháru na pohár pro nejlepší ženský tým. Tento návrh ale nebyl moc populární a místo něj vznikl nový Clarkson Cup. Mezitím, ontarijská skupina "Wednesday Nighters" podala žádost na Ontarijský hlavní soud s tím, že komisaři překročili svá práva, když v roce 1947 podepsali smlouvu s NHL, a že trofej musí být udělena i přesto, že NHL se v tu sezonu nehrála. 7. února 2006 se NHL a navrhovatelé dohodli, že když se NHL jakoukoli sezonu hrát nebude, může vedení NHL předat pohár i týmu z jiné soutěže.
Stejně jako na Grey Cup, určený pro vítěze CFL (kanadská liga amerického fotbalu), i na Stanley Cup se vyrývají jména hráčů, trenérů, managementu a personálu vítězného týmu. Jedno z původních pravidel Lorda Stanleyho znělo, že každý tým může na své vlastní náklady přidat kruhový prstenec na dolní část poháru k připomenutí vítězství. Nejprve zde byl jen jeden prstenec připojen k poháru ze spodu týmem Montreal Hockey Club. Týmy doplňovaly svoje vítězství, obvykle ve formě "NÁZEV TÝMU" "VÍTĚZNÁ SEZONA" na tento jeden prstenec než se stal v roce 1902 plným. S žádným prostorem k vyrývání a neochotou k zaplacení dalšího prstence začaly týmy vyrývat svá jména na mísu. Prvním týmem, který se "podepsal" zevnitř do misky byli Montreal Wanderers v roce 1907. Byli i prvními, kteří vyryli jména všech osob v týmu. 
V roce 1908 Wanderers z neznámých důvodu, i když o něj museli čtyřikrát bojovat, nevyryli na pohár své jméno. Další rok, Ottawa Senators přidali na Stanley Cup druhý prstenec. I přesto v roce 1910 Wanderers ani Senators v roce 1911 nezapsali svá vítězství. V roce 1915 se Vancouver Millionaires stali druhým týmem který zapsal i jména hráčů, opět do vnitřní části mísy. 
V roce 1918 právě Millionaires zaplnili poslední volné místo na devět let starý prstenec a nový byl koupen až v roce 1924 týmem Montreal Canadiens. Od této doby je vyrývání hráčů týmu na pohár tradicí. Původně každý rok vítězové přidali nový prstenec což způsobilo růst Stanley Cupu. Začalo se mu tak říkat "Stovepipe Cup" (stovepipe je česky kouřová roura) protože začínal připomínat výfukovou trubku u kamen. Tento design se jevil jako nepraktický a tak byl pohár roku 1948 předělán na dvoudílnou trofej doutníkovitého tvaru s odstranitelnou mísou a límečkem. Komisaři také připsali týmy, které se na pohár "nepodepsaly". 
Od roku 1958 pohár podstoupil několik menších úprav. Původní mísa a límeček byly moc křehké a byly odstraněny v letech 1963 a 1969. V roce 1958 byl představen nový jednodílný pohár. Starý válec byl odstraněn a nahradil ho nový s pěti prstenci, každý z nich měl kapacitu třináct týmů. Ačkoli byl pohár navržen aby prstence byly plné ve stém roce poháru, v roce 1965 byl špatně vyryt tým Canadiens a byl přepsán, proto je na jednom z prstenců pouze 12 týmů. Když se všechny prstence v roce 1991 naplnily, Hokejová síň slávy si ten vrchní vzala a na spodek připevnila nový, prázdný prstenec, takže pohár už dál růst nebude.
Další nový prstenec měl být přidán po skončení sezony 2004-05 ale kvůli stávce se tak nestalo. Stalo se tak po následující sezoně, kterou vyhráli Carolina Hurricanes. Zrušená sezona byla zapsána jako nehraná. Momentálně je Stanley Cup 89,5 centimetru vysoký a 15 a půl kilogramu těžký. 
Na Stanleyův pohár mohou být vyryta pouze jména hráčů, kteří za tým odehráli 41 zápasů v základní části a nepřestoupili pryč nebo hráli alespoň jeden zápas ve finále. I přesto, Vladimir Konstantinov, jehož kariéra byla ukončena při autonehodě 13. června 1997 byl zapsán i v roce 1998 když se jeho týmu Detroit Red Wings podařilo pohár ubránit. 
Jean Beliveau je zapsán nejvícekrát ze všech osobností, 10krát jako hráč a 7krát jako manažer, to je celkem 17krát. To Henri Richard drží rekord v počtu hráčských zápisů na SC, vyhrál jej 11krát se svým týmem Montreal Canadiens. Dvanáct žen je zaznamenáno na poháru. První z nich se stala jako prezident Red Wings Marguerite Norris v letech 1954 a 1955. Jedinou Kanaďankou je Sonia Scurfield, která byla spoluvlastníkem Calgary Flames v roce 1989.
Dickie Moore vyhrál pohár šestkrát, napsáno je ale pěti různými způsoby – D. Moore, Dickie Moore, R. Moore, Rich Moore a Richard Moore
Ted Kennedy (bez příbuzenského vztahu s JFK) je zapsán ve čtyřicatých letech jako Ted Kenneddyy
Jméno otce vlastníka Edmonton Oilers v roce 1984 Peta Pocklingtona, Basila bylo přepsáno sérii písmen X.
Několik jmen bylo i opraveno, jako útočník Colorado Avalanche v roce 1996 Adam Deadmarsh (napsán jako Deadmarch), brankář Red Wings v roce 2002 Manny Legace (napsán jako Lagace) a útočník Carolina Hurricanes v roce 2006 Eric Staal (napsán jako Staaal).
S vítězstvím Stanley Cup je spojeno mnoho tradic. Jedna z těch nejstarších, vymyšlená týmem Winnipeg Victorias roku 1896, je pití šampaňského z mísy poháru. Další z tradic je předávání poháru kapitánovi vítězného týmu po skončení vítězného zápasu. Ten ho po obkroužení ledové plochy předá dalšímu a pohár pak koluje mezi všemi, kteří s ním krouží po ledě. Poprvé byl pohár předán už na ledě v roce 1932 týmu Toronto Maple Leafs. To se stalo tradicí až v padesátých letech, kdy Ted Lindsay, kapitán Detroit Red Wings tak učinil, řekl, že to udělal pro lepší pohled fanoušků na pohár. Tradici porušil až v roce 2001 kapitán Colorado Avalanche Joe Sakic. Jeho spoluhráč z té sezony, Ray Bourque, hrál celou kariéru za Boston Bruins, ale vyhrát Stanley Cup se mu s nimi nepodařilo. To se mu povedlo v jeho poslední sezoně, kdy byl vyměněn do týmu Avs. Bourque dostal pohár od Sakica hned a sám led obkroužil. Byl to poslední zápas v jeho kariéře. Stalo se to už i dříve, v roce 1998, kdy Detroit Red Wings zdolali Washington Capitals, kapitán Steve Yzerman předal trofej nejprve Vladimiru Konstantinovovi, kterému ukončila kariéru autonehoda. Z úcty ke Stanley Cupu, hráči se ho nesmějí dotknout dříve než při jejich oslavném kroužení na ledě. 
V roce 1995 spatřila světlo světa nová tradice, hráči vítězného týmu si mohli od tohoto roku vypůjčit pohár, každý na jeden den. Pohár ale musí být také pod dohledem jednoho ze zástupců Hokejové síně slávy. Někteří vítězové použili pohár k pokřtění svých dětí. Dva hráči, Clark Gillies z New York Islanders a Sean O'Donnell z Anaheim Ducks dokonce dali svým psům do poháru žrádlo.
Momentálně jsou na světě tři Stanley Cupy - původní mísa, ověřený pohár a replika v Hokejové síni slávy. Původní mísa koupená Lordem Stanleym byla předávána vítězům po prvních 71 let v historii, nyní se nachází také v Hokejové síni slávy. 
Současná verze byla vytvořena v roce 1963 montrealským stříbrníkem Carlem Petersenem. Ověřena je znakem Hokejové síně slávy na spodku poháru, který lze vidět, když hráč zvedne pohár nad hlavu. Tato verze trofeje byla vyrobena v utajení a byla odhalena až o tři roky později. Replika byla vyrobena roku 1993 jiným montrealským stříbrníkem, Louisem St. Jacquesem a je používána k vystavení v Hokejové síni slávy, když zrovna není současná oficiální verze k dispozici. Mezi těmito dvěma verzemi je jen málo rozdílů. Nejrychlejší cestou jak je rozeznat, je pohled na kádr vítězných Edmonton Oilers z roku 1984. Na oficiální verzi je jméno výše zmiňovaného Basila Pocklingtona vymazáno písmeny X, na replice není jeho jméno vůbec.
Stanleyův pohár byl také použit jako významná podpora morálky kanadských vojáků a jejich spojenců z NATO na MacDillově letecké základně nedaleko Tampy na Floridě v roce 2004. V roce 2006 byl pohár na Základně námořní pěchoty Lejeune v Severní Karolíně. Zranění příslušníci námořní pěchoty měli příležitost se vyfotit s pohárem. 
V roce 2007 si pohár udělal první výlet do bojové zóny, konkrétně do Afghánistánu. Zde přebýval od druhého do šestého května. Akce byla organizována NHL, Hokejovou síní slávy a kanadským ministerstvem obrany. 3. května se pohár dostal pod raketový útok, ale vyvázl bez poškození. Do Afghánistánu se vrátil ještě v březnu 2008.
V tomto článku byl použit překlad textu z článku Stanley Cup na anglické Wikipedii.

Stanislav "Stano" Slovák (* 23. července 1977 Nitra) je slovenský divadelní herec, režisér a vysokoškolský pedagog.
Je absolventem Divadelni fakulty Janáčkovy akademie múzických umění, oboru muzikálové herectví a činoherní režie. Od roku 2000 má angažmá v Městském divadle Brno, kde působí jako herec a režisér. Na některých inscenacích se podílel i autorsky a to zejména ve spolupráci s Petrem Štěpánem a Janem Šotkovským. Působí jako vysokoškolský pedagog na JAMU, kde od roku 2010 vede ateliér muzikálového herectví. V roce 2009 získal Výroční cenu Literárního fondu za ztvárnění titulní role Františka v muzikálu František z Assisi, ve kterém hostoval na Nové scéně v Bratislavě.
Seznam děl v Souborném katalogu ČR, jejichž autorem nebo tématem je Stano Slovák
Star Trek: Nová generace (v anglickém originále Star Trek: The Next Generation) je americký sci-fi televizní seriál, v pořadí třetí z řady seriálů ze světa Star Treku. Jeho autorem je Gene Roddenberry, tvůrce celého Star Treku. Premiérově vysílán byl v letech 1987–1994 v syndikaci, celkem vzniklo 178 dílů v sedmi řadách. Děj Nové generace je zasazen do let 2364–2370, tedy přibližně 100 let po původním seriálu. Sleduje příběh hvězdné lodi USS Enterprise (NCC-1701-D), vlajkové lodi Hvězdné flotily, která zkoumá vesmír, navazuje kontakty s dalšími mimozemskými druhy, řeší diplomatické konflikty a čelí nejrůznějším hrozbám. Velícím důstojníkem Enterprise je kapitán Jean-Luc Picard (Patrick Stewart), jeho zástupcem komandér William Riker (Jonathan Frakes).
Seriál sleduje osudy hvězdné lodi USS Enterprise (NCC-1701-D) pod velením kapitána Picarda, která se asi 100 let po pětileté misi kapitána Kirka a jeho Enterprise vydává zkoumat část Galaxie, známou jako alfa kvadrant – tedy prostor relativně nedaleko Země, na který si činí nárok Spojená federace planet.
Jonathan Frakes (český dabing: Gustav Bubník [1. řada, částečně 2. a 3. řada], Michal Jagelka [částečně 2. a 3. řada, 4.–7. řada]) jako komandér William Riker
LeVar Burton (český dabing: David Schneider [1. řada], Saša Rašilov [2.–7. řada]) jako podporučík Geordi La Forge
Denise Crosbyová (český dabing: Miluše Šplechtová) jako poručík Taša Jarová (1. řada, jako host ve 3. a 7. řadě)
Gates McFaddenová (český dabing: Dana Bartůňková) jako doktorka Beverly Crusherová (1. a 3.–7. řada)
Marina Sirtisová (český dabing: Magda Rychlíková [1.–5. řada], Kamila Špráchalová [poslední díl 5. řady, 6.–7. řada]) jako poradkyně Deanna Troi
Wil Wheaton (český dabing: Karel Zima [1. řada], Jan Poledník [2.–7. řada], Jan Maxián [20. díl 7. řady]) jako Wesley Crusher (1.–4. řada, jako host v 5. a 7. řadě)
V roce 1986 společnost Paramount Pictures, které patřil seriál Star Trek, zjistila, že i po dvaceti letech od začátku jeho vysílání je tento fenomén stále živý, o čemž svědčila i velká návštěvnost každého nově uvedeného celovečerního filmu. Studio se proto rozhodlo, že by bylo vhodné natočit další seriál, který by nějakým způsobem navazoval na seriál původní, o čemž se ostatně uvažovalo už v 70. letech a z této doby existovala řada scénářů (nerealizovaný projekt Star Trek: Phase II). Zprvu se uvažovalo o tom, že seriál by mohl navázat na původní seriál i se všemi herci, ale vedení zjistilo, že by se tato alternativa značně prodražila, protože herci z původního seriálu byli v té době populární a drahé hvězdy. Proto se rozhodlo, že seriál bude obsazen zcela jinou posádkou a tudíž i zcela jinými herci. Tím byly vyřešeny hned dva problémy. Nebylo nutné platit původním hercům vysoké částky za natáčení a tito herci se tak mohli nerušeně věnovat natáčení filmů.
Bylo rovněž rozhodnuto, že seriál nebude natáčen pro žádnou konkrétní televizní stanici, ale bude jako hotový televizím prodán. Tím se mělo předejít tomu, aby tyto stanice do natáčení vstupovaly a ovlivňovaly jej jako tomu bylo u prvního seriálu. Společnost Paramount v první řadě jako tvůrce oslovila otce Star Treku, Genea Roddenberryho. Ten byl myšlenkou nového seriálu nadšen a hned začal připravovat koncept. Když bylo rozhodnuto o zcela novém obsazení, napadlo ho, že by mohl zkusit zcela nový pohled na Star Trek, protože se mu nelíbilo pouze kopírovat původní posádku.
Roddenberry začal experimentovat. Celý seriál posunul o sto let do budoucnosti, což však znamenalo ukázat zcela nový svět, protože kdyby se Federace nijak nezměnila, ukazovalo by to na stagnující kulturu, a to by odporovalo konceptu ze 60. let. Změnil tedy prostředí a také atmosféru. Loď udělal větší s větší posádkou, o hodně luxusnější než předešlou. Bylo vytvořeno více hlavních hrdinů, což mělo dát větší prostor tvůrcům a scenáristům s tím, že se zde mělo více věnovat i ostatním hlavním postavám, ne jen trojici kapitán – první důstojník – doktor, jako v původním seriálu.
Roddenberry zahrnul do tvorby seriálu i lidi, kteří se podíleli na původním seriálu. Byli to hlavně kostýmní návrhář William Theiss, který navrhl uniformy pro nový seriál, dále David Gerrold, jeden ze scenáristů původního seriálu, produkční Robert Justman nebo scenáristka D. C. Fontana. S tímto týmem se pustil Roddenberry do práce. Bylo ale potřeba navrhnout zcela novou loď, která by však vycházela z lodi původní, čímž by byla ukázána kontinuita. Koncept nové lodi vytvořil výtvarník Andrew Probert, který rozpracoval nákresy původní Enterprise. Tak začal vznikat výraz nového seriálu, který by dál nesl odkaz původního seriálu. Seriál se tak odehrával od roku 2364 na USS Enterprise-D, vlajkové lodi Federace, která už nečítá jen několik planet, ale celé soustavy na několika tisících světelných letech. Vesmír už není tak záhadný jako za Kirka a tak se posádka zaměřuje spíše na diplomacii než na boj.
Nejzákladnější postavy byly dány dohromady velmi rychle. V první řadě zde měl být postarší, rozvážný a zkušený francouzský kapitán Jean-Luc Picard, který by se podobal spíše kapitánu Christopheru Pikovi. Jeho první důstojník měl být mladý, rázný muž z Aljašky William Riker, podobný Willardu Deckerovi z celovečerního snímku Star Trek: Film. Ostrahu měla mít na starosti hispánská důstojnice, drsná Macha Hernandezová a jako psychologická terapeutka měla působit empatická poradkyně z planety Betazed Deanna Troi, která měla být podobná poručíku Ilii ze snímku Star Trek: Film. Skupinku pak uzavíral hlavní inženýr lodi, Afričan Geordi La Forge, který měl být ale od narození slepý a vidět mu měl umožňovat speciální přístroj zvaný VISOR, a lodní lékařka Beverly Crusherová, půvabná žena ve středním věku se svým čerstvě pubertálním synem Wesleym.
Před vlastním natáčením však došlo ještě k několika změnám. Robert Justman navrhl dva nové členy posádky. Měli jimi být android Dat, inteligentní člen posádky, který se snaží být víc jako člověk, a pak také klingonský válečník Worf. Tato postava byla velice zásadní, protože v původním seriálu byli Klingoni hlavními nepřáteli Federace. Zprvu se uvažovalo i o tom, že by Klingoni nyní byli členy Federace, ale od toho se nakonec upustilo a Klingoni a Federace se stali „jen“ spojenci. Oproti původnímu seriálu to byla věc zcela radikální, která byla vysvětlena v roce 1991 ve filmu Star Trek VI: Neobjevená země. Další skutečností, kterou navrhl rovněž Justman, byl fakt, že by na palubě lodi měli být i civilisté a rodiny posádky. Loď měla totiž vesmírem putovat až dvacet let, takže by bylo logické mít na palubě svou rodinu. A třetí věc, kterou si vymínil také Justman, bylo zařízení známé jako simulátor, který slouží k rekreaci posádky tím, že umí holograficky vytvářet cokoliv, co si kdo přeje (krajiny, postavy, věci) a to tak dokonale, že to nelze od reálné skutečnosti rozpoznat. I přes jeho velký vliv se však další jeho nápady neujaly. Například ten, aby v seriálu nebyl hoch Wesley Crusher, ale dívka jménem Lesley Crusherová, a také aby vědeckým důstojníkem byla polovulkánská pravnučka Spocka. Oba návrhy zamítl sám Roddenberry.
David Gerrold zase navrhl, aby se warp pohon počítal podle nové stupnice a aby androidní člen posádky měl nezvyklé rysy (odlišnou barvu kůže, očí, naprosto spisovnou mluvu…). D. C. Fontana má zase na svědomí fakt, že se kapitán nejmenuje Julian, ale Jean-Luc. Také přesvědčila Roddenberryho, že betazedská poradkyně by neměla mít čtyři ňadra. Také navrhla, aby se hlavních záporných postav zhostili místo Klingonů Romulané.
O podobu kapitána Jeana-Luca Picarda se opět postaral David Gerrold, který viděl divadelní představení, kde hrál britský herec Patrick Stewart. Tato volba se ale nelíbila Roddenberrymu, protože nechtěl mít v roli francouzského kapitána plešatého Brita a viděl v tomto herci spíše postavu androida Data, který podle něj měl být holohlavý. Po několika kandidátech se však i Roddenberry nechal přesvědčit, aby Picarda hrál Stewart. Trval ale na tom, aby hrál v paruce. Stewart si nechal přivézt svou oblíbenou paruku jménem George a přednesl v ní part Picarda, ovšem autoři se poté shodli, že bude hrát bez paruky.
Na roli androida Data angažovali tvůrci herce Brenta Spinera, který byl zprvu nadšen, ale když se dozvěděl, že by měl hrát s holou hlavou, nadšení pohaslo. Objevil se ovšem plešatý Stewart v roli Picarda, a tak bylo rozhodnuto, že jeden takový hrdina stačí. I tak si ale prošel zajímavou zkušeností, když se hledala ta pravá barva Datovy kůže, kdy byl celý natřený nejrůznějšími odstíny barev.
Na roli bezpečnostního důstojníka Machy Hernandezové měla být angažována britská herečka Marina Sirtisová. Když se však zúčastnila konkurzu ukázalo se, že nemá na drsnou mariňačku vlohy, ba co víc, že je vhodnější spíše na roli empatické poradkyně Deanny Troi. Macha Hernandezová byla zcela vyškrtnuta a hlavním bezpečnostním důstojníkem se nakonec stala Taša Jarová v podání Kaliforňanky Denise Crosbyové.
Další postavy byly obsazeny už vcelku jednoznačně. Geordiho La Forge si zahrál LeVar Burton, prvního důstojníka Williama Rikera herec Jonathan Frakes, doktorku Crusherovou Gates McFaddenová a Klingona Worfa Michael Dorn.
Prvním dílem seriálu se stal dvojdíl „Střetnutí na Farpointu“, který napsala scenáristka D. C. Fontana. Aby její scénář nebyl příliš krátký, vymyslel si Roddenberry postavu Q – všemocnou zlomyslnou bytost, která se pak vrátila ještě v celé řadě epizod. D. C. Fontana do konceptu přispěla ještě jednou věcí. A tou bylo cameo admirála McCoye (v podání DeForesta Kelleyho), kterému bylo v době děje pilotního dvojdílu 137 let a který si přišel prohlédnout ošetřovnu na nové Enterprise.
Natáčení začalo v červnu 1987 a do vysílání šel seriál v USA 28. září v rámci syndikace, kdy byl vysílán na místních nezávislých stanicích.
První řada znamenala odchod naprosté většiny starých tvůrců a tedy nástup nové generace autorů, kteří se ale ne vždy shodli se starými. Mezi prvními novými tvůrci byl Rick Berman, který se později s Brannonem Bragou podílel na dalších startrekových seriálech. Kromě toho opustila seriál i postava Taši Jarové a její pozici bezpečnostního důstojníka zaujal Worf.
Ze druhé řady byla ze seriálu vyškrtnuta postava doktorky Crusherové, která byla nahrazena doktorkou Katherine Pulaskou. V díle „Kdo je Q“ se poprvé objevila kybernetická civilizace Borgů, jejímž autorem je scenárista Maurice Hurley. Na lodi se rovněž objevila tajemná barmanka Guinan, jejíž role se zhostila Whoopi Goldbergová, která tak chtěla splatit dluh, jenž cítila vůči původnímu seriálu a postavě poručíka Uhury.
Od třetí řady převzal seriál definitivně Rick Berman, na vedoucích pozicích se také objevil jeho spolupracovník Michael Piller. Vrátila se rovněž doktorka Crusherová. Pátá řada znamenala opět střídání tvůrců. Piller a Berman začali připravovat nový seriál Star Trek: Stanice Deep Space Nine a kormidlo Nové generace převzali Jeri Taylorová a Brannon Braga, kteří se zaměřili se spíše na rozvoj postav. Šestá a závěrečná sedmá řada byly ve znamení menších vesmírných dobrodružství a více se soustředily na posádku. Poslední díl byl odvysílán 23. května 1994.
Seriál získal velké množství televizních cen. Díly „Vnitřní světlo“ a „Všechno dobré…“ byly oceněny cenou Hugo.
Určitým zakončením seriálu je celovečerní film Star Trek: Generace z roku 1994. Posádka z Nové generace se potom v nové lodi USS Enterprise-E, opět pod Picardovým velením, objevila ve filmech Star Trek: První kontakt (1996), Star Trek: Vzpoura (1998) a Star Trek: Nemesis (2002).
Stejně jako z ostatních startrekovských seriálů i z Nové generace vznikla řada odvozených děl (počítačových her, komiksů a knih), které však nejsou řazeny do kánonu Star Treku. Od roku 1987 vydává americké nakladatelství Pocket Books licencovanou knižní sérii Star Trek: Nová generace, která již přesáhla počet 140 románů.

Star Trek je americká mediální řada a fikční svět sci-fi televizních seriálů, celovečerních filmů, románů, komiksů i videoher. Je odvozena od původního seriálu Star Trek ze druhé poloviny 60. let 20. století, který vytvořil scenárista a producent Gene Roddenberry.
První seriál Star Trek (česky doslova „Hvězdné putování“, ale nepřekládá se), později pro rozlišení označovaný jako „The Original Series“ (doslovně Původní seriál), vznikl roku 1966 a čítal 3 řady. Představil divákům kapitána Jamese Kirka s jeho posádkou, kterak prozkoumávají vesmír na palubě hvězdné lodi USS Enterprise. Jejich příběhy pokračovaly ve stejnojmenném animovaném seriálu (pro rozlišení „The Animated Series“, doslovně Animovaný seriál) a 6 celovečerních filmech. Od 80. let 20. století byly postupně natočeny čtyři další seriály, které stavěly na obdobném základu: Star Trek: Nová generace, která byla zasazena do období o několik desítek let později, než se odehrávaly události původních seriálů a filmů. Seriály Star Trek: Stanice Deep Space Nine a Star Trek: Vesmírná loď Voyager se odehrávaly ve stejném čase jako události Nové generace, dle které navíc vznikly i další 4 celovečerní filmy. Prequelový seriál s názvem Star Trek: Enterprise se odehrává asi 100 let před prvním seriálem. Od roku 2009 je Star Trek natáčen v podobě filmového rebootu, zatím vznikly tři filmy. Od roku 2017 je vysílán seriál Star Trek: Discovery, jehož děj je zasazen do období nedlouho před původním seriálem. Z Discovery původně vychází i antologická série krátkometrážních epizod Star Trek: Short Treks. Na rok 2020 jsou v přípravě hraný seriál Star Trek: Picard a animovaný Star Trek: Lower Decks.
Star Trek se stal pojmem, který získal mnoho ocenění, jmenovitě jednoho Oscara, 31 cen Emmy, několik cen BAFTA a mnoho dalších, ale především dal vzniknout široké základně fanoušků, označované jako trekkies, mezi které se počítá např. Bill Gates, Arnold Schwarzenegger nebo Whoopi Goldbergová.
Gene Roddenberry pracoval v první polovině 60. let na novém seriálu. Protože probíhala studená válka a zároveň závod o dobývání vesmíru, bylo více než zajímavé uvést seriál o putování mezi planetami, který by se odehrával v době, kdy na Zemi není válek a strachu. Seriál se zpočátku nezdál moc úspěšný a Roddenberry byl z různých stran informován, že jde spíše o propadák. Už tehdy fanoušci svým naléháním na televizní společnost NBC prodloužili život seriálu na 3 sezóny, kdy byl finálně ukončen.
Později měl být seriál obnoven a Roddenberry začal pracovat na Star Trek: Phase II (fáze 2). K produkci však nakonec nedošlo.Zachovanou ideou Roddenberryho i pro další seriály byla nejenom jednotnost lidstva, ale také vynechání osobních hodnot jako rasismus, sexismus, xenofobie atp. Proto už v prvním seriálu vystupuje Nyota Uhura coby zástupkyně černošské rasy a od druhé sezóny Pavel Čechov jako zřejmý zástupce Ruska. Posádka měla být mezinárodní a tím i bořit zavedené společenské bariéry. Jedním takovým mezníkem se stal polibek kapitána Kirka s Uhurou, coby bělocha s černoškou.Když roku 1991 Roddenberry zemřel, jeho práci v seriálu The Next Generation převzal Rick Berman. TNG se stalo nejoblíbenějším seriálem z celé řady Star Treků. Společnost Paramount proto začala pracovat na seriálu Deep Space Nine ještě před ukončením TNG.
Příběh Star Treku popisuje budoucnost lidstva, které po objevu mezihvězdného pohonu cestuje po celé galaxii, setkává se s mimozemskými civilizacemi a přes časté konflikty pomáhá šířit mír a vzájemné porozumění.Popsaná je také „historie budoucnosti“, tedy fiktivní události od 60. let 20. století, kdy se seriál začal točit, do 23. století, ve kterém se odehrává; část připadající na dobu, která již uplynula, tak tvoří svého druhu alternativní historii, např. roku 1993 začaly „eugenické války“ vedené geneticky vylepšenými lidmi, ve kterých zemřelo přes 30 000 000 lidí.
Příběh se v metaforách a alegoriích dotýká mnoha aspektů skutečného světa (podle doby vzniku) a lidského života obecně. Mnoho epizod TOS naráží např. na studenou válku (Klingonská říše představuje Sovětský svaz). Pozdější série, zvláště Voyager, pak pojednávají spíše o univerzálních lidských hodnotách, o mezinárodních i mezilidských vztazích, nebo obsahují různá morální či filosofická poselství. Častým tématem bývá např. morální dilema (cit vs. zákon, etika vs. přežití, láska vs. odpovědnost, touha po poznání vs. bezpečnost, respekt k cizím kulturám vs. vlastní hodnoty) nebo jednání člověka v mezních situacích. Kromě toho jsou zastoupena i témata ve sci-fi klasická, jako např. varování před nevyzpytatelnými důsledky zneužití různých technologií, cestování v čase a změny historie, bioetika atd. Star Trek se však dotýká také psychologických témat (např. hledání vlastní identity – viz postava Sedmá z Devíti), filosofických témat (např. epizoda Voyageru Přání zemřít má téma převzaté z Čapkovy hry Věc Makropulos) i náboženských témat (např. epizody Voyageru Směrnice Omega nebo Tělesná pouta)
Vesmír Star Treku obsahuje mnoho obydlených planet a různých ras (převážně humanoidních). Mezi nejdůležitější z hlediska série patří lidé a Vulkánci, spolu s dalšími rasami tvořící mírumilovnou Federaci, zrádní Romulané, bojovní Klingoni a civilizace kyborgů – Borgové.
Star Trek popisuje velké množství fiktivních technologií, přičemž v každém desetiletí vnitřní chronologie jsou vynalézány další. Nejčastějším mezihvězdným (FTL) pohonem je warp, mezi další používanou fiktivní techniku patří transportér. Lodě jsou vybaveny paprskovými zbraněmi (phasery a disruptory), torpédy (fotonovými, plazmovými a jinými) a štíty.
Původní seriál Star Trek, označovaný jako „The Original Series“ (zkratkou TOS), začal v roce 1966 celou existenci fikčního světa. Zvláštností je, že první pilotní díl s názvem Klec z roku 1964 byl společností NBC zamítnut a své premiéry na televizních obrazovkách se dočkal až o 20 let později. Tento seriál má 3 sezóny s dohromady 80 dílů po 49 minutách. Hlavní postavou je kapitán James Tiberius Kirk, který velí posádce lodi USS Enterprise (NCC-1701) na pětileté misi. Úkolem této mise je prozkoumávat neznámý vesmír, navazovat kontakty s novými civilizacemi a hlásat poslání Spojené federace planet.
Tvůrce seriálu a Star Treku vůbec Gene Roddenberry chtěl vytvořit sci-fi seriál, který by ukazoval nejen na technologický pokrok lidstva daleké budoucnosti, ale také na odbourání projevů rasismu, diskriminace žen a dalších negativ. Seriál byl několikrát upravován a Roddenberry nakonec i sjednotil Zemi pod jednu samosprávu a lidstvo samotné tak představuje spíše národ v paletě různých mimozemských civilizací. První kroky provázely problémy. Studia seriál vůbec nechtěla a úspěch zažil Roddenberry až u Desilu Studios. I zde však narazil na kritické poznámky po natočení pilotního dílu Klec, ale seriál byl schválen a podpořen dobrým rozpočtem. Toto však ustalo po 2. sezóně, kdy Desilu bylo koupeno společností Paramount, která snížila rozpočet a sám Roddenberry od další tvorby ustoupil. Seriál byl tak ukončen při celkovém počtu 80 epizod ve třech sériích, což se projevilo jako chybné, když Paramount prodal vysílací práva i jiným společnostem a Star Trek se velmi rychle rozšířil a získal mnoho fanoušků. Zvažovalo se i obnovení seriálu v 70. letech, ale to se zdálo společnosti velmi nákladné a namísto toho byl vytvořen animovaný seriál Star Trek, který dabovali původní herci.
Roddenberry původní seriál ohraničil na trojici hlavních postav – kapitán James T. Kirk (William Shatner), první důstojník, Vulkánec Spock (Leonard Nimoy) a vrchní lékař Dr. Leonard McCoy (DeForest Kelley) společně účinkovali v největším počtu epizod. Ostatní postavy posádky byly spíše doprovodné. Tuto taktiku se Roddenberry rozhodl změnit až u seriálu Nová generace, kde zaměřil dění na více členů posádky.
Animovaný seriál Star Trek, označovaný jako „The Animated Series“ (zkratkou TAS), z roku 1973 je seriál o dvou sezónách, dohromady 22 dílů zhruba po 30 minutách. Došlo k menším změnám v posádce, ale hlavní hrdinové jsou totožní. Události navazují na předchozí seriál. Hlasy animovaným postavám propůjčili herci původní posádky z TOS, kteří si (změněnými hlasy) zahráli i role dalších postav.
Seriál Star Trek: Nová generace (zkratkou TNG) začal vznikat roku 1987 a obsahuje 7 sezón, 178 dílů po 45 minutách. Odehrává se přibližně 70 let po původním seriálu (v letech 2364-2370). V seriálu tak vystupuje nová loď Enterprise-D s novou posádkou, které velí kapitán Jean-Luc Picard (hraje Patrick Stewart). Posádka má více členů, mezi nimi i příslušníky mimozemských druhů, jako jsou poradkyně a poloviční Betazoid Deanna Troi (hraje Marina Sirtis) a poručík Worf (hraje Michael Dorn), první Klingon ve Hvězdné flotile. Dalšími členy posádky jsou první důstojník komandér William Riker (Jonathan Frakes), druhý důstojník android Dat (Brent Spiner), lodní lékařka Beverly Crusherová (Gates McFadden), hlavní inženýr Geordi La Forge (LeVar Burton) a syn doktory Crusherové Wesley (Wil Wheaton).
Seriál se začal vysílat 28. září 1987 (v ČR 29. září 1994) a měl sedm řad. Premiéra závěrečného dílu byla vysílána 23. května 1994 (v ČR 26. ledna 2001). Prostředí Star Treku prezentované v tomto seriálu posloužilo jako základ pro dva další seriály, Star Trek: Stanice Deep Space Nine a Star Trek: Vesmírná loď Voyager. Seriál zpočátku řídil tvůrce Star Treku, Gene Roddenberry, který zemřel v roce 1991.
Seriál byl v roce 1994 nominován na cenu Emmy za nejlepší dramatický seriál. Obdržel také cenu Peabody Award za epizodu Poslední sbohem (The Big Goodbye). Ocenění Hugo Award za nejlepší hrané představení získaly epizody Vnitřní světlo (The Inner Light) v roce 1993 a Všechno dobré... (All Good Things...) v roce 1995.
Star Trek: Stanice Deep Space Nine (zkratkou DS9) vznikl roku 1993, sedm řad, 176 dílů o délce 45 minut. Začal se vysílat 3. ledna 1993 (v ČR 17. dubna 1994). Premiéra závěrečného dílu byla vysílána 2. června 1999. V ČR byly odvysílány jen první tři řady.
Odehrává se během posledních let Nové generace a v letech bezprostředně následujících (2369-2375). Jde o jediný seriál z prostředí Star Treku, který se odehrává na vesmírné stanici a nikoli na hvězdné lodi. Děj je zasazen na stanici postavenou rasou Cardassianů pojmenovanou Deep Space Nine (v původním českém překladu Hluboký vesmír devět), původně Terok Nor. Nachází se u planety Bajor a unikátní stabilní červí díry, která poskytuje přístup do 60 000 světelných let vzdáleného kvadrantu gama. Seriál sleduje osudy posádky stanice, kterou vede komandér (později kapitán) Benjamin Sisko (hraje Avery Brooks). Prvním důstojníkem je Bajoranka major (později plukovník) Kira Nerys (hraje Nana Visitor). Dalšími členy posádky jsou šéf bezpečnosti měňavec Odo (René Auberjonois), doktor Julian Bashir (Alexander Siddig), vědecká důstojnice z rasy Trillů Jadzia Dax (Terry Farrellová), syn komandéra Siska Jake (Cirroc Lofton) a ferengský barman Quark (Armin Shimerman). Ze seriálu Nová generace přišli inženýr Miles O'Brien (Colm Meaney) a ve 4. řadě ještě Klingon Worf (Michael Dorn), jehož příchod měl pomoci zlepšit sledovanost. Ve třetí řadě je ke stanici přidělena hvězdná loď USS Defiant, která poskytla posádce i scenáristům nové možnosti.
Umístění děje na stanici umožnilo rozvíjet témata, která se vinou celým seriálem, například dopady cardassijské okupace Bajoru, role Siska jako Vyslance Proroků, významné náboženské osobnosti pro Bajorany, v pozdějších řadách pak zejména válka s mocností z kvadrantu gama zvanou Dominion. Od ostatních seriálů Star Treku se tak liší delšími příběhy tvořenými několika epizodami, konfliktem mezi rasami a náboženskými tématy, což jsou prvky, které diváci a kritici oceňují, ale které Gene Roddenberry zakázal v původním seriálu a Nové generaci. Nicméně Roddenberry byl o plánech na seriál DS9 před smrtí informován, a jde tak o poslední seriál, s nímž ho lze spojovat.
Podobně jako Nová generace, i Stanice Deep Space Nine získal několik ocenění, například cenu Emmy za make-up nebo hudbu a celou řadu nominací.
Star Trek: Vesmírná loď Voyager (zkratkou VOY) pochází z roku 1995. Má 7 sezón, 172 epizod po 45 minutách. Odehrává se na lodi Voyager s kapitánkou Katheryn Janeway. V průběhu tohoto seriálu převzal vedení Star Treku po Roddenberryho smrti Brannon Braga, který ho směřoval dost odlišně, což u významné části fanoušků vzbudilo rozhořčení. Hlavním předmětem kritiky jsou častá narušení kontinuity seriálu.
Star Trek: Enterprise (zkratkou ENT) se natáčel v letech 2001–2005 pod vedením Brannona Bragy. Tato série měla 4 sezóny, celkem 98 epizod po 45 minutách. Odehrává se před všemi předchozími, dokonce ještě před založením Federace. Loď se jmenuje Enterprise a nese označení NX-01.
Úvodní díl seriálu Star Trek: Discovery byl v roce 2017 odvysílán na stanici CBS, avšak následující epizody jsou zveřejňovány na internetové platformě CBS All Access. První sezóna měla 15 epizod, které jsou oproti předchozím seriálům vzájemně úzce dějově provázány. Seriál se odehrává asi deset let před příběhy původní „TOSky“ a vypráví o posádce lodi USS Discovery. Hlavní postavou je žena – první důstojník Michael Burnham. V posádce lodi se objevuje více mimozemských druhů, včetně úplně nových, které se ještě v žádném Star Treku neobjevily. V seriálu je také homosexuální postava a celý seriál je více zaměřený na postavy. Discovery byla původně připravována pod vedením Bryana Fullera, jenž odešel ještě před začátkem její produkce. Vystřídali jej Gretchen J. Bergová a Aaron Harberts, kteří byli během druhé řady nahrazeni spoluautorem seriálu Alexem Kurtzmanem.
V přestávce mezi první a druhou řadou Discovery byla na CBS All Access zveřejněna první část antologické série krátkometrážních epizod, nazvaná Star Trek: Short Treks a využívající postavy a prostředí Discovery. Další díly připravované na rok 2019 mají využívat i jiná místa a postavy.
V srpnu 2018 televize CBS oznámila, že připravuje seriálem s Patrickem Stewartem coby Jean-Lucem Picardem v hlavní roli. Má se odehrávat 18 let po událostech ve filmu Star Trek: Nemesis. Seriál Star Trek: Picard má mít premiéru začátkem roku 2020 na CBS All Access.V říjnu 2018 televize CBS oznámila, že objednala dvě řady animovaného komediálního seriálu Star Trek: Lower Decks, který se má zaměřit na nejpodřadnější členy posádky na nejméně důležité lodi Hvězdné flotily. Za projektem stojí Mike McMahan, producent a scenárista seriálu Rick a Morty. Premiéru má mít v roce 2020.
V polovině 70. let 20. století připravoval Gene Roddenberry druhý hraný seriál s názvem Star Trek: Phase II, který měl navazovat na původní „tosku“. Jeho vysílání bylo plánováno na rok 1978, těsně před zahájením vlastní výroby ale byla jeho realizace zrušena. Rekvizity a kulisy byly následně použity v prvním celovečerním snímku Star Trek: Film (1979), který byl vytvořen přepracováním scénáře úvodního pilotního dvouhodinového dílu Phase II. Seriál se měl zabývat druhou pětiletou misí Enterprise pod velením kapitána Kirka. Název Phase II následně využili fanoušci pro vlastní produkovaný seriál.
Po zrušení seriálu Star Trek: Enterprise v roce 2005 se sešli režisér Bryan Singer, scenárista Christopher McQuarrie a producent Robert Meyer Burnett, aby vytvořili návrh nového seriálu s názvem Star Trek: Federation, který poté nabídli Paramountu. Filmové studio ale pro další realizaci vybralo v roce 2006 J. J. Abramse, který roku 2009 natočil filmový reboot celé série pod jednoduchým názvem Star Trek. Děj seriálu Federation se měl odehrávat v roce 3000, tedy více jak 600 let po událostech z dějově nejpozději zasazených seriálů a filmů.V září 2011 bylo oznámeno, že televizní producent David Foster připravuje koncept dalšího televizního seriálu, který by měl být zasazen v hlavní realitě Star Treku do po-voyagerovské éry, tedy na konec 24. století. V případě zájmu a realizace jej měla vysílat stanice CBS. Projekt však nebyl uskutečněn.
Kromě oficiálních seriálů existuje také mnoho příběhů natočených amatérsky fanoušky (o psané fan fiction nemluvě), dokonce i celý seriál Star Trek: Hidden Frontier se sedmi řadami. Za zmínku stojí také Star Trek: Phase II (původně Star Trek: New Voyages), který navazuje na původní seriál a amatérští tvůrci si dali za cíl nahradit jeho nerealizované stejnojmenné pokračování. Tato neoficiální díla nemají licenci od společnosti Paramount, ta ale jejich vzniku nijak významně nebrání.
V letech 1979–2016 bylo natočeno 13 celovečerních filmů z prostředí Star Treku.
Star Trek: Film (1979; Star Trek: The Motion Picture, málo užívaná zkratka ST:TMP)
Star Trek III: Pátrání po Spockovi (1984; Star Trek III: The Search for Spock – ST:TSS)
Star Trek VI: Neobjevená země (1991; Star Trek: The Undiscovered Country – ST:TUC)Další čtyři navazují na Star Trek: Novou generaci:
Star Trek: Nemesis (2002; Star Trek: Nemesis – ST:NEM)Následující filmy se vrací do období TOS, ale vytváří alternativní realitu:
Tabulka ukazuje chronologii seriálů a filmů Star Treku ve fiktivní budoucnosti. V prvním sloupci je rok základní dějové linie. U názvů filmu je uvedeno, pokud se děj odehrává s časovým posunem. V případě seriálů existuje řada epizod obsahujících prvek cestování časem, to není pro zachování přehlednosti v tabulce zaneseno. Nejnovější filmy z alternativní reality jsou uvedeny ve druhém bloku sloupců.
Ve vesmíru Star Treku se odehrává i řada počítačových her různých žánrů (například Star Trek: Starfleet Command, Star Trek: Armada), několik set knih – od knižních vydání natočených epizod přes nové epizody existujících sérií (především původní a Nové generace) ke zcela nezávislým – a několik komiksů (mezi neoficiální patří i crossover (tj. vzájemné prolínání) s X-Meny).
Knihy o Star Treku jsou řazené do několika sérií. Například Originální série, Nová generace a svými příběhy navazují na příslušné televizní seriály. Jednotlivé řady jsou navzájem odlišitelné i formátem a grafickou úpravou. Zprvu byly i číslované, později místo čísel měly označení série, např. Star Trek Nová generace. Knih vyšlo více než 500 od mnoha autorů.
S tematikou Star Treku vznikla poměrně rozsáhlá řada počítačových her, kterou lze rozdělit na hry oficiální (licencované) a hry od fanoušků Star Treku. V současnosti existuje před 50 oficiálních titulů. K populárním hrám na motivy Star Treku patří MMORPG Star Trek Online, vydaná v roce 2010. Posledním známým přírůstkem do série je hra ve virtuální realitě Star Trek: Bridge Crew z roku 2017.
Oproti filmům a seriálům se oficiální počítačové hry z prostředí Star Treku ve svých kritikách těšily pouze průměrnému až negativnímu hodnocení. V roce 2003 navíc společnost Activision žalovala držitele práv Star Treku, firmu Viacom, která podle ní nedodržovala podmínky vzájemné smlouvy a malým rozvojem filmů a seriálů utlumovala i prodej her pod touto licencí, které tvořila právě Activision.Hry z prostředí Star Treku pokrývají řadu platforem pro které byly vyvíjeny od 8bitových Atari a Apple II, přes počítače Amiga, konzole Xbox, SONY PlayStation až po PC se systémem MS-DOS nebo Windows.
Enterprise (OV-101), vůbec první americký raketoplán postavený pro NASA se měl původně jmenovat Constitution, ale trekkies svou masovou dopisovou kampaní přiměli tvůrce pro změnu názvu podle fiktivní vesmírné lodi.
Při slavnostním dokončení výroby raketoplánu byli přizváni také hlavní představitelé fiktivní posádky USS Enterprise NCC-1701 spolu s tvůrcem Gene Roddenberrym.
Skutečnost však byla taková, že raketoplán byl určen pro testování a do vesmíru se nikdy nedostal. Dnes je k vidění v muzeu ve Washingtonu.
Pro jeden ze svých mobilních telefonů - StarTAC - se firma Motorola nechala inspirovat komunikátorem, který byl k vidění v původním seriálu ze 60. let. Přitom v době, kdy byl přístroj pro seriál navržen, mobilní telefon vůbec neexistoval.
Finská společnost Nokia si zase od Star Treku vypůjčila jméno a v roce 2009 uvedla na trh nový model mobilního telefonu pod názvem Nokia 5800 Star Trek V tomto případě jde ale především o marketing, protože mobilní telefon se vyznačuje stejnými parametry jako Nokia 5800 ExpressMusic, ale je vybaven tématy, spořičem obrazovky a aplikacemi ve stylu Star Treku.
Nokia 5800 Star Trek byl uveden na trh u příležitosti vydání nejnovějšího filmu Star Trek (2009).
Dalším výrobcem, který si vypůjčil jméno seriálu pro svůj mobilní telefon je tchajwanská společnost High Tech Computer Corporation. Ta dala svému rozklápěcímu telefonu název Qtek HTC Star Trek nebo také STRTrk.
Film Galaxy Quest představuje parodii jak na Star Trek samotný, tak komunitu jeho fanoušků.
Německý film (T)Raumschiff Surprise – Periode 1 byl natočen jako parodie na Star Trek, Star Wars, Pátý element a další.V seriálu
V animovaném seriálu Futurama je Star Trek parodován velmi často. Dokonce i napodobením názvů (Kam se dosud člověk nevydal – Kam se dosud žádný fanoušek nevydal; Vyhnání z ráje – Vyhnání z Frye)
Postavy v seriálu Teorie velkého třesku, který pojednává o geecích a nerdech, mnohokrát zmiňují či citují Star Trek v nejrůznějších situacích. Několikrát se převlékají do kostýmů členů posádky. Objevují se zde i samotní herci ze Star Treku: v několika epizodách hraje sám sebe Wil Wheaton, v cameo rolích se zde objevili i George Takei, LeVar Burton a Brent Spiner.Ostatní
Star Trek, zejména části spadající k původní posádce s kapitánem Kirkem, ovlivnil mnoho televizních diváků, ze kterých se rázem stali fanoušci tohoto sci-fi. Dnes jde o celá společenství, která se nazývají „trekkies“. Trekkies velmi ovlivňují skutečný svět svými hlasy. Díky dopisové kampani se trekkies podařilo původní seriál prodloužit o další 2 sezóny, kdy jej NBC chtěla ukončit.
Rostoucí základna trekkies tak začala ovlivňovat i seriál samotný. Jakákoliv změna vůči zavedeným pravidlům universa je z jejich strany ostře kritizována a jejich silnou zbraní jsou právě dopisy, které nejedné společnosti daly najevo, že je nelze přehlížet.
Trekkies, obdobně jako fanoušci Star Wars nebo Hvězdné brány pořádají svá setkání, kdy zejména v USA lze vidět průvody lidí převlečených za Klingony, Borgy, Vulkánce apod. V Česku patří mezi významné Trekfest a CzechTREK.

Stará Lhota je zaniklá vesnice, součást obce Vidice v okrese Kutná Hora. Nacházela se v údolí řeky Vrchlice, východně od Nové Lhoty. Ve 20. století byla zatopena vodní nádrží Vrchlice.
Vesnice je poprvé zmiňována ve 14. století. Po roce 1850 byla součástí Roztěže, která byla v roce 1960 připojena k Vidicím. V letech 1966–1970 byla na řece Vrchlici vybudována vodní nádrž Vrchlice, jež byla do roku 1974 napuštěna. Stará Lhota byla zbořena a  místo, kde stála, bylo z většiny zatopeno. Jako část obce byla zrušena k 1. říjnu 1969.

Stará Ľubovňa (německy Lublau/Altlublau, maďarsky Ólubló, polsky Lubowla) je město na severovýchodním Slovensku, v regionu Spiš. V roce 2013 zde žilo 16 359 obyvatel.
Město se rozprostírá v Ľubovnianské kotlině, pod výběžkem Ľubovnianské vrchoviny na soutoku řeky Poprad s Jakubiankou. Leží východně od Vysokých Tater, 15 km jižně od polských hranic, přibližně 47 km od Popradu a přibližně 62 km od Prešova.
První písemná zmínka o městě je z roku 1292. Město získalo práva svobodného královského města v roce 1364. V letech 1412–1772 bylo v polském zálohu. Historické náměstí v Staré Ľubovni bylo vymezeno v 13. století.

Stará myslivna Konopiště, nebo také Stará myslivna na Konopišti, je historická budova z konce 19. století, která se nachází nedaleko Benešova v bezprostřední blízkosti Státního zámku Konopiště.
Budova je umístěna na severozápadní straně zámku Konopiště na pěší cestě od veřejného parkoviště k Zámeckému rybníku.
Vlastníkem zámku Konopiště a zakladatelem hospodářských objektů kolem zámku včetně budovy Staré myslivny byl Arcivévoda František Ferdinand Rakouský d'Este, následník rakousko-uherského trůnu a synovec císaře a krále Františka Josefa I. zámek Konopiště využíval jako domovské sídlo pro své tři děti a manželku Žofii, z českého šlechtického rodu Chotků. V závěru 19. století zámek zásadním způsobem přestavěl a upravil také jeho široké okolí. Na místě Staré myslivny byl v roce 1840 postaven nový lihovar, který stál původně severně od zámeckého pivovaru. Lihovar byl v roce 1894 přemístěn do Benešova a budova byla přestavěna pro účely pošty a školy a v Konopišti jí bylo přiděleno číslo popisné 2.
Naposledy byla budova přestavěna podle návrhu věhlasného architekta, českého rodáka, Ludwiga Baumanna, který je mimo jiné autorem budovy Dolnorakouské obchodně - průmyslové komory ve Vídni, Ministerstva války a přestavby Nového Hofburgu. V této podobě se budova dochovala prakticky dodnes. V průběhu první světové války byl v budově zřízen vojenský lazaret pro zraněné vojáky CK Rakousko-Uherské armády. Koncem 20. století zde byly prostory pro pohoštění prominentních účastníků mysliveckých honů v bažantnici Konopiště. V současnosti je budova v majetku českého státu a je spravována Lesy České republiky s.p. a je součástí komplexu Lesního závodu Konopiště. Polovina budovy je využívána pro ubytování zaměstnanců Lesního závodu a ve druhé polovině se nachází zvěřinová lovecká restaurace.
Stará myslivna Konopiště patří k vyhledávaným turistickým cílům na Benešovsku nejenom pro svoji historickou a architektonickou hodnotu a prostředí. V budově, v její restaurační části, se nachází množství historických artefaktů, které jsou veřejně přístupné.
Automatic piano, H.Horvilleur & Georges-Presberg, vyrobeno v Paříži začátkem 20. století pod označením „Jazz Band Rex“ byla oblíbená kratochvíle dětí Františka Ferdinanda De Este. Více jak sto let starý orchestrion byl náhodně objeven u belgického starožitníka a poté velice náročně rekonstruován věhlasným restaurátorem Ivo Roháčem z Olomouce. Základní nástroj tvoří strunná baraš s 41. tóny. Orchestrion dále obsahuje basový buben, malý bubínek, činel, rolničky, tamburínu, dva dřevěné kalíšky a 7 trubkových zvonů. Klasický hřebíčkový válec uvádí v pohyb mechaniku s kladívky a abstrakty. Jedná se o vzácný technický a historický unikát.
Sousoší Svatého Huberta, patrona myslivců a lovců je polychromovaná dřevořezba z lipového dřeva, kterou vytvořil řezbář Miroslav Šimek ze Zdemyslic a polychromem opatřil uznávaný restaurátor Viktor Brůžek včetně použití plátkového ryzího zlata. Toto sousoší bylo volně vytvořeno podle skutečné historické sochy, která se v minulosti nacházela v nice budovy Stará myslivna a nyní je součástí expozice Muzea Podblanicka na zámku ve Vlašimi. Sousoší bylo slavnostně benedikováno (posvěceno) Jeho Milostí kanovníkem svatoštěpánské kapituly Mgr. Martinem Davídkem dne 29. 7. 2011.
Sál restaurace navazuje na zámecké interiéry a Františka Ferdinanda d´Este. Stylový lovecký interiér doplňuje bohatá trofejní výzdoba vážně konkurující trofejím arcivévody na zámku. Paroží jelení, dančí a srnčí zvěře, kejpy jelena, divočáka a muflona, kůže medvěda a lišek, preparáty jezevce, kuny, vydry, kachen, orebic, hus divokých, kachen divokých, bažantů, tetřevů, tetřívků, volavky, sovy a dravých ptáků. Dále jsou součástí interiéru, vzácné lovecké artefakty, autentické střelné zbraně, historické obrazy, terče a rytiny Martina Eliase Ridingera z 1. pol. 18. století.
Vlastníkem zámku Konopiště a hospodářských objektů kolem zámku, včetně budovy Staré myslivny byl arcivévoda František Ferdinand d'Este, následník rakousko-uherského trůnu a synovec císaře a krále Františka Josefa I. Následník trůnu byl nejen vášnivým lovcem a sběratelem loveckých trofejí, ale také sběratelem umění. Dne 28. června 1914 byl v Sarajevu na něj a jeho manželku vévodkyni Žofii z Hohenbergu spáchán atentát. Jeho smrt byla záminkou pro rozpoutání první světové války. V interiéru Staré myslivny se nachází originální olejomalba, portrét F. F. d'Este v životní velikosti, signovaný Bochňák Bohumil 09, největší dochovaný portrét na světě.
Starodávné kyvadlové hodiny bohatě ručně vyřezávané jsou dílem neznámého řezbáře ze západních Čech a na Starou myslivnu se dostaly až z Blovic u Plzně. Jedná se o unikátní, mechanismus, dokonale fungující do dnešní doby. Každou čtvrthodinu vyjíždí z malých dvířek v hodinách křepelka, volající „pět peněz, pět peněz” ve čtvrt - jednou, v půl - dvakrát, ve tři čtvrtě třikrát a v celou čtyřikrát. Každou celou hodinu pak hned za křepelkou vyjede z dalších dvířek kukačka, která kukáním oznámí počet hodin.
Restaurace Stará myslivna Konopiště byla po celkové rekonstrukci nově otevřena začátkem roku 2009. Sál restaurace navazuje na zámecké interiéry a dobu Františka Ferdinanda d´Este. Jeho součástí je i originální olejomalba - portrét Františka Ferdinanda, bohatá umělecká výzdoba s nákladnými loveckými trofejemi, více jak 100 let starý plně funkční orchestrion a originální polychromovaná socha Svatého Huberta. Pokrmy především ze zvěřinových specialit, které vychází z původních receptur místní šlechty a tehdejších myslivců, připravuje tým kuchařů, kteří působili mimo jiné i v české restauraci na světových výstavách EXPO 2005 v Aiči v Japonsku a EXPO 2010 v Šanghaji.

Stará radnice je historická budova na Starém náměstí v Sokolově. Až do 50. let 20. století sloužila především jako radnice. Po rekonstrukci v letech 1994 až 1995 se stala reprezentačním sídlem společnosti Sokolovská uhelná.
Budova na sokolovském Starém náměstí byla postavena kolem roku 1540. Během obléhání města saským vojskem roku 1632 radnice vyhořela. Roku 1794 udeřil do radniční věžičky blesk. Věžička byla postavena znovu, avšak roku 1873 ji zničil požár a již nebyla obnovena. K přestavbě v klasicistním stylu došlo v letech 1835 až 1836. Další úpravou bylo prodloužení pravého dvorního křídla do Zámecké ulice v roce 1850. Radnice sloužila svému účelu do poloviny 20. století. Po určitou dobu sloužila budova jako sídlo okresního soudu a hejtmanství. Okresní hejtman zde měl byt a byly zde uloženy pozemkové knihy. V budově radnice býval i městský šenk a archiv. Dále zde byly stáje, taneční sál a také vězeňské cely. Po roce 1945 částečně využil budovu Městský národní výbor pro některé své kanceláře. V roce 1976 byly opraveny vnější omítky a oplechování, budova sloužila jako sídlo Okresního podniku místního hospodářství. Po roce 1989 převzalo budovu Město Sokolov. Po rekonstrukci z let 1994 až 1995, kterou financovala společnost Sokolovská uhelná, slouží historická radnice této společnosti.
Budova je součást stavebního bloku, který je vymezen Zámeckou ulicí, která spojuje Staré náměstí se sokolovským zámkem a Křížovou ulicí. Historická renesanční radnice si v mnoha charakteristických rysech zachovala svůj původní vzhled tzv. saské renesance. Hlavní průčelí s původním kamenným portálem a vysokým sedlovým hambálkovým krovem je situováno do Starého náměstí. Hřeben střechy je rovnoběžný s náměstím. Budova je podsklepená, nepodsklepené jsou dvě křídla budovy, které přiléhají k hlavní budově. Celý obdélníkový půdorys uzavírá dům čp. 130 na jižní straně. 
V průčelí budovy je umístěn vstupní kamenný portál. Během klasicistní přestavby v letech 1835 až 1836 se vzhled průčelí změnil.  Za vstupem se nalézá síťově zaklenutý mázhaus. Stejně jsou zaklenuty prostory vlevo i vpravo. V levé části se nachází schodiště, které vedlo do velké obecní síně v prvním patře. Místnosti v patře byly klasicistně upraveny. Jsou většinou plochostropé, dřevěné záklopové s fabionovými římsami. V místnosti naproti schodišti, se zachoval původní sítově zaklenutý strop. V původní podobě se zachoval i renesanční krov.
Při rozšíření budovy o zadní trakty byl nad hlavní portál umístěn městský znak. V ose nad nadpražím jsou provedena tři sdružená okna. V ostatní ploše fasády jsou okna sdružena do dvojic. Boční štíty jsou rytmizovány tzv. lichými arkádami.

Stará severština (švédsky fornnordiska, dánsky a norsky urnordisk, islandsky fornnorræna) byl germánský jazyk, z nějž se později vyvinuly dnešní severogermánské jazyky – dánština, švédština, norština, faerština a islandština.
V praseverském období – zhruba v letech 200–800 – se tímto jazykem hovořilo ve Skandinávii. O vlastní staré severštině se obvykle hovoří mezi roky 800 (začátek vikinského období) a 1300. V 9. století došlo postupnému nářečnímu štěpení na východní a západní větev. Východní starou severštinou se hovořilo na území dnešního Dánska a Švédska – jazyky označované jako stará dánština a stará švédština byly v tomto období v podstatě identické. Západní stará severština byla používána na území dnešního Norska, odkud Vikingové pronikali do dalších oblastí, jako je Island. Proto je stará islandština totožná se starou norštinou. Rozdíly mezi východními a západními nářečími spočívají v odlišném vývoji fonologického systému samohlásek a dvojhlásek. Mimo toto rozdělení stojí stará gotlandština, která prošla odlišným vývojem.
Nejstarší písemné památky jsou psány runovým písmem. S příchodem křesťanství (od 11. století) byla postupně zavedena latinka. Stará severština byla flektivní jazyk se systémem 4 pádů, 3 rodů a bohatým časováním podle osoby a čísla. Tento starý mluvnický systém se zachoval v ostrovních skandinávských jazycích (islandština, faerština), zatímco v kontinentálních (dánština, norština, švédština) byl v pozdějším období zjednodušen a tyto jazyky nabyly charakter analytických jazyků.
V tomto článku byl použit překlad textu z článku Old Norse na anglické Wikipedii.

Starbucks Corporation je mezinárodní výrobce kávy a největší obchodní řetězec kaváren na světě, se sídlem v Seattlu, v americkém státě Washington. V 74 zemích světa provozoval v roce 2018 téměř 29 tisíc kaváren, z čehož přes 14 tisíc se nacházelo v USA, téměř 3 tisíce v Číně,, téměř 1500 v Kanadě více než 1 300 v Japonsku a více než 1 000 ve Spojeném království. V České republice existovalo v roce 2018 34 prodejen.Společnost prodává překapávanou kávu, espressové teplé nápoje, ostatní teplé i chladné nápoje, praženou kávu, saláty, teplé i chladné sendviče, pečivo, svačinky, a také hrníčky s obrázky domovských měst poboček nebo pohárky. Přes zábavní divizi a nahrávací společnost Hear Music také prodává knihy, hudbu a filmy. Mnoho produktů je v nabídce sezónně nebo s ohledem na umístění pobočky. V USA jsou zmrzliny a kávy značky Starbucks k dostání i v samoobsluhách.
Od založení v Seattlu, kdy společnost byla místní pražírna a prodejna kávy, se rozšířila velice rychle. V devadesátých letech řetězec otvíral každý pracovní den novou pobočku, což pokračovalo i na začátku nového tisíciletí. V polovině devadesátých let byl otevřen první obchod v Kanadě a nyní tvoří pobočky mimo Severní Ameriku až třetinu z celkového podílu. V roce 2009 chtěla společnost otevřít novou zahraniční síť s 900 pobočkami, ale od roku 2008 už uzavřela 900 kaváren ve Spojených státech.
První kavárna Starbucks byla otevřena 30. března 1971 v Seattlu třemi zakladateli - učitelem angličtiny Jerrym Baldwinem, učitelem dějepisu Zevem Sieglem a spisovatelem Gordonem Bowkerem. Inspiroval je podnikatel Alfred Peet, který také podnikal v kávovém průmyslu, a kterého osobně znali. Jméno „Starbucks“ pochází z románu Bílá velryba.
Mezi lety 1971 a 1976 byla první pobočka na 2000 Western Avenue, odkud byla přemístěna roku 1976 na 1912 Pike Place, kde zůstává doteď. V prvním roce činnosti kupovali kávová zrna od společnosti Peet's Coffee & Tea, poté začali nakupovat u pěstitelů.
V roce 1982 se ke společnosti připojil podnikatel Howard Schultz, jenž se stal ředitelem obchodních operací a marketingu. Po výletě do Milána společnosti poradil, že kromě prodeje kávy a espresa by měla prodávat také samotná kávová zrna. Od roku 1967, kdy byl otevřen známý Last Exit on Brooklyn, se Seattle stal vzrůstajícím centrem kávového průmyslu. Společnost tedy nápad odmítla, jelikož věřila, že kdyby začali podnikat také v tomto odvětví, překáželo by jim to v docílení jejich primárního cíle. Podle nich byla káva něčím, co mělo být připraveno na místě, přestože zadarmo dávali vzorky předem připravených nápojů. Schultz si však byl jistý, že se dá vydělat i prodejem předem připravených nápojů, a tak v dubnu 1986 začal svůj vlastní řetězec, II Giornale.
V roce 1984 se původní vlastníci Starbucks, v čele s Jerrym Baldwinem, rozhodli koupit řetězec Peet's Coffee & Tea, a po třech letech, kdy se Baldwin rozhodl, že se chce soustředit pouze na Peet's, prodal Starbucks Howardu Schultzovi. Ten okamžitě přejmenoval všechny kavárny II Giornale na Starbucks a rychle začal svůj řetězec rozšiřovat. První pobočky mimo Seattle otevřel na Waterfront Station ve Vancouveru a v Chicagu ještě v roce 1987. V roce 1992, kdy proběhlo initial public offering, měla společnost už 165 kaváren.
První pobočka mimo Severní Ameriku byla otevřena roku 1996 v Tokiu. V roce 1998 pak vtrhla na trh Spojeného království, kde zakoupila za 83 milionů dolarů řetězec 60 kaváren Seattle Coffee Company a přejmenovala jej na Starbucks. V září 2002 Starbucks vstoupili do Latinské Ameriky, první obchod stál v Mexico City. V srpnu 2003 se pobočka v Limě stala první kavárnou Starbucks v Jižní Americe. V listopadu 2010 byla pak otevřena první kavárna Starbucks Střední Ameriky, a to ve městě San Salvador v Salvadoru.
V dubnu 2003 společnost dokončila koupi řetězců Seattle's Best Coffee a Torrefazione Italia od AFC Enterprises, čímž pozvedla celkový počet svých poboček na více než 6 400. 14. září 2006 její rival Diedrich Coffee oznámil, že prodá většinu svých kaváren společnosti Starbucks. Koupě zahrnovala také oregonský řetězec Coffee People, který patřil společnosti Diedrich Coffee. Jedinou pobočkou, která nebyla v koupi přeměněna na Starbucks, byla kavárna Coffee People na letišti v Portlandu, která nebyla v obchodu zahrnuta.
Starbucks má své pobočky také v mnoha knihkupectvích, mezi které patří řetězce Barnes & Noble v USA, Chapters v Kanadě, Livraria Saravia a Fnac v Brazílii a B2S v Thajsku.
V červenci 2007 musela společnost uzavřít svou pobočku v bývalém císařském paláci v Pekingu, jelikož už od jejího otevření v roce 2000 se vyskytovaly protesty hlásající, že americká pobočka na takovém místě pošlapává čínskou kulturu. Ve stejný rok společnost zrušila své plány expandovat do Indie, ale naopak otevřela první kavárnu v Rusku, kde si zarezervovala ochrannou známku už deset let dopředu. V roce 2008 expanze pokračovala a společnost vstoupila na trhy v Argentině, Belgii, Bulharsku, České republice a Portugalsku. V argentinském Buenos Aires otevřela největší pobočku v Latinské Americe. V dubnu 2009 Starbucks vstoupila na polský trh a oznámila, že bude otevírat nově také v Alžírsku. V srpnu 2009 začalo působení společnosti v Nizozemsku, kde otevřela kavárnu v Utrechtu, o dva měsíce později vstoupila na švédský trh s pobočkou na letišti Stockholm-Arlanda. V červnu 2010 společnost otevřela svou první pobočku v Budapešti.
V květnu 2010 oznámil hotelový řetězec Southern Sun Hotels South Africa dohodu se Starbucks na výrobu kávy ve vybraných hotelech Southern Sun a Tsonga Sun v Jižní Africe. Starbucks navíc uspořádala začátek této dohody na dobu, kdy v zemi probíhalo fotbalové mistrovství světa.
Společnost plánuje otevření nových poboček v Africe, po Egyptě a JAR je na řadě Alžírsko, kde po dohodě se společností Cevital otevře pobočku v Alžíru.
V únoru 2011 začala společnost oficiálně prodávat svou kávu v Norsku, aniž by zde otevřela jedinou pobočku. Místo toho se rozhodla dodávat své výrobky norským supermarketům.
V lednu 2011 vyvinula společnost ve spolupráci s největším kávovým plantážníkem Asie, společností Tata Coffee, plán na expanzi do Indie. Společnost podle zdrojů plánuje otevření několika poboček v hotelech a v prodejních místech společnosti Tata Coffee, navíc má být zdejší káva nedovozová, jelikož bude vyráběna v továrně Tata Coffee v Kodagu.
V březnu 2011 společnost expandovala do Guatemaly a v říjnu stejného roku otevřela svou pětistou pobočku v Číně, která byla otevřena na terminálu 3, v hale mezinárodních odletů na pekingském letišti. Jedná se už o sedmou kavárnu Starbucks na letišti. Do roku 2015 chce společnost expandovat na 1 500 poboček v Číně.
V lednu 2008 byla otevřena první kavárna Starbucks v Česku, v Grömlingovském paláci na Malostranském náměstí v Praze, tradičním kavárenském místě, kde dříve sídlila známá Malostranská kavárna.Seznam kaváren v Česku:
V roce 1999 Starbucks zkoušela provozovat jídelny v oblasti San Francisca, kde otevřela řetězec restaurací zvaný Circadia. Mnoho úspěchů však nový řetězec nepřinesl, a tak byl brzy uzavřen a všechny pobočky byly přeměněny na kavárny Starbucks.
Mezi lety 2001 a 2005 byl prezidentem a CEO společnosti Orin C. Smith, který je nyní ředitelem The Walt Disney Company.
Bývalý předseda společnosti Howard Schultz mluvil o tom, že se snaží, aby vzrůst společnosti neničil její kulturu a že jeho cílem je, aby se chovala jako malá společnost.
V lednu 2008 Schultz po osmileté přestávce přebral roli prezidenta a CEO od Jima Donalda, který nastoupil v roce 2005 a po dvou letech byl požádán o odstoupení kvůli zpomalení obchodů. Analytici tvrdí, že Schultz musí najít způsob, jak se vypořádat jak s velkými cenami surovin, tak s konkurencí levných řetězců občerstvení, mezi které patří McDonald's a Dunkin' Donuts. Poté společnost oznámila, že už nebude dále prodávat teplé snídaně v podobě sendvičů, aby se vrátila ke kávě, přesto ponechá sendviče ve své nabídce. 23. února 2008 byly všechny kavárny zavřeny už od půl šesté místního času za účel výcviku barmanů.
V březnu 2008 Schultz oznámil akcionářům, že zavádí moderní systém pro vaření espresa Mastrena od švýcarské společnosti Thermoplan, čímž nahradil starší systém na espreso. Schultz dále oznámil, že chce proniknout na trh s energy drinky. Společnost zároveň koupila výrobce překapávačů Clover, společnost The Coffee Equipment Company. Momentálně společnost zkouší Clover, a to ve třech pobočkách v Seattlu a v dalších třech v Bostonu.
Na začátku roku 2008 společnost spustila komunitní webovou stránku My Starbucks Idea, kde sbírá doporučení a hodnocení od zákazníků, o kterých se dá hlasovat a komentovat. Novinář Jack Schofield ohodnotil stránku tak, že se zdá být velice prospěšná, avšak by nebyla uskutečnitelná bez velké dávky cenzury. Stránku provozuje software od společnosti salesforce.com.
V květnu 2008 společnost zahájila svůj program výhod pro registrované uživatele karty Starbucks Card, ve kterém jsou výhody jako bezplatné připojení k bezdrátovému internetu, bezplatné sójové mléko a ochucené sirupy a bezedný šálek překapávané kávy. Připojení k internetu se liší podle regionu. V USA se jedná o připojení na dvě hodiny k AT&T, v Kanadě stejně dlouhé u poskytovatele Bell Canada. V Německu to jsou také dvě hodiny, přes BT Openzone, a ve Švýcarsku a Rakousku pouze půl hodiny s voucherovou kartou, přes T-Mobile.
V červnu 2009 společnost oznámila, že přepracuje své menu a začne prodávat saláty a pečivo bez kukuřičného sirupu s velkým obsahem fruktózy a bez dalších umělých ingrediencí. Tah by měla přitáhnout do kaváren jak lidi, co se obávají o své zdraví, tak ty, co nechtějí utratit hodně peněz, jelikož nedojde ke změně ceny. Minimálně tři pobočky v Seattlu přišly o své logo i nápis Starbucks, aby vypadaly co nejvíce jako místní kavárny. První kavárnou byla 15th Avenue Coffee and Tea, která byla přejmenována poté, co zaměstnanci společnosti provedli výzkum okolních kaváren. Prodává se zde i víno a pivo a plánují se živá hudební vystoupení a čtení poezie. Tah byl kritizován jako „local-washing“, tedy místní přeprání zavedené značky.
V září 2009 začala společnost poskytovat bezplatné wifi připojení také ve Spojeném království, kde rovněž spolupracuje s BT Openzone. Připojení je možné s kartou Starbucks Card a řadí zákazníky ze Spojeného království na úroveň těch amerických, alespoň co se výhod týče. V červenci 2010 plánovala společnost poskytnutí wifi ve všech svých amerických pobočkách, ve spolupráci s Yahoo!, především aby mohla konkurovat ostatním řetězcům s občerstvením, hlavně řetězci McDonald's, který už na začátku roku 2010 začal nabízet bezplatné wifi ve všech svých restauracích. Ve stejném měsíci také začala nabízet neomezený bezplatný wifi internet ve všech kanadských kavárnách.
Na podzim roku 2010 společnost znovu otevřela jednu kavárnu v Seattlu, která je známá jako první místo, kde se projeví změny uskutečněné společností. Celý interiér byl předělán a veprostřed pobočky se nacházely stroje na espreso, aby bylo vytvořeno to, čemu společnost říká „kávové divadlo“. Pobočka navíc nabízí vína ze Severozápadu USA.
V březnu 2009 společnost představila svůj nový výrobek, balíčky instantní kávy VIA „Ready Brew“. Poprvé se výrobek objevil v New York City, ale zároveň šel do testování v Seattlu, Chicagu a Londýně. Prvními dvěma příchutěmi kávy byly Italská pražená a Kolumbie, které při uvedení na americký a kanadský trh v říjnu 2009 společnost podporovala slepým testem chuti, který porovnával instantní a čerstvě praženou kávu. Většina účastníků však žádný rozdíl mezi kávami nepoznala, někteří analytici ale dále tvrdili, že společnost tímto tahem znehodnocuje svou značku. Po úspěšném spuštění produktu na trh ještě společnost představila dvě další příchuti, Italskou praženou bez kofeinu a sladkou variantu, kterou nazvala „mraženou“. V říjnu 2010 společnost rozšířila výběr novými příchutěmi, a to vanilkovou, karamelovou, skořicovou a moka. Krátce poté uvedla na trh dočasně Vánoční míchanou a také její variantu bez kofeinu. V březnu 2011 při příležitosti čtyřicátých narozenin společnosti byla uvedena limitovaná míchaná káva Tribute Blend VIA.
V roce 2003 společnost uzavřela všech šest poboček v Izraeli, což zdůvodnila stálými provozními potížemi a obtížným obchodním prostředím.
Na začátku července 2008 oznámila uzavření šesti set málo vydělávajících poboček a také zrušení expanze ve Spojených státech v důsledku rostoucí ekonomické nejistoty. O měsíc později také zrušila téměř tisíc pracovních míst, čímž se snažila o znovuposílení značky a zvýšení výdělků. Ze zrušených pracovních míst jich bylo 550 nečinných. Tato opatření ukončila dobu neustálého vzrůstu a expanze společnosti, která začala v polovině devadesátých let.
V červenci 2008 společnost rovněž oznámila, že do srpna uzavře 61 z 84 poboček v Austrálii. Nick Wailes, expert v oblasti strategického managementu z University of Sydney, to objasnil tím, že se společnosti nepovedlo pochopit australskou kávovou kulturu.[zdroj?]Na konci ledna 2009 bylo oznámeno uzavření dalších tří set málo vydělávajících kaváren a zrušení 7 000 pracovních míst. CEO Howard Schultz navíc oznámil, že od vedení obdržel souhlas se snížením svého vlastního platu.[zdroj?] V době uzavírání poboček přišlo ve Spojených státech o práci u Starbucks 18 400 lidí, zatímco bylo uzavřeno 977 kaváren po celém světě.
V srpnu 2009 oznámila společnost Ahold uzavření přejmenování třiačtyřiceti ze svých licencovaných kiosků Starbucks v amerických obchodních řetězcích Stop & Shop a Giant-Landover. Ahold ale ještě nevyřadil značku Starbucks ze svých supermarketů, do konce roku 2009 totiž otevřel pět nových kiosků.
V roce 2009 minimálně tři pobočky v Seattlu přišly o své logo i nápis Starbucks, aby vypadaly co nejvíce jako místní kavárny. CEO Howard Schultz o nich řekl, že je považuje za laboratoř, kde bude společnost testovat nové nápady. První kavárnou byla 15th Avenue Coffee and Tea, která byla otevřena v červenci 2009 ve čtvrti Capitol Hill poté, co zaměstnanci společnosti provedli výzkum okolních kaváren. Prodává se zde i víno a pivo a plánují se živá hudební vystoupení a čtení poezie. Tah byl kritizován jako „local-washing“, tedy cenzura značky, čemuž Schultz oponoval tím, že je nechce skrýt, ale že zde chce zkoušet věci, o kterých neví, zda jsou pro Starbucks odpovídající.
Přibližně v půl čtvrté ráno 25. května 2009 byl na kavárnu Starbucks v Upper East Side, v Manhattanu, spáchán bombový atentát. Byla použitá malá improvizovaná výbušnina a poškození bylo omezeno na okna kavárny a lavičku před budovou, nikdo neutrpěl žádná zranění. Obyvatelé bytů nad místem atentátu byli nakrátko evakuováni. Policisté věřili, že za atentát může sériový atentátník působící v Manhattanu, jelikož bylo podobné dřívějším explozím u britského a mexického konzulátu a u náborového střediska americké armády na Times Square. V červenci 2009 byl ale zatčen sedmnáctiletý muž, který vyhlásil, že vyhodil pobočku do povětří, aby napodobil film Klub rváčů.
Několik novinových zdrojů, včetně Financial Times a týdeníku BusinessWeek, uvedlo, že společnost Peet's Coffee & Tea se ocitla v diskusích, po kterých může být prodána společnosti Starbucks. Obě strany však zprávu vyvrátily.
Starbucks U.S. Brands, LLC, je společnost vlastněná společností Starbucks, která momentálně drží přibližně 120 patentů a ochranných známek společnosti Starbucks Coffee Company. Její sídlo se nachází na 2525 Starbucks Way v Mindenu v Nevadě.
Společnost nese své jméno po Starbuckovi, prvním důstojníkovi lodi Pequod kapitána Achaba v románu Bílá velryba, a také po těžebním táboře z přelomu století, který se nacházel pod Mount Rainier a jmenoval se Starbo. Podle knihy Howarda Schultze však nebylo jméno převzato tak, jak by lidé očekávali. Gordonu Bowkerovi se líbilo jméno Pequod, které patřilo jedné lodi z románu, a jeho společník Terry Heckler reagoval tak, že nikdo přece nebude pít šálek kávy s tak podivným jménem a vymyslel jméno Starbo. Smíchání těchto dvou nápadu později vyústilo v název Starbucks, jelikož Starbuck byl prvním důstojníkem právě na lodi Pequod.
V roce 2006 tisková mluvčí společnosti Valerie O'Neil řekla, že logo je obrázkem sirény s dvěma ocasy. Jak čas běžel, logo se dočkalo několika významných změn. Jeho první verze byla založena na norském dřevořezu z šestnáctého století a siréna byla nahoře bez s plně viditelným dvojitým rybím ocasem. Textura obrázku nebyla příliš dobrá, takže byla často zaměňována s meluzínou. Ve druhé verzi, která vznikla roku 1987, byla její prsa přikryta jejími vlasy, ale stále jí byl vidět pupek. Ocasní ploutev byla trochu zkrácena a primární barva byla změněna ze hnědé na zelenou, s ohledem na Bowkerovu alma mater, University of San Francisco. Ve třetí verzi není kromě prsou vidět ani pupek, a jedinou známkou, že se jedná o sirénu, je tak její ocasní ploutev. Původní dřevěné logo bylo přemístěno do sídla společnosti v Seattlu.
Na začátku září 2006 a na začátku roku 2008 společnost znovu dočasně zavedla své původní hnědé logo, a to na papírových kelímcích. Podle společnosti se jednalo o ukázání jejího severozápadního dědictví a o oslavu 35 let Starbucks. Starobylé logo vytvořilo kontroverzi kvůli obnaženým prsům sirény, ale média kontroverze zajímala jen krátkou dobu. Logo bylo také pozměněno v roce 2000, kdy pro saúdskoarabský trh, na který právě vstoupila, zmizela z loga celá siréna a zůstala jen její koruna. Sloupkař The Washington Post, Colbert I. King, získal za sloupek o této změně z roku 2002 Pulitzerovu cenu. O tři měsíce později společnost oznámila, že bude v zemi používat své mezinárodní logo.
V lednu 2011 společnost oznámila, že zmizí nápis Starbucks Coffee okolo sirény, jejíž obrázek bude navíc zvětšen.
Logo Starbucks je častým předmětem parodií a imitací, proti jejichž autorům společnost zasahuje právní cestou. V roce 2000 společnost zažalovala sanfranciského karikaturistu Kierona Dwyera za porušení ochranné známky, když vytvořil parodii na logo Starbucks a umístil ji na obal jednoho ze svých komiksů, později také na hrnky, trička a samolepky, které prodával na své internetové stránce a na komiksových výstavách. Dwyer myslel, že jako parodie je jeho dílo chráněno americkým zákonem jako na základě svobody projevu. Případ byl nakonec vyřešen mimo soud, jelikož Dwyer přiznal, že nemá dostatek financí, aby se mohl soudit se společností. Soudce uznal, že jako parodie je dílo chráněno zákonem, ale jelikož je podobné logu Starbucks, nesmí z něj mít žádné výdělky. Nyní tedy může obrázek ukazovat, ale nesmí jej prodávat. V podobném, o rok starším případě, společnost žalovala newyorský obchod se samolepkami, který prodával logo Starbucks s nápisem „fuck off“. V roce 2005 byla do vlastnictví společnosti převedena internetová stránka určená ke znetvoření loga Starbucks, která ale byla od té doby obnovena pod jinou doménou. Americké křesťanské knihovny a internetové stránky prodávají trika s logem Starbucks, na kterém je místo sirény Ježíš a nápis „sacrificed for me“.
V roce 2006 společnost vyhrála případ proti šanghajskému řetězci Xingbake, který měl zelenobílé logo s nápisem, který byl foneticky podobný názvu Starbucks. V roce 1997 si společnost zaregistrovala ochrannou známku v Rusku a o pět let později jeden ruský právník dosáhl jejího zrušení v zemi. Později na stejné jméno registroval svou moskevskou společnost a v listopadu 2005 chtěl známku prodat Starbucks za 600 tisíc dolarů, zákon mu to však nedovolil. V roce 2006 bylo používání jména Starbucks zakázáno také Samu Buckovi, majiteli kavárny v Oregonu.
V roce 2003 poslala společnost dopis vyzývající k uzavření provozu kavárně „HaidaBucks Coffee House“ v Massetu v Britské Kolumbii, kterou vlastnila skupina příslušníků kmene Hajdů, které se přezdívalo „bucks“. Společnost byla za tento tah kritizována a poté, co „bucks“ vyškrtli ze svého názvu „Coffee House“, stáhla svou výzvu.
Některé případy ale společnost prohrála. Například v roce 2005 prohrála soudní řízení s malým jihokorejským prodejcem kávy, který své pobočky provozuje pod jménem Starpreya. Vlastník, společnost Elpreya, tvrdila, že svůj řetězec pojmenovala po norské bohyni Freye, jejíž jméno změnila za účelem zjednodušení výslovnosti pro Korejce. Soud později vyvrátil tvrzení Starbucks, že logo korejského řetězce je příliš podobné logu Starbucks. Vlastník baru v texaském Galvestonu vyhrál soudní řízení o značku Star Bock Beer, kterou mu po dlouhém sporu mu nejvyšší soud v roce 2007 povolil používat, ale pouze uvnitř města Galveston.
Mezi momentálně probíhající soudní řízení patří to s týmem roller derby Rat City Rollergirls, které je z roku 2008 a týká se loga týmu. Společnost tvrdí, že logo se příliš podobá logu Starbucks, kteří tedy požádali o prošetření kauzy s možností poslání stížnosti na úřad chráněných známek. Společnost se také pustila do indického podniku s kosmetikou, který chtěla Shahnaz Husain registrovat pod jménem Starstruck pro řetězec obchodů s kávou a čokoládovou kosmetikou.
Některé společnosti, jako například jeden pákistánský prodejce kávy v roce 2003 a jeden kambodžský o šest let později použili loga Starbucks v reklamách, ale tvrdí, že vše provedli v souladu se zákonem.
Definice globální zodpovědnosti podle společností zní tak, že „podniká tak, aby vznikaly společenské, environmentální a ekonomické výhody pro obce, ve kterých podniká, a pro držitele akcií společnosti“. Své programy týkající se společenské odpovědnosti komentuje tak, že „zaváděním inovačních, na cenách postavených obchodních praktik, přispívá růstu a odolnosti společnosti, vytváří společenské, environmentální a ekonomické výhody pro obce globálně, zlepšuje reputaci společnosti a umožňuje Starbucks být skvělou společností s jednou s nejuznávanějších značek světa“. Společnost vydává každoroční zprávu o společenské odpovědnosti.
V roce 1999 společnost začala program zvaný „Grounds for your Garden“, jehož účelem je vydat každému, kdo má zájem, kávové zbytky pro kompost. Přestože ne všechny obchody nebo oblasti tuto praktiku umožňují, zákazníci si ji mohou vyžádat.
V roce 2004 začala společnost snižovat velikost papírových ubrousků a odpadkových pytlů a také snížila své roční výdaje odpadků o 816,5 metrických tun. V roce 2008 se společnost umístila na patnáctém místě na žebříčku americké agentury pro ochranu životního prostředí vyhlašujícím 25 nejlepším partnerům „zelené“ energie, kteří využívají obnovitelných zdrojů energie.
V říjnu 2008 informoval deník The Sun, že Starbucks plýtvají 23,4 milionu litrů vody denně tím, že nechávají stále otevřené kohoutky ve dřezech pro špinavé nádobí v každé z kaváren, což je ale často požadováno vládním kodexem veřejného zdraví.
V červnu 2009 společnost reagovala tím, že přehodnotila svůj systém umývání nádobí. O tři měsíce později zavedla v amerických a kanadských pobočkách nový vodu šetřící systém, který navíc splňuje vládní požadavky. V každé pobočce se tak denně ušetří až 568 litrů vody.
Správa potravin a léčiv dala společnosti vůbec první povolení k recyklování použitých kávových kelímků na nové. V roce 2005 společnost získala cenu za recyklaci od Národní recyklační koalice.
V roce 2007 společnost zakoupila pro své severoamerické pobočky 2,5 bilionu kelímků, z nichž 10 procent nebylo recyklovatelných kvůli plastovému obkladu, který zabraňuje jak prosakování, tak recyklaci. Ve většině oblastí se nedají recyklovat ani plastové kelímky pro chladné nápoje. Původně byly vyráběny z plastu č. 1, kterým je polyethylen tereftalát (PETE), ale později to bylo změněno na plast č. 5, kterým je polypropylen (PP). Dřívější typ byl na rozdíl od novějšího recyklovatelný ve většině regionů Spojených států. Nyní společnost uvažuje o vyzkoušení rozkladatelného materiálu místo plastů a testuje kompostování nynějších kelímků. Výjimkou jsou kavárny v kanadském Winnipegu, kde kelímky recykluje a kompostuje místní firma Wriggler's Wranch. Většina poboček Starbucks ještě nemá recyklační koše, v roce 2007 totiž recyklovala jakékoli materiály pouze třetina kaváren. Od té doby se ale recyklační koše objevily ve spoustě dalších poboček, někde za jejich nepřítomnost může nedostatek místa pro skladování recyklovaných materiálů. Allen Hershkovitz z Rady pro obranu přírodních zdrojů říká, že společnost odůvodnila to, že pouze 10% z používaných materiálů je recyklovaných, jelikož recyklovaný materiál je dražší.
Společnost dává zákazníkům slevu 10 centů, když si přinesou vlastní znovu použitelný šálek na kávu. Nyní také používá vlnitá víka plastových kelímků na kávu, která jsou vyrobena z 60 procent recyklovaných vláken.
V roce 2000 společnost zahájila prodej výrobků „fair trade“, kam patřilo 6 procent ze 136 tisíc metrických tun kávy koupené v roce 2006.
Společnost udává, že roku 2004 zakoupila 2 180 metrických tun „fair trade“ kávy a o rok později hned 5 220, čímž se stala největším kupcem „fair trade“ kávy na americkém trhu.
Všechno pražené espreso prodané na Britských ostrovech bylo stoprocentně „fair trade“. Z této kávy se poté vyrábí capuccino a latte.
Skupiny, jako například Global Exchange, nabádají společnost ke zvýšení svých koupí na trhu „fair trade“.
Společnost udává, že za koupenou kávu platí větší než obvyklé ceny, a to 2,64 amerického dolaru za kilogram vysoce kvalitního zrna.
Po dlouho trvajícím sporu mezi společností a Etiopií, Starbucks souhlasili a začali podporovat etiopskou kávu. Podle jednoho článku v BBC NEWS je známé etiopské vlastnictví populárních kávových plantáží, jako jsou Harrar a Sidamo, přestože nejsou zaregistrované. Etiopie bojovala za jejich uznání především proto, aby pomohla chudým farmářům získat peníze. Starbucks v roce 2006 kupovali etiopskou kávu za 2,64 amerického dolaru za kilogram, ale po dopravě, zpracování a dalších nákladech stoupla její cena na zhruba 20 dolarů za kilogram. Od srpna 2010 ji společnost prodává pouze na svých internetových stránkách.
Ethos Water, značka vody zakoupená společností roku 2005, je prodávaná na pobočkách v Severní Americe. Etikety na lahvích hlásají, že voda „pomáhá zajistit dětem čistou vodu“, čímž upozorňuje na fakt, že 5 centů (v Kanadě 10 centů) z každé lahve, která stojí 1,80 dolaru, společnost věnuje na čistění vodních zdrojů v rozvojových oblastech. Přestože voda takto nasbírala už přes 6 milionů dolarů, stále není charitou. Někteří kritici hlásají, že právě etiketa vody úmyslně plete zákazníky, aby si mysleli, že se jedná o charitativní organizaci, přičemž se jedná o výdělkovou organizaci a 97,2 % ze všech příjmů neputuje do projektů na čistění vody. Zakladatelé značky reagují tím, že se snaží pozvednout uvědomění o situaci vodních zdrojů ve třetím světě a pomáhá společensky odpovědným lidem zapojit se do projektu. Společnost od té doby předělala design americké etikety, která nyní udává přesnou částku, která poputuje do projektu.
V listopadu 2008 začala společnost prodávat zboží projektu Product Red, čímž umožnila léky na AIDS pro 3 800 lidí ročně. Z každého nákupu s kartou (STARBUCKS) RED společnost posílá pět centů na fond globální podpory, který pomáhá lidem s virem HIV v zemích Afriky. Společnost také prodává kávu z deseti afrických zemí, a to z Burundi, Kamerunu, Konga, Etiopie, Keni, Malawi, Rwandy, Tanzanie, Ugandy a Zambie.
V roce 2008, tři roky po hurikánu Katrina, společnost ohlásila start dobrovolnického programu v New Orleans. Podle neworleanského Centra ochrany budou dobrovolníci pracovat na domech, sázení stromů, zahrad, a na dalších projektech.
V roce 2004 spustila organizace UNICEF Filipíny a společnost Starbucks program SparkHope, jehož účelem je poskytnout odpovídající péči o filipínské děti a jejich rozvoj v jednotlivých komunitách. Koutek v každé filipínské pobočce obsahuje darovou schránku a fotky dané komunity s informacemi o programu.
Nadace společnosti Starbucks má nyní následující cíle: péče o mladé vůdce, podpora kávových a čajových komunit, přístup k čisté vodě, vzdělávání v Číně a obnova pobřeží Mexického zálivu.
Společnost vyvinula už několik komunitních projektů v místních pobočkách. V dubnu 2011 se dokonce zapojila do akce Globální měsíc služeb. Již založila přes 1 400 komunitních projektů, které využívají 60 tisíc dobrovolníků ze 30 zemí na čtyřech světadílech. Ve 30 dnech bylo napočítáno 156 tisíc hodin komunitních služeb a snaha vyprodukovala přibližně 3,3 milionu amerických dolarů. Společnost nabízí příležitosti k zapojení do dobrovolnických projektů na své internetové stránce a v komunitních kavárnách.
Nadace společnosti Starbucks byla založena roku 1977 za účelem rozvoje dětské gramotnosti. Od té doby začala také poskytovat příspěvky pro mládežnické programy a rozvoj komunit. Příspěvky Youth Action podporují komunitní služby, které vymysleli mladí a které se soustředí na činnost mládeže. Návrhy nadace hodnotí hromadně každý rok. Programy jsou pak ohodnoceny příspěvky podle kvality a relevance. Společnost je partnerem s mnoha nadacemi nabízející podporu mládežnickým činnostem. V roce 2015 Starbucks plánují, že se do jejich programů zapojí 50 tisíc mladých lidí, kteří za rok přispějí dohromady milionem hodin služeb. V roce 2010 nadace oznámila růst o 2,8 procenta na více než 191 tisíc hodin, zároveň také dosáhla svého cíle v počtu zapojených, který dosáhl téměř 54 tisíc. Nadace v roce 2010 navíc poskytla hned sto příspěvků o celkové hodnotě 2,6 milionu dolarů.
Společnost se soustředí na to, aby jejich pobočky byly ekologicky výhodné a v roce 2010 ukončila pilotní fázi programu LEED od Rady ekologických budov Spojených států amerických. Certifikát od rady dostalo deset poboček. Starbucks se snaží, aby jejich budovy šetřily energii, uchovávaly čistou vodu, snaží se také instalovat post-industriální materiály tam, kde to jde, o zlepšení výkonnosti světel, používání recyklovaných dlaždic, certifikovaných dřevěných produktů, pokud jsou k dispozici, a barev s malým množstvím těkavých organických chemikálií.
Některé z metod, které společnost použila k expanzi a k udržení své dominantní pozice na trhu, včetně vykupování nájmů konkurence, úmyslných ztrát a hromadění několika poboček na malém území, kritici označují jako monopolistické. Příkladem může být expanze do Spojeného království, kde společnost nejprve koupila Seattle Coffee Company a poté použila svůj kapitál a vliv k získání důležitějších lokalit, z nichž některé ztrácely peníze. Kritici tvrdí, že se jednalo o neférový pokus odlákat z oblasti menší, nezávislé konkurenty, kteří si nemohli dovolit platit velké nájmy za prémiové lokality. Na začátku nového tisíciletí společnost rozšířila svůj systém licencovaných obchodů, který může vyvolat iluzi dvou nebo více poboček Starbucks v jednom obchodním centru, kde jeden opravdu provozuje společnost Starbucks a ten druhý jiná společnost, která získala licenci. Nabídky v licencovaných pobočkách mohou být stejné i upravené.
Pracovníci ze sedmi poboček Starbucks vstoupili do unie Mezinárodních pracovníků světa (IWW) jako Unie pracovníků Starbucks v roce 2004.
Od té doby tisková zpráva unie informovala o expanzi do Chicaga a Marylandu. V březnu 2006 dosáhla společnost a IWW, ve které bylo třem zaměstnancům Starbucks vyplaceno 2 tisíce dolarů a 2 vyhození dostali svou práci zpět. Podle unie pracovníků Starbucks v listopadu 2006 demonstrovali členové IWW v 50 městech v Austrálii, Kanadě, Německu, Spojeném království a v amerických městech, mezi která patřila New York, Chicago, Minneapolis a San Francisco proti vyhození pěti členů odboru a za jejich vrácení do pracovní pozice.
Někteří barmani společnosti v Kanadě, Austrálii, Spojených státech a na Novém Zélandu patří do různých odborů.
V roce 2005 společnost vyplatila osmi pracovníkům ve své pražírně v Kentu ve Washingtonu 165 tisíc amerických dolarů jako navrácení pokut, které jim byly uděleny za spolupráci s pracovnickou unií. V té době zastupovala těch osm zaměstnanců Mezinárodní unie provozních mechaniků.
V listopadu 2005 stávkovali zaměstnanci společnosti v novozélandském Aucklandu, kde stávku zorganizovala místní unie Unite Union. Stávkující bojovali za spolehlivou pracovní dobu, minimální plat 12 novozélandských dolarů za hodinu a zrušení mládežnických daní. V roce 2006 se společnost s odbory dohodla na zvýšení platů, větší spolehlivosti pracovní doby a snížení mládežnických daní.
V březnu 2008 musela společnost vyplatit baristům více než 100 milionů dolarů po kalifornském soudním procesu, který začali baristé prohlašující, že přidávání části spropitného dozorcům šichty je proti státnímu pracovnímu zákoníku. Podobný případ začal i osmnáctiletý barista z massachusettského Chestnut Hillu, který se obrátil na státní právo s tím, že ani manažeři nemají právo na část spropitného. Další podobný soudní proces vznikl v březnu 2008 v Minnesotě.
Několik místních autorit ve Spojeném království obvinilo společnost z otevření pobočky v obchodní budově bez povolení u plánovací komise k tomu, aby mohl být nebytový prostor změněn na restauraci. Společnost oponovala tím, že „v nynějším zákonu není přesná definice pro kavárnu, a proto různé městské úřady reagují na otevření různými způsoby. Některé kavárny jsou provozovány pod povolením A1, některé pod A1/A3 a některé pod A3.“
V květnu 2008 byla dokončena pobočka Starbucks na St. James's Street na východě Brightonu, přestože nedostala povolení od místního plánovacího úřadu, který tvrdil, že na ulici je už příliš mnoho kaváren. Společnost se hájila tím, že otevírá maloobchod, který bude prodávat balenou kávu, hrnky a sendviče, čímž získala šestiměsíční lhůtu, kterou městská rada povolila pouze pod podmínkou, že odstraní všechny stoly z pobočky, aby odpovídala plánovacím regulím pro maloobchod. 2 500 obyvatel města dokonce podepsalo petici proti zdejší pobočce, po veřejném průzkumu v červnu 2009 ale vládní inspektor povolil obchodu další existenci.
Pobočka v Hertfordu se úspěšně odvolala v dubnu 2009 více než rok po otevření bez povolení. Bez povolení byly také otevřeny dvě pobočky v Edinburghu, jedna v Manchesteru, další v Cardiffu a jedna v Pinneru, na severozápadě Londýna. Ta se úspěšně odvolala roku 2010, poté co v roce 2007 zahájila svůj provoz. Další pobočka, v londýnském Blackheathu, byla otevřena v roce 2002 s povolením pouze pro čtyři místa k sezení a, a tak byla také vyšetřována. Mezi místními ale panoval odpor vůči jakémukoli velkému řetězci, který byl otevřen v tomto historickém obvodu. Nyní, osm let po soudním řízení, pobočka stále existuje jako stánek s jídlem.
Někteří lidé usilují o bojkotování poboček a produktů Starbucks, jelikož společnost údajně posílá část svých výdělků izraelské armádě. Tyto dohady navíc podporuje fakt, že prezident a CEO společnosti, Howard Schultz, je Žid a údajně také aktivní sionista, navíc je držitelem několika izraelských ocenění a klíčovým člověkem v alianci mezi USA a Izraelem. Jako reakci na tato obvinění společnost vydala prohlášení, že „ani Howard Schultz, ani společnost Starbucks nepodporují izraelskou armádu. Starbucks je nepolitická organizace, která nepodporuje individuální politické případy“. Společnost je častým cílem aktivistů protestujících proti válce v Gaze a dokonce byla donucena zavřít pobočku v libanonském Bejrútu, kde demonstranti křičeli protiizraelské slogany a způsobili útěk zákazníků. Později společnosti Associated Press řekli, že jejich cílem byla pobočka Starbucks, jelikož Howard Schultz dává peníze izraelské armádě. Dále pověsili několik transparentů přes okna pobočky a bílou páskou polepili logo Starbucks ve tvaru Davidovy hvězdy. Také rozšířili dopis, který říkal, že Schultz podporuje izraelskou armádu, a na který společnost reagovala prohlášením, že „fámy o tom, že Starbucks podporují izraelskou armádu, jsou jednoznačně mylné. Starbucks je nepolitická organizace, která nepodporuje politické kauzy. Ve skutečnosti nemá politický názor zaměstnance společnosti na jakékoli úrovni vliv na politiku společnosti.“
12. ledna 2009 byla pobočka Starbucks na londýnské Whitechapel Road cílem vandalismu pro-palestinských demonstrantů, kteří rozbili okna a po střetu s policií vytrhávali vybavení pobočky. V brzkých hodinách následujícího rána byla do budovy vhozena provizorní bomba, která způsobila další poškození.
O pět dní později se konal na londýnském Trafalgar Square pro-gazský protest konaný koalicí Stop the War. Po pochodu dvě skupiny lidí, z nichž někteří měli schované tváře, zničily a vyplenily dvě pobočky Starbucks, jednu na Piccadilly a jednu na Shaftesbury Avenue. Přestože si obě pobočky vyžádaly větší ochranu od policie, Scotland Yard tvrdil, že nemohl demonstranty zastavit.
26. června 2010 byla zničena okna jednoho obchodu Starbucks při protestech proti Summitu G-20 v kanadském Torontu. Stejně jako okolní budovy, i kavárna byla zničena skupinou zvanou Black Bloc. Jeden z jejích pravděpodobných členů řekl rozhlasové stanici CBC, že důvodem byla podpora izraelské armády, kterou společnost vykazuje.
Dne 29. 3. 2012 byla vypálená pobočka Starbucks v centru Barcelony během probíhající generální stávky. Na kavárnu zaútočili mladí, převážně levicoví demonstranti tyčemi a zápalnými lahvemi. Pobočka kompletně vyhořela.
Od roku 2005 probíhá kampaň s názvem „The Way I See It“ (jak to vidím já), jejíž částí jsou citace umělců a vědců na šálcích kávy. Kontroverze vyvolali spisovatel Armistead Maupin a vědec Jonathan Wells, jejichž citace spojovali darwinismus s eugenikou, potraty a rasismem. Na šálky poté bylo přidáno odmítnutí, že se jedná o názory společnosti.
Seržant americké námořní pěchoty v srpnu 2004 poslal deseti ze svých přátel, že Starbucks přestali pěchotě vydávat dotace na kávu, protože nepodporuje válku v Iráku. Z emailu se stal hoax, který obdrželo několik desítek milionů lidí. Jak původce emailu, tak společnost poté vydali prohlášení o mylnosti, viceprezidentka globálních komunikací Valerie O'Neil ale tvrdí, že ji email přichází stále každých několik týdnů.
Číslo magazínu Consumer Reports z března 2007, které se zabývalo americkými řetězci rychlého občerstvení, vydalo žebříček káv, který vyhrál řetězec McDonald's, jehož káva Premium Roast byla zvolena nejlepší a nejlevnější, čímž porazila jak Starbucks, tak Burger King a Dunkin' Donuts. Časopis ohodnotil kávu od Starbucks tak, že je „silná, ale připálená a dost ostrá, aby vaše oči místo otevření zvlhčila“.
Britský deník The Sun počátkem října 2008 uvedl, že řetězec Starbucks plýtvá denně miliony litrů vody, protože nechává ve svých prodejnách stále téci vodu. Deník spočítal, že v asi 10 tisících kavárnách zbytečně 23,4 milionů litrů vody denně odteče.
Deník The Guardian spočítal, že firmou vyplýtvaná voda by každý den napojila dva miliony obyvatel Namibie trpící suchem. Podle vedení firmy teče voda v kavárnách nepřetržitě údajně proto, aby se v trubkách neusazovaly bakterie. Experti vodárenských společností však označili zdůvodnění této „bizarní praxe“ za nesmysl.
Hlavní článek: Hear MusicHear Music je značka odvětví společnosti, které se zabývá prodejem hudby. Jako katalogová společnost začala svou činnost roku 1990 a později přidala několik kamenných obchodů v San Francisco Bay Area. V roce 1999 ji koupila společnost Starbucks, která o tři roky jejím prostřednictvím vydala operové album s umělci, jako byl Luciano Pavarotti. V březnu 2007 vydala album Memory Almost Full od Paula McCartneyho, který se tak stal prvním umělcem, se kterým podepsala smlouvu na prodávání alb v pobočkách Starbucks.
V roce 2006 založili Starbucks společnost Starbucks Entertainment, která se ve stejném roce podílela na produkci filmu Akeelah, kterému dělala v kavárnách reklamu před vydáním na DVD.
Starbucks spolupracují s firmou Apple na prodávání hudby v kavárnách. V říjnu 2006 Apple zařadil do internetového obchodu iTunes Store kategorii Starbucks Entertainment, kde prodává hudbu, která se hraje v kavárnách Starbucks. V září 2007 Apple oznámil, že na amerických pobočkách Starbucks budou zákazníci moci navštívit internetový obchod iTunes bez přihlášení k bezdrátové síti, čímž se zaměřuje na uživatele přístrojů iPhone, iPod Touch a MacBook. Webová stránka automaticky rozezná song, který právě hraje, nebo hrál před chvílí, a dá zákazníkům příležitost stáhnout si ho. V některých kavárnách je LCD displej se jménem songu, který právě hraje, jeho interpreta a alba, ze kterého pochází. LCD displeje společnost zavedla v letech 2007 a 2008 v Seattlu, New York City a San Francisco Bay Area. V roce 2007 společnost vydala 37 songů ke stažení zdarma při příležitosti reklamní kampaně „Song of the Day“, tedy song dne. Společnost svým zákazníkům nabízí také kartu „Pick of the Week“, tedy výběr týdne, která umožňuje volné stažení songů nebo aplikací z App Storu.
Od 1. června 2009 spolupracují Starbucks a televizní stanice MSNBC, co se pořadu ranních zpráv Morning Joe, jehož logo nyní obsahuje logo Starbucks a pořad je navíc představen jako „brewed by Starbucks“, tedy „(uvařený) od Starbucks“. Přestože hosté pořadu už předtím pili kávu od Starbucks, společnost ještě neměla zaplacenou reklamu. Tah vyvolal rozporuplné reakce od rivalních televizních stanicí, které tvrdily, že se sice jedná o chytrý obchodní tah, ale také o porušení žurnalistických standardů.
V tomto článku byl použit překlad textu z článku Starbucks na anglické Wikipedii.

Starček potoční (Tephroseris crispa (Jacq.) Rchb.) je vytrvalá bylina, rostoucí na vlhčích stanovištích ve vyšších polohách. V Česku je zařazena do Červeného seznamu ohrožených druhů v kategorii C4 jako druh vyžadující další pozornost.
Starček potoční je vytrvalá bylina vysoká 20–70 cm. Lodyha je přímá, jednoduchá, podélně rýhovaná, vlnatá nebo lysá. Listy jsou též vlnaté až lysé; spodní lodyžní listy mají dlouhé, při bázi rozšířené řapíky, listové čepele mají vejčitě kopinatý tvar, s nerovnoměrně zubatým a zkadeřeným okrajem. Listy, které vyrůstají v prostředku lodyhy mají řapíky krátké, široce křídlaté, při bázi zúžené a poloobjímavé, listy samotné mají vejčitý tvar. Listy při vrcholu lodyhy jsou nejmenší, podlouhle kopinaté, přisedlé a poloobjímavé. Květenstvím je úbor, který v měří v průměru 25–35 mm, je dlouze stopkatý a několik úborů tvoří zdánlivý okolík. Jazykovité květy jsou oranžovožluté. Rostlina kvete od května do srpna. Plodem je válcovitá nažka s chmýrem. Starček obecný má krátký oddenek.
Starček potoční roste na vlhkých až mokrých stanovištích, zejména na zrašelinělých loukách, rašeliništích, prameništích, v lesních mokřinách, na březích potoků, v nivách nebo v lužních olšinách.
Starček potoční je středoevropský druh. Vyskytuje se především ve vyšších polohách v areálu od jižního Německa a jižního Polska na severu po severní Itálii a severní Řecko na jihu. Na západě je hranice jeho výskytu v Durynském lese, na východě roste ještě v Ukrajině. V Alpách je hojný, v severním Maďarsku a Slovinsku roste izolovaně, v Česku je hojný v horách a podhůřích a roste roztroušeně též v chladnějších pahorkatinách. V nižších polohách se většinou nevyskytuje.

Staré anály pražské byly podle Dušana Třeštíka jedním z nejstarších historiografických děl vzniklých na českém území. Jednalo se o kompilaci starších českých zápisů vedených už od druhé poloviny 10. století, pozdějších záznamů o životě sv. Vojtěcha, ludmilských a václavských legend (včetně Kristiánovy legendy) a různých zdrojů německých, zejména Reginonovy kroniky. Tyto analistické záznamy použil Kosmas při psaní Kroniky Čechů, byly převzaty do polských Starých análů svatého kříže a do řady dalších kompilací. Vznik díla datuje Dušan Třeštík k roku 1050.
Počátky Přemyslovců. Vstup Čechů do dějin (530 - 935), Dušan Třeštík, Nakladatelství lidové noviny, Praha 1997, str. 99 - 116
Staré město označuje část města, která se nachází v půdorysu původních středověkých hradeb, na rozdíl od nového města, které stojí za hradbami. Podrobnosti viz Historické jádro města.
Staré Město (okres Šumperk) – město v okrese Šumperk, někdy zvané jako Staré Město pod Sněžníkem
Staré Město (okres Frýdek-Místek) – obec v okrese Frýdek-Místek… nebo částí obcí:
Staré Město (Praha) – část hlavního města Prahy, městská čtvrť – historické jádro města
Staré Město (Liberec) (Liberec I-Staré Město) – část města Liberec v okrese Liberec
Staré Město (Mladá Boleslav) – místní část Mladá Boleslav I okresního města Mladá Boleslav
Staré Město (Salcburk) – historická část města Salcburku, RakouskoSousloví Staré Město se objevuje také v názvech sídel:
Staré Mesto (Bratislava) – městská část slovenského hlavního města Bratislavy, zahrnující historické jádro a blízké okolí

Stárnutí (senescence) je proces, který se projevuje chátráním tělesné schránky a snižováním efektivity a účinnosti fungování organismu, hromaděním různých defektů v organismu a jeho klesající schopností tyto defekty opravovat a nahrazovat vadné či odumřelé buňky novými. Dochází k vyšší náchylnosti k různým nemocem a může skončit smrtí, pokud daný jedinec nezemře z jiných důvodů již dříve. Proto jednou teorií je pokles spolehlivosti systému organismu časem.Stárnutí probíhá již od početí víceméně konstantní rychlostí, neboť závisí na tlaku kyslíku a ten se v našich nadmořských výškách příliš neliší. V životě nastávají 2 etapy, kdy se stárnutí urychlí. A sice na konci puberty, kdy se zastaví růst a tím regenerační účinky dělení buněk. Druhé období je po čtyřicítce, do padesáti, kdy se vlivem stárnutí zpomalí funkce mitochondrií. Tím pádem je buňkám dodáváno méně energie a některé funkce organismu přestávají. Činnost pohlavních žláz a s tím spojené zhoršení smyslových funkcí, zrak, sluch, čich.
Příčinou stárnutí je obrazně řečeno chronická otrava zplodinami kyslíku. Kyslík vytváří samovolně volné kyslíkové radikály (VKR), které ničí v řetězových reakcích organické molekuly. VKR jsou katalyzovány přítomností kovů. Nejen těžkých kovů, ale i volných nevázaných molekul biogenních kovů Fe, Cu, Mn. Vznik VKR způsobuje i ionizační záření a část neionizačního záření (ultrafialové až modré). Živnou půdu pro vznik VKR představují nenasycené mastné kyseliny, kdy tvorba VKR stoupá exponenciálně s počtem dvojných vazeb. Proto je na potravinách označován obsah nasycených tuků, které nepodléhají peroxidaci a nenasycených, které se jí účastní.
K těmto závěrům dospěl vědec Denham Harman už v roce 1961. Pomocí syntetických potravinářských antioxidantů se mu podařilo prodloužit život pokusných hlodavců o několik desítek procent. Výzkum však pokračuje dále, protože potravinářské antioxidanty nejde patentovat, hledají se komerčně úspěšnější látky, zatím žádná nepředčila původní výsledky antioxidantů.
Mitochondrie jsou klíčové u stárnutí buněk. Mitochondrie jsou totiž záporně nabité a z toho důvodu se externě podaná léčiva dostávají do mitochondrií jen v mizivých koncentracích a ze stejného důvodu mitochondrie dlouho odolávaly ovlivnění. V současnosti je již popsáno více mitochondriálních antioxidantů.
Jeden z následků stárnutí je existence koncových struktur chromozómů, tzv. telomer. Ty jsou nezbytné pro dělení buněk a při každé mitóze se zkrátí (naopak při meióze se jejich délka činností telomerázy obnoví). Po určitém počtu mitotických dělení se zkrátí natolik, že to znemožní další buněčná dělení. Předpokládá se, že jde o důležitou pojistku, bránící vzniku zhoubných bujení (rakovina). Ovšem stárnutí ovlivňovat nemusí. Jiná teorie navrhuje vliv transpozon.Existence telomer by se měla projevovat rychlým stárnutím klonů typu ovce Dolly, jejichž chromozómy pocházejí z tělesné buňky staršího jedince. V případě ovce Dolly bylo skutečně pozorováno, že telomery jejích chromozomů byly zkrácené a odpovídaly stáří jejího rodiče v době odběru materiálu pro klonování. U většiny klonů je ovšem při klonování pozorována aktivace enzymu telomerázy a konce chromozomů jsou opraveny na původní velikost, jestli dojde k opravě telomer závisí pravděpodobně na buněčném typu využitém pro získání buněčného jádra.
Během života dochází ke vzniku různých defektů na DNA, ať už chybami při replikaci, poškozením DNA kyslíkovými radikály vzniklými při energetickém metabolismu buňky nebo jinými mutageny, které se do buňky dostanou z okolí. Postupem času tedy v těle roste podíl buněk s vážnějšími defekty v důležitých částech DNA kódujících informace a stoupá i průměrný počet defektů v jednotlivých buňkách. Tím dochází postupem času ke snižování kvality buněk v tkáních, což se též projevuje jako stárnutí.
V případě klonování myší bylo ovšem zjištěno, že je možné provést 25 postupných klonování jedince bez pozorovatelného snížení životaschopnosti nebo plodnosti klonů a nedochází tedy k předpokládané akumulaci genetických poruch. Ukazuje se, že schopnost organismu rozpoznat a odstranit buňky s mutacemi v DNA je klíčová pro oddálení stárnutí celého organismu.
Další teorií týkající se stárnutí je teorie opotřebování („wear and tear“). Podle ní je důvodem stárnutí fakt, že v průběhu života se v organismu hromadí různé negativně působící látky získané buďto z prostředí, nebo vzniklé jako odpad jeho vlastního metabolismu, které není schopen zcela vyloučit. Patří k nim např. volné radikály. S věkem jejich tvorba stoupá, neboť se s věkem v organismu hromadí toxické kumulativní kovy Cd, As, Pb a Hg. Kovy katalyzují vznik VKR, viz Fentonova reakce
Některé geny se zřejmě účastní v procesu stárnutí. Například při poškození některých genů dochází k předčasnému nastartování procesu stárnutí. Postupné poškozování těla vede i k znesnadnění ochrany před stárnutím, před kyslíkem. Přírodním výběrem se přenášejí vlastnosti, vedoucí k vyšší životaschonosti a vyšší plodnosti. Ale schopnost dožít se ve zdraví vyššího věku nemá vliv na počet potomků. Jinými slovy rozmnožují se houfně i jedinci, kteří mají ve stáří trápení s degenerací. A trápení budou mít i jejich potomci, když přežívají potom, co už neplodí potomky.
Ženy, které mají více dětí, rychleji stárnou. Z toho ale logicky nevyplývá, že by žena, která mívá normálně více dětí, se dožila vyššího věku, pokud by zůstala bezdětná. Ani to neznamená, že ženy, které stárnou pomaleji, by se měly bát dětí, že by jim děti navíc mohly ubrat mládí.
Podle některých teorií je proces stárnutí řízen a podporován hormony, za směrodatné se zde považuje zejména působení melatoninu.[zdroj?] Realističtější tvrzení je, že hormonální regulace se přizpůsobuje dodatečně proběhlému poškození tkání a následnému úbytku energie.
Choroby stáří jsou jednoduše řečeno všechny choroby, které nemají za původce bakterie a viry, ale ty které přicházejí s věkem. Do současnosti už bylo formulováno na 200 "radikálových" onemocnění. Jejich seznam můžete vidět na webech zabývajících se stárnutím.
Rozlišujme stáří a stárnutí. Proces stárnutí jde vždy jedním směrem. Omládnutí bude možné, až se rozšíří léčba kmenovými buňkami, a ty nahradí zestárlé buňky, nikoliv že je omladí. I lidé, kteří si zpomalují své stárnutí jednou zemřou. Zajímavé téma by mohlo být rozebrat jakými nemocemi budou trpět. Antioxidanty tlumí zánět a mírní tzv. "radikálové" nemoci, ale lidé s prodlouženým životem budou více trpět chorobami z kumulace těžkých kovů.
Výdaje zdravotnictví na pacienta prudce rostou až pár měsíců před smrtí. Z toho je patrné, že zdravotnictví neúčelně plýtvá prostředky teprve když je člověk na konci života a už není co zachraňovat. Důvodem pro tyto obrovské ztráty by mohlo být, že starý člověk v konečné fázi bývá obvykle v různém stavu demence, nebo i v komatu. Proto léčbu odmítnout nemůže, i kdyby původně chtěl, dokud byl lucidní. A příbuzní nejsou oprávněni do léčby mluvit. To bude asi důvod, proč lékaři pár měsíců před smrtí pacienta využívají velké množství zdrojů.
Když v roce 1955 Harman objevil souvislost volných radikálů a stárnutí živých organismů krátce potom, co bylo prozkoumáno stárnutí organických molekul, navrhl zpomalování stárnutí pomocí antioxidantů. Díky tomu se již polovinu století mohou používat trvanlivé potraviny. U živých organismů se dlouhou dobu věřilo, že antioxidanty nefungují. Bylo to dáno stylem testování, kdy se porovnávají výsledky u skupiny která nedostává nic a skupiny, která dostávala antioxidant. Jelikož je účinek antioxidantu závislý na dalších látkách účastnících se procesu zhášení VKR, nemohl samotný testovaný antioxidant dosáhnout zjevného účinku.
Později se antioxidanty začaly testovat na umělých membránách. V roce 2007 Skulachev objevil antioxidant, který ke svému účinku nepotřebuje synergisty ani donory H+ a regeneruje se přímo od protonových pump v mitochodriích. Skulachevovi se podařilo při pokusech na zvířatech (psi, koně) dosáhnout 2–3 násobného prodloužení života s jeho antioxidantem. Neznamená to, že by neexistovaly jiné  antioxidanty schopné prodloužit život.
Skulachev dostal obrovský grant, a proto měl příležitost vše pořádně zdokumentovat. U antioxidantů vyskytujících se v přírodě (nepatentovatelných) k tomu nebyla žádná motivace. S rozvojem internetu se rozšířily informace a miliony lidí začaly užívat domnělé i účinné látky proti stárnutí. S kvantem prodaných suplementů se ceny natolik snížily, že dvoj až trojnásobného prodloužení života je možno dosáhnout s řádově tisícikorunovými měsíčními náklady. To neberte doslova, mohou dosáhnout hypoteticky nebo i si poničit zdraví. Jsou známa fóra nadšenců, kteří požívají megadávky nějaké látky, ke které se upnuli, a hlásí více potíží než pozitivních výsledků.

Starofrancouzština byl románský dialect continuum, kterým se mluvilo v oblastech Belgie, Švýcarska a severní Francie přibližně v letech 1000–1300. Ve středověku byl znám jako langue d'oïl, je však odlišný od okcitánštiny (langue d'oc, také známá jako provensálština), kterou se mluvilo na jih od oblastí, kde převládala starofrancouzština.
„Pro Deo amur et pro Christian poblo et nostro commun salvament, d’ist di en avant, in quant Deus savir et podir me dunat, si salvarai eo cist meon fradre Karlo, et in aiudha et in cadhuna cosa…“Pro lásku boží a křesťanský lid a naši společnou spásu, od tohoto dne, jelikož mi Bůh dal znalosti a moc, budu bránit svého bratra Karla ve všem…
Delamarre, X. & Lambert, P. -Y. (2003). Dictionnaire de la langue gauloise : Une approche linguistique du vieux-celtique continental (2nd ed.). Paris: Errance. ISBN2877722376
Pope, M.K. (1934). From Latin to Modern French with Especial Consideration of Anglo-Norman Phonology and Morphology. Manchester: Manchester University Press.
Kibler, William (1984). An Introduction to Old French. New York: Modern Language Association of America.

Starokatolická církev je křesťanskou církví, která se v několika fázích s gradací v druhé polovině 19. století po prvním vatikánském koncilu oddělila od římskokatolické církve pro nesouhlas v základních doktrinárních otázkách, především pak v oblasti papežské neomylnosti. Starokatolické církve v jednotlivých zemích jsou autokefálními církevními společenstvími. Některé z nich jsou sdruženy v Utrechtské unii starokatolických církví v čele s arcibiskupem v Utrechtu (je předsedou Mezinárodní biskupské konference Utrechtské unie starokatolických církví).
Starokatolická církev považuje za závazných sedm ekumenických koncilů prvního tisíciletí, stejně jako pravoslavní. Užívá Nicejsko-konstantinopolské vyznání bez Filioque. Církev uznává sedm svátostí. Církev odmítá dogmata, která vyhlásila římskokatolická církev v průběhu druhého tisíciletí (resp. po r. 1054).
Starokatolické církve v jednotlivých zemích jsou autokefální, s episkopálně-synodním zřízením. Členové církve shromáždění na synodě volí biskupa, schvalují stanovy, rozhodují o všech podstatných záležitostech, volí synodní radu.
Bohoslužby byly vždy vedeny v národních jazycích (oproti spřízněným anglikánům latinu prakticky nepoužívají) .
Průběh eucharistické slavnosti (mše) není tak svázán předpisy jako v římskokatolické církvi. Je kladen důraz na aktivní účast celé komunity. Přijímání eucharistie je zásadně podobojí.
Starokatolické církve UU v Německu, Nizozemsku, Rakousku a Švýcarsku umožňují jáhenské i kněžské svěcení žen. V Česku jsou ženy svěceny pouze jako jáhenky. Polskokatolická církev je zavedené nemá.
Individuální zpověď je dobrovolná (např. starokatolíci v Česku ji praktikují vcelku běžně) .
Církev nemá restriktivní přístup k homosexuálům, avšak neumožňuje žehnání stejnopohlavních párů (mj. i kvůli tomu byla v červnu 2011 fakticky zrušena Starokatolická církev v Itálii, existovala od r. 1997. Předchozí pokusy o založení se udály v l. 1884 a 1970) .
Nejstarší starokatolická církev existuje v Nizozemsku. Od římskokatolické církve se katolíci v Nizozemí ovlivnění jansenismem formálně oddělili roku 1723. Specifické vlastnosti této „Malé církve“ (oficiálně : Římskokatolická arcidiecéze starobiskupského duchovenstva v Utrechtu) můžeme vysledovat již před tímto datem a byly ovlivněny tím, že katolická církev musela v kalvinistickém Nizozemí působit v ilegalitě. Rozkol byl způsoben tím, že jezuité požadovali, aby nizozemská církev aktivněji vystupovala proti státu.
Od doby osvícenství se v německy mluvících zemích objevovaly reformní požadavky mezi katolickými duchovními, někteří z nich zakládali různá hnutí, která například v Prusku požívala legálního statusu. Prohlášení papežské neomylnosti na prvním vatikánském koncilu vyvolala zejména v Německu a Rakousku vlnu odporu. V roce 1871 se v Mnichově konal sjezd nesouhlasících duchovních, který můžeme považovat za počátek starokatolického hnutí. Vedoucí osobností byl mnichovský profesor teologie Ignaz Döllinger.
Nově ustavená starokatolická církev přijala apoštolskou posloupnost od zmíněné nizozemské „Malé církve“. Starokatolické církve v Nizozemsku, Německu, Rakousku a Švýcarsku spolu r. 1889 vytvořily Utrechtskou unii. V prvních letech existence církve byla zavedena bohoslužba v národních jazycích, přijímání pod obojí a po roce 1880 byl zrušen povinný celibát duchovních.
Roku 1931 byla uzavřena tzv. Bonnská úmluva mezi starokatolíky a anglikány, na jejímž základě existuje plné společenství mezi starokatolickými a anglikánskými církvemi (vzájemné uznávání svátostí, tj. intercommunio) .
Od roku 1996 umožňuje starokatolická církev v Německu udělovat kněžské svěcení ženám. Následně umožnily svěcení žen i církve v Rakousku, Švýcarsku a Nizozemí. V České republice je jen jáhenské.
Roku 2016 bylo uzavřeno plné svátostní společenství mezi starokatolickými církvemi a největší evropskou luteránskou církví - Církví Švédska (Svenska Kyrkan).
Starokatolická církev v Nizozemsku (arcibiskupství Utrecht, biskupství Haarlem)
Polskokatolická církev v Polsku (biskupství Varšava, biskupství Vratislav, biskupství Krakov/Čenstochová)
Starokatolická církev Mariavitů v Polsku (biskupství lubelsko-podleské, biskupství slezsko-lodžské a biskupství varšavsko-plocké; od r. 1924 mimo Utrechtskou unii, v roce 2014 znovupřijata)
Starokatolická církev v Chorvatsku a Bosně-Hercegovině (bez biskupa, podléhá přímo Utrechtské unii)
Starokatolická církev v Dánsku a Švédsku (bez biskupa, podléhá přímo Utrechtské unii)
Polská národní katolická církev (Polish National Catholic Church-PNCC v USA a Kanadě. Koncem r. 2003 vystoupila/byla vyloučena z Utrechtské unie, neboť nesouhlasí s kněžským svěcením žen a se svěcením homosexuálů. Má 4 diecéze na severovýchodě USA a pátou v Kanadě,v čele s biskupy, r. 2011 měla asi 25 000 věřících.
Starokatolická církev na Slovensku (vystoupila z Utrechtské unie na konci r.2003 – kvůli vyloučení/vystoupení PNCC v USA a Kanadě), posléze se stala členkou WCNCC-Světové rady národních katolických církví, kde je vůdčí silou PAIC- Portugalská apoštolská katolická církev, v čele je arcibiskup Juan Antonio Raposo, patriarcha Evropy a Ameriky). V jejím čele stojí arcibiskup Augustin Bačinský. Patří k ní generální vikariáty v Rakousku, Česku a Chorvatsku, v jejich čele stojí biskupové, v ČR je to Antonín Jelínek. *Do WCNCC patří též Kanadská národní katolická církev - CNCC a církve v Kolumbii a jinde .
Nezávislá filipínská církev- IFI (katolická), (není členkou Utrechtské unie, ale je s ní v plném církevním společenství, a též s Anglican communion-celosvětovým společenstvím anglikánských církví). Má asi 5,4 milionu věřících, tj. asi 6 % obyv. Filipín ve 36 diecézích a dvě diecéze v USA . IFI světí ženy nejen na jáhenky a kněze, ale i na biskupky .
LÉBLOVÁ, Marta. Církev, sekularizace, nacionalismus : první vatikánský koncil, vznik starokatolické církve a vztah katolické církve k sekularizaci a s ní souvisejícímu nacionalismu v letech 1870-1885 v českých zemích habsburské monarchie. Brno: L. Marek, 2009. 201 s. ISBN 978-80-87127-18-6.

Staroměstský orloj nebo také Pražský orloj jsou středověké astronomické hodiny umístěné na jižní straně věže Staroměstské radnice v Praze. Orloj je poprvé historicky doložen v listině z 9. října 1410.Orloji uprostřed dominuje astronomický ciferník a pod ním kalendářní deska. Na astronomickém ciferníku, odvozeném od astrolábu, lze odečíst různé časy, astronomické cykly, polohu Slunce a kterým souhvězdím zvířetníku právě prochází, polohu Měsíce nad nebo pod horizontem, jeho fázi a postavení vzhledem ke Slunci. Z kalendářní desky lze odečíst aktuální měsíc, den a nepohyblivé svátky křesťanského kalendáře. Nad astronomickým ciferníkem jsou dvě okna, v nichž se pohybují apoštolové. Orloj je dále doplněn sochami po okrajích, bustou anděla mezi okny apoštolů a ozvučeným kohoutem v horní části nad okny.
Pohon orloje, hodin, astrolábu, kalendářní desky, apoštolů a doprovodných pohybů soch je zajištěn mechanickým hodinovým strojem, který v průběhu času prošel několika úpravami a zlepšeními.
Již roku 1402 jsou zmiňovány hodiny na věži a roku 1410 zde byl hodinářem Mikulášem z Kadaně pravděpodobně ve spolupráci s astronomem Janem Šindelem postaven současný orloj. Kolem roku 1470 byla doplněna architektonická a sochařská výzdoba a roku 1490 orloj upravil hodinář mistr Hanuš. V druhé polovině 16. století upravil a zdokonalil Staroměstský orloj Jan Táborský z Klokotské Hory. Další dvě zásadní opravy byly provedeny na konci 18. st. a v letech 1865–66, kdy byla také osazena nová kalendářní deska od Josefa Mánesa se symboly zvěrokruhu, s motivy dvanácti měsíců a se znakem Starého Města pražského. V květnu 1945, během Pražského povstání, byl orloj značně poničen a jeho obnovení si vyžádalo celkovou rekonstrukci.
Staroměstský orloj je patrně nejlépe zachovaný středověký orloj vůbec. Je jedním z nejznámějších turistických objektů Prahy a je součástí historického centra, které je zapsáno na seznamu kulturních památek UNESCO v ČR. Je to třetí nejstarší orloj na světě a současně nejstarší stále fungující.
V roce 1338 udělil Jan Lucemburský povolení staroměstským měšťanům, aby si zřídili radnici, a to v patricijském domě Wolflina od Kamene. Z východní strany domu byla pak na starších základech zahájena stavba věže, na kterou byly v roce 1402 umístěny hodiny a později, v roce 1409, i zvon. Ve věži je také kaple, vysvěcená roku 1381, a v letech 1805 až 1807 byl dostavěn i ochoz věže.
Původní hodinový stroj patrně pochází již z dob Karla IV., který jej pro Prahu nechal sestavit u hodináře-horologisty Martina. Na orloji později pracovali Jan, Albert a Mikuláš z Kadaně, jehož dílo může být označeno jako vznik orloje dnešních dnů.
Nejstarší částí orloje je mechanický hodinový stroj a astronomický číselník, které vytvořil roku 1410 hodinář Mikuláš z Kadaně, pravděpodobně podle návrhu Mistra Jana Šindela, profesora filosofie, matematiky, astronomie a rektora pražské univerzity. Inspirací pro pražský orloj mohl být starší orloj postavený v Padově roku 1344, případně i další evropské orloje. Sochařská výzdoba bezprostředně kolem ciferníku orloje pochází z dílen kamenické huti Petra Parléře, která stavěla i sousední kapli a v Čechách působila až do husitských válek. Okolní bohatá sochařská výzdoba pochází až z doby Vladislava Jagellonského koncem 15. století.
Dlouho se mylně mělo za to, že orloj vytvořil v roce 1490 hodinář Jan Růže (zvaný také mistr Hanuš) se svým pomocníkem Jakubem Čechem. Podle pověsti byl Hanuš nakonec oslepen, aby již nikdy nemohl postavit podobné hodiny. Tento omyl je důsledkem nesprávné interpretace záznamů z doby, kdy jej spravoval Jan Táborský z Klokotské Hory. Omyl později vyvrátil až Zdeněk Horský. Roku 1962 se totiž objevila orlojnická kniha s opisem německé listiny z roku 1410, v níž radnice děkuje Mikulášovi z Kadaně za dobrou práci (na rozdíl od jeho předchůdce), orloj stručně ale přesně popisuje a za odměnu dává hodináři dům a velký roční plat. Předpoklad o autorství mistra Hanuše patrně souvisí s přestavbou Staroměstské radnice v letech 1470 až 1473 a s úpravami, které mistr Hanuš na orloji provedl.V průběhu staletí se orloj mnohokrát zastavil a byl několikrát opravován. Pravděpodobně v roce 1629 nebo 1659 byl k orloji přenesen i středověký bicí stroj z věže a přidány dřevěné sošky. Postupem doby zájem o orloj upadal, přestal lidi zajímat. V 18. století byl v kritickém stavu a pražský magistrát uvažoval o prodeji orloje do starého železa. O jeho záchranu se zasloužil český vlastenec a meteorolog, profesor Univerzity Karlovy Antonín Strnad, který chápal jeho historickou hodnotu a usiloval o jeho opravu. Po delším úsilí se mu podařilo přesvědčit magistrátního radu a posléze i celý magistrát k uvolnění finanční částky potřebné pro rekonstrukci. Za Strnadova odborného dohledu byla provedena oprava za 793 zlatých v letech 1787 až 1791 hodinářem Šimonem Landspergerem. O něco později patrně přibyly i figurky apoštolů. V průběhu další velké opravy v letech 1865 až 1866 byly uvedeny do chodu i astronomické funkce a přidána ozvučená soška kohouta. Původní pohon a krok stroje byl nahrazen daleko dokonalejším, takže orloj začal ukazovat přesný čas. Další oprava a rekonstrukce orloje byla dokončena v roce 1912, kdy byla do zdi vedle orloje zasazena pamětní deska (s mylně uvedeným autorstvím).
Během Pražského povstání v posledních dnech druhé světové války byl orloj 8. května 1945 těžce poškozen při požáru staroměstské radnice zasažené dělostřeleckým granátem. Cihelná obezdívka ochránila stroj před větším poškozením, shořela však dřevěná konstrukce, na níž stál, i mechanismus s apoštoly. Škoda se tak zdála být nenapravitelnou a uvažovalo se o náhradě orloje moderním strojem. Po velkém úsilí zejména bratří Veseckých byl opravený orloj uveden do chodu v roce 1948. Při této opravě však byly nesprávně namalovány barevné horizonty na základní desce astronomického ciferníku. Kvůli této chybě orloj nesprávně ukazoval přechod noci a svítání (resp. soumraku), a to s odchylkou až 6 hodin. Chyba byla odstraněna teprve při opravě v roce 1979. Znovu byl orloj rekonstruován na podzim roku 2005, kdy došlo ke zrestaurování soch a spodního kruhu od Josefa Mánesa. Dřevěné sochy byly zakryty sítí proti holubům.
Při rekonstrukci vnějšího pláště staroměstské radnice začínající v dubnu 2017 bylo kolem orloje umístěno lešení, od 8. ledna následujícího roku byl mimo provoz a proběhla rozsáhlá restaurace orloje, při níž elektrický pohon stroje z roku 1948 nahradila replika původního mechanismu s konopnými tažnými lany. Termín dokončení oprav byl stanoven na květen 2018, ale posléze odsunut. Orloj byl do provozu znovu uveden 28. září téhož roku, jeho spuštěním začaly oslavy 100. výročí vzniku Československa. Při prvním spuštění se nicméně zasekl řetěz posouvající figury apoštolů, které tak strojník musel posouvat ručně. Celková oprava orloje vyšla na téměř 10 milionů korun. Na jaře 2019 část odborné veřejnosti kritizovala přemalování astrolábu, který měl po rekonsrukci přijít o některé funkce. Podle magistrátu byl astroláb vyveden dle požadavků odborníků i památkářů, úřad jej však přesto nakonec nechal znovu upravit.
Prvním orlojníkem byl hodinář Mikuláš z Kadaně, jemuž je přisuzována stavba orloje. V roce 1475 převzal orloj mistr Jan Růže (Hanuš) a spravoval orloj až do své smrti roce 1497. Po něm převzal tuto funkci mistr Jakub příjmením Čech, který byl pravděpodobně synem Jana Růže a byl dobře seznámen s funkcí mechanismu. Mistr Jakub spravoval orloj až do doby krále Ferdinanda I., taktéž do své smrti. Po jeho smrti převzal funkci orlojníka Václav Zvůnek, který však nedokázal složitý stroj udržet v uspokojivém chodu. Po jeho smrti v roce 1552 byly klíče od orloje dány mistru Janu Šteinmeisseovi, hodináři z Platnéřské ulice. Ten se však nechtěl o orloj starat, a tak městská rada předala správcovství orloje Janu Táborskému z Klokotské Hory. Pomocníkem Táborského v údržbě orloje byl Daniel Skřivan. Jan Táborský vykonával správce orloje do roku 1556, kdy mu byla správa odňata a orloj byl svěřen Václavu Tobiášovi, který jej spravoval do své smrti roku 1560, kdy se správcem stal opět Táborský. Jan Táborský za svého života vyučil svého zástupce Jakuba Špačka a zasvětil jej do tajů stroje. Když Jan Táborský roku 1572 zemřel, spravoval orloj podle jeho vůle Jakub Špaček přibližně do roku 1590. Dalším orlojníkem byl mistr Vavřinec od roku 1593, po něm Šimon Podolský z Olomouce a od roku 1624 Jiřík Švorcpach (Šworcpach). Zde souvislá řada známých starých orlojníků končí a dalším orlojníkem byl až P. Jan Klein, přibližně počátkem 18. století. Dnes se o orloj stará Petr Skála. Orloj kontroluje pravidelně každý týden v pátek a doma má na monitoru přenos z kamery z protějšího domu.Jan Táborský v době svého působení orlojníka popsal orloj takto:
Původně byl celý orloj poháněn jediným strojem, který obstarával všechny čtyři pohyby astronomického ciferníku, od 16. století i pohyb kalendářní desky. Patrně v 17. století byl připojen i bicí stroj, snesený z věže a orloj doplněn o samostatný otáčivý pohon měsíční koule. Roku 1866 byl nepřesný krok nahrazen samostatným chronometrem, který hlavní stroj řídí, a ve 20. století dostaly měsíční ručka a čtyřiadvacetník samostatné pohony.
Stroj orloje se skládá z několika částí (strojů), kde každá část (dílčí stroj) má svoji funkci a ovládá jednotlivé části orloje, tvořící jeden celek:
Stroj hlavní, nazývaný také jicí (jdoucí) (něm. Gehwerk) a s ním spojený stroj ukazovací (pro pohyb Slunce, Měsíce a zvířetníku) byl poháněn závažím o hmotnosti 80 kg, které uvádělo celý stroj v pohyb. Stroj byl původně řízen vřetenovým krokem s lihýřem. Toto řešení kroku hodin bylo nepřesné (způsobovalo až čtvrthodinovou odchylku od přesného času denně) a roku 1866 byl krok nahrazen velmi dokonalým mechanickým chronometrem Romualda Božka, který hlavní stroj každou minutu uvolňuje a posouvá. Od té doby má orloj maximálně třísekundovou odchylku od přesného času za týden (někdy i jen půl sekundy). Všechny stroje jsou i dnes poháněny závažími s automatickým natahováním.
Ukazovací stroj vede pomocí tří souosých hřídelů tři ukazatele pro Slunce, Měsíc a hvězdný čas se zvířetníkem. Stroj spouští v časových intervalech 30 a 60 minut a 24 hodin další pomocné stroje: bicí, zvonící, stroj pro pohyb apoštolů a stroj pro ovládání kalendářní desky. Po spuštění tyto stroje vykonají určené pohyby s přidruženým mechanismem a na konci svého cyklu se opět zastaví a mechanicky uzamknou. Zvonící stroj upozorňuje zvoněním na blížící se odbíjení hodin, které obsluhuje bicí stoj. Kalendářní stroj je také vypouštěn hlavním strojem a o půlnoci každých 24 hodin posune kalendářní desku o jeden den. Za ciferníkem je dále zabudován novodobý stroj čtyřiadvacetníku, který má samostatný pohon.
Jádrem původní mechaniky orloje jsou tři kovaná ozubená kola o průměru 116 cm poháněná jedním společným pastorkem. Pro Slunce má kolo 366 zubů, pro Měsíc 379 zubů a pro zvířetník 365 zubů. V roce 1866 byl instalován opravný mechanismus pro chod měsíce ke korekci převodového poměru, který pro Měsíc má být přesněji 378,8... zubů.
Čtyřiadvacetník je mechanismus, sloužící k pootáčení vnějšího „staročeského“ ciferníku, který má po obvodu 24 gotických číslic, a to tak, aby bylo možno odečítat staročeský čas, v němž den začínal západem Slunce. Kývavý pohyb čtyřiadvacetníku byl původně realizován klikovým mechanismem od kalendářního kola, jak jej již v roce 1570 popisuje Táborský. Tato konstrukce zaručovala, že střední odchylka čtyřiadvacetníku činila jen 4 minuty a dosahovala maximální hodnoty 11 minut koncem února a začátkem března. Zmíněný klikový mechanismus byl později odstraněn a nahrazen strojkem s reverzací chodu čtyřiadvacetníku. Toto zařízení bylo však velice komplikované a v praxi se neosvědčilo. Spouštěcí strojek se musel uvádět do pohybu čas od času ručně. Při rekonstrukci orloje v roce 1948 byl úplně vynechán a čtyřiadvacetník byl trvale nastaven do polohy 12 hodin nahoře a 24 hodin dole. Nový pohybový mechanismus pro samočinné natáčení čtyřiadvacetníku navrhl roku 1956 Dr. Emanuel Procházka ve spolupráci s Ing. Miroslavem Krajníkem. Tento mechanismus se samostatným hodinovým strojkem byl na orloj instalován 6. listopadu 1957 a pracuje dodnes.
Bicí stroj nebyl v době vzniku orloje umístěn přímo za ciferníkem, ale samostatně ve věži v blízkosti zvonu. Teprve při pozdějších přestavbách, nejspíše v roce 1629 nebo 1659, byl přemístěn za ciferník, pevně spojen s hlavním strojem a pravděpodobně konstrukčně upraven. Bicí stroj se spouští hlavním strojem a odpočítává údery. Použitý „švarcvaldský“ mechanismus se závěrkovým kolem s různě vzdálenými zářezy se běžně užíval u věžních i kukačkových hodin, na orloji však musí odpočítávat až do 24 a proto byl upraven. Vedle hlavního závěrkového kola je zde ještě malé závěrkové kolo a odbíjení se zastaví až když se zářezy v obou kolech sejdou. K odpočítávání se tak využívá zajímavá matematická hříčka, která na počest předpokládaného duchovního otce orloje Jana Šindela dostala název „šindelovská posloupnost“. Vzácně se zdvojení závěrkových kol používalo i u jiných věžních hodin v Itálii. Dnes je Pražský orloj pravděpodobně jediný, kde dosud toto řešení funguje.
Zobrazování Měsíce a jeho fází je technicky náročné. Obvykle se řešilo zvláštním hřídelem v ručce nebo pod ní, který otáčel měsíční koulí nebo clonou, čímž se zobrazují fáze Měsíce. Důmyslné mechanické řešení pro znázornění fází Měsíce na Pražském orloji, patrně ze 17. století, se odlišuje od předchozích i pozdějších konstrukcí a je skutečně unikátní součástí orloje i ve světovém měřítku. Měsíc znázorňuje koule o průměru 130 mm, jejíž povrch má tmavou a světlou polokouli. Změnou natočení polokoulí vzhledem k pozorovateli jsou vizuálně vytvářeny fáze měsíce, a to velmi originální mechanickou konstrukcí bez vnějšího pohonu, pouze s využitím gravitace. Uvnitř koule je ozubený věnec s vnitřním ozubením 57 zubů, do kterého zabírají dva půlzávity dvouchodého šneku. Šnek je spojen s malým závažím, které se volně otáčí kolem osy kolmé k rovině ciferníku. Jak ručka Měsíce během dne mění polohu, závaží se šnekem zůstává díky gravitaci ve svislé poloze a šnek tak pomalu pootáčí měsíční koulí kolem její osy. Mechanismus pro znázorňování fází měsíce není zcela přesný, jeho chyba je však zanedbatelná a vyžaduje korekci v intervalu 4 let (po více než pěti letech bez korekce by se mechanismus předbíhal o celý den). Zato, když Měsíční koule například přimrzne ke své ose, musí se její poloha opravit ručně.
Stroj v měsíční kouli byl objeven a popsán při opravě v letech 1864 až 1865. Není známo, kdy byl vytvořen a na orloj osazen, ale podle technologie provedení se předpokládá, že teprve při opravě v roce 1659. Původní řešení zobrazování fází Měsíce (známé ze zprávy Táborského) patrně užívalo převod mezi hlavní osou ukazatele měsíce a vlastním ukazatelem, kdy se tento přes ozubený převod odvaloval po hlavní ose. Měsíc byl pevně spojen s ukazatelem a jak se tento natáčel kolem své osy, natáčela se i koule s fázemi měsíce. Podobný mechanismus mají i jiné orloje a v průběhu roku vykazuje odchylku až 4 dny od skutečné fáze měsíce. Kromě této cyklické odchylky produkuje také odchylku narůstající v čase, takže zhruba po 18 letech ukazuje přesně opačnou fázi měsíce, než jaká je na obloze. To byl zřejmě byl důvod, proč neznámý mistr v polovině 17. století vytvořil unikátní nový mechanismus poháněný gravitací, který vytváří odchylku jen poloviční (a cyklickou odchylku nemá).
Stroj pro pohyb apoštolů a sošek je pomocný stroj, který se automaticky spouští každou hodinu v denní době, je umístěn v prostoru s ostatními stroji a pohyb je přenášen nekonečným řetězem do komůrky o patro výše. Apoštolové se pohybují na spřažených vozících a pákový mechanismus s vratnou pružinou zajišťuje jejich pootáčení za okny a jejich pohyby; sv. Petr zvedá ruku a žehná, sv. Pavel kývne na znamení souhlasu a sv. Tomáš zavrtí hlavou jako nevěřící. Jednoduchým zarážkovým systémem je od pohybu apoštolů odvozeno otevírání okenic i pohyby soch na vnějším plášti orloje (Smrtka, Lakomec, Marnivec, Turek). V období svátků (Zelený čtvrtek – Bílá sobota), kdy Smrtka nemá zvonit, je ovládající drát odpojen z mechanismu. Mechanismus dále ovládá pohyb křídel kohouta, jehož kokrhání je řešeno měchem, stlačovaným závažím. Při pohybu apoštolů se závaží nadzvedne a měch naplní vzduchem. Na konci produkce apoštolů je vzduch závažím z měchu hnán do tří trubek, které imitují kokrhání. Pohyb apoštolů předchází odbíjení orloje. Stroj, stejně jako sošky, byl roku 1945 zničen a byl postaven znovu.
Kalendářní stroj tvoří hlavní kolo s 365 zuby po obvodu, které se spolu s kalendářní deskou každou půlnoc pootočí o jeden zub. Pouze v přestupném roce 24. února (podle reference) zůstane kolo jeden den stát.
Po roce 1560, kdy byl správcem orloje opět Jan Táborský, byl mechanismus kalendářní desky spojen s hlavním strojem, který ji jednou za den uvolní a pootočí. Do té doby to musel orlojník vykonávat ručně.
Božkův chronometr byl instalován do soustrojí až v roce 1866, aby se zvýšila přesnost a spolehlivost chodu stroje, který už neodpovídal potřebám doby. Náhrada původního lihýře s vřetenovým krokem za přesný řídící chronometr, který bude nadále každou minutu spouštět starý stroj, byla svěřena Romualdu Božkovi (1814 až 1899), synu hodináře a konstruktéra Josefa Božka. Tento regulátor se sekundovým kyvadlem a rtuťovou kompenzací teplotních změn zajišťuje potřebnou přesnost chodu. Chronometr má Denisonův gravitační krok a je dokladem vynikající konstruktérské i hodinářské práce. Od roku 1866 je chod pražského orloje definitivně řízen tímto chronometrem.
Astronomická část orloje přestavuje model ptolemaiovské sluneční soustavy (Ptolemaiova zeměstředná soustava), uspořádaný jako astroláb poháněný hodinovým strojem. Hlavní stroj orloje pohání tři souosé hřídele přes ozubená kola s různým počtem zubů. Ta nesou tři ukazatele, které ukazují sluneční a hvězdný čas a pohyb Měsíce. Důmyslný systém táhel na ciferníku přitom posouvá symbol Slunce (zlaté sluníčko) a měsíční kouli po jejich ručkách, takže ukazují polohu Slunce vzhledem k horizontu i ve zvěrokruhu a polohu Měsíce.
Základem viditelné části orloje je nepohyblivý velký kruh s barevným pozadím o průměru 2,6 metru, tvořící podkladovou desku astrolábu. Astroláb je založen na průmětu pomyslné kulové nebeské klenby do roviny. Použitým zobrazením je stereografická projekce, v případě Staroměstského orloje jde o průmět ze severního pólu. Na desce astrolábu jsou takto zobrazeny coby soustředné kružnice: obratník Raka (vnější okrajová kružnice), obratník Kozoroha (nejmenší kružnice) a rovník (kružnice mezi oběma obratníky). Uprostřed desky, kudy prochází pohybové osy, se v daném promítání nachází nebeský jižní pól.
Poněkud matoucí je vyobrazení zemského glóbu v oblasti mezi jižním pólem a obratníkem Kozoroha, s Prahou v místě jižního pólu.
Barevně odlišené oblasti ukazují části oblohy vztažené k místu pozorovatele (zeměpisné šířce Prahy). Horní jasně modrá plocha je obloha nad horizontem. Černá a červená plocha pak představují část oblohy pod horizontem. Během dne se symbol Slunce nachází v modré části, v noci pak v černé části. Během svítání a soumraku prochází symbol Slunce červenou částí pozadí. V černém poli se symbol Slunce pohybuje během astronomické noci, kdy je Slunce více než osmnáct stupňů pod obzorem. V pražských podmínkách, na 51. stupni severní šířky, se sluneční symbol mezi 1. červnem a 13. červencem do černé části vůbec nedostane.
V levé červené části, která představuje východ, jsou latinské nápisy AVRORA (svítání) a ORTVS (východ Slunce). V pravé části, která představuje západ, jsou nápisy OCCASVS (západ Slunce) a CREPVSCVLVM (soumrak).
Zlaté římské číslice na okraji modrého kruhu tvoří ciferník běžného 24hodinového dne a pozlacená ručka zde ukazuje sluneční čas. Polední dvanáctka stojí na vrcholu v jasně modrém poli, půlnoční dvanáctka dole v černém poli. Orloj je dnes seřízen tak, že neukazuje místní sluneční čas, nýbrž občanský středoevropský čas UT+1, který odpovídá 15. stupni východní délky. Proti místnímu času se předchází o 2 minuty a 18 sekund.Zakřivené zlaté čáry rozdělují modrou plochu ciferníku na 12 částí a označují „přirozené“ či „babylonské“ hodiny, odpovídající 1/12 času mezi východem a západem Slunce. Denní hodiny pak odpovídají době, kdy je světlo, a noční době, kdy je tma. Délka této hodiny se v průběhu roku mění tak, jako se mění délka dne během roku. Symbol Slunce (zlaté sluníčko), které se po ručce slunečního času v průběhu roku posouvá, tak ukazuje „přirozený“ čas, na nějž byli lidé ještě ve středověku zvyklí. Naopak, ručka na obvodu ciferníku ukazuje „mechanický“ čas se stejně dlouhými hodinami během jednoho dne, tak jak jsou užívány dnes. Zde ovšem údaj času neříká, zda je světlo nebo tma: například v 6 hodin ráno je v létě světlo a v zimě tma. Toto lidem na mechanickém času dlouho vadilo a Staroměstský orloj je vzácným svědectvím tohoto důležitého přechodu ve vnímání času.
Symbol Slunce (zlaté sluníčko) je ze zlaceného plechu a posouvá se po hlavní hodinové ručce táhlem, spojeným se zvířetníkem. Slunce oběhne ciferník jednou za 24 hodin a posouvá se po obvodu zvířetníku, který oběhne jednou do roka. Symbol Slunce ukazuje:
na zakřivených zlatých liniích na modré ploše ciferníku lze odečítat „přirozený“ či „babylonský“ čas s různě dlouhými hodinami (černé arabské číslice)
Měsíc obíhá po ciferníku v tropickém cyklu 27 dní, 7 hodin, 43 minut a 5 sekund. Vedle posuvu po ručce je skrytým mechanismem v měsíční kouli znázorňována i fáze měsíce, tedy světlá a tmavá polokoule.
Na ručce hvězdného času je upevněn excentrický kruh se znameními zvěrokruhu. Ručka hvězdného času oběhne ciferník za 23 hodin 56 minut a 4 sekundy, pohybuje se tedy o něco rychleji než ručka slunečního času. Táhlo na ciferníku přitom posouvá symbol Slunce po jeho ručce tak, že se pohybuje po obvodu zvěrokruhu a ukazuje aktuální znamení. Každé znamení má úhlově stejnou velikost ale vzhledem k excentrickému usazení se toto jeví jako nestejně veliké úseky v dělení obvodu zvířetníku. Úsek každého znamení je přitom paprsky na obvodu zvířetníku rozdělen na 6 částí, což umožňuje přibližné odečítání kalendářního data. Konstrukční vada vzniklá během úprav v 19. století způsobila, že se symbol Slunce nepohyboval nad zvířetníkem, ale vně. Při další opravě byl proto zvířetník rozšířen o zlacený okraj, po jehož obvodu se symbol pohybuje. Zlatá hvězdička představuje jarní bod a ukazuje hvězdný čas.
Čtyřiadvacetník je po staročeském (nebo také italském) způsobu rozdělen na 24 hodin a po obvodu označen arabskými číslicemi gotického tvaru na samostatném mezikruží. Mezikruží leží na vnějším okraji hlavního ciferníku s černým podkladem a zlaceným písmem. K odečítání času na ciferníku slouží dva pohyby. Kolik je hodin ukazuje zlatá ruka na čtyřiadvaceníku, který se však během roku také natáčí. Staročeský den totiž začínal západem Slunce (jako dodnes například v židovské liturgii), což konstruktéři orloje vyřešili natáčením ciferníku v rozmezí 60° v průběhu roku. Časový údaj na ciferníku tak závisí na roční době (v létě dlouhý den, v zimě krátký den). 24 hodin je tedy v nejdelší den roku odbíjeno v 8 hodin (SEČ) večer, při rovnodennosti v 6 hodin večer a v nejkratší den roku o 4. hodině odpolední. Staročeský čas tak udává počet hodin, které uplynuly od posledního západu Slunce.
Zlatá ruka je hlavní ukazatel orloje a oběhne kruh za 24 hodin. Zasahuje přes celý průměr ciferníku, až po kývavou stupnici čtyřiadvacetníku, kde ukazuje staročeský čas. Zároveň ukazuje občanský (dříve také „německý“) čas, v němž den začíná o půlnoci a má 2 × 12 hodin. Ciferník je označen římskými číslicemi I až XII, což bylo ve středověku a dlouho i v novověku obvyklé. Horní dvanáctka v modrém poli znamená poledne, dolní dvanáctka v černém poli půlnoc. Protože pohyblivé části ciferníku mohou číslice překrývat, je hlavní ručka protažena i k opačnému okraji ciferníku se shodnými čísly. Používání německého času v českých zemích zavedl císař Ferdinand I. v roce 1547.
12 pozlacených křivek v modrém poli, které se obloukem sbíhají od obvodu ke středu a jsou popsány černými arabskými číslicemi označují hodiny babylonské nebo také planetní. Dělí den od východu po západ Slunce na 12 stejných dílů, které jsou tudíž v průběhu roku různě dlouhé. Pomocí nich bylo možno určit planetu ke dni narození a původně byla na orloji umístěna i planetní tabulka v místě, kde je nyní kohout. Křivky protínají tři soustředné kružnice, jež představují obratníky Raka, Kozoroha a rovník. Takové dělení dne, tedy počítání hodin po východu slunce používali Babyloňané, Egypťané, Řekové, Římané a další národy.
Vnitřní číselník zobrazuje XII. hodinu nahoře, XXIV. dole a VI. respektive XVIII. hodinu vlevo a vpravo.
Hvězdný čas (též siderický) ukazuje zlatá hvězdička na ručce, s níž je pevně spojen i zvířetník. Hvězdný čas, užívaný v astronomii i v astrologii, se odvozuje od polohy „stálic“, vzdálených hvězd na obloze. Hvězdný den je oproti slunečnímu asi o 4 minuty kratší. Rozdíl je způsoben tím, že se Země při jedné otáčce vůči hvězdám posune po své dráze kolem Slunce a Slunce již také není ve stejné poloze na obloze jako na počátku hvězdného dne. V průběhu jednoho roku činí tento rozdíl celý jeden den. Hvězdný čas udává, kolik hodin a minut uplynulo od posledního průchodu jarního bodu poledníkem. Hvězdný čas se odečítá z římských číslic. Po 23. září se k odečtenému času připočte 12 hodin, protože od 21. března uplynulo půl roku.
V letech 1979 až 1982 ukazoval Staroměstský orloj letní čas. Přestavení orloje však vyžaduje mechanický zásah a navíc astroláb ukazoval polohu Slunce a Měsíce pro jiné místo na Zemi, konkrétně pro 30° východní délky. Dnes se přestavuje jen čas na malých boční cifernících a věžních hodinách radnice.
Kalendářní deska od Josefa Mánesa z roku 1865 byla v roce 1880 nahrazena kopií od J. K. Lišky. Na desce jsou zobrazeny alegorie měsíců s venkovskou a zemědělskou tematikou. Menší obrázky představují znamení zvěrokruhu. Vnitřní obrázek se zlatými hradbami a věžemi je středověký znak Prahy. Na okraji kruhu je církevní kalendárium se jmény 365 světců a s názvy pevných svátků.
Originál Mánesovy kalendářní desky je uložen v Muzeu města Prahy a jeho místo zaujímá kopie zhotovená Suchardovým přítelem z dětství, akademickým malířem Bohumírem Čílou roku 1946. Bohumír Číla (1895 až 1973) vynikal především jako restaurátor a po léta byl Staroměstský orloj restaurován právě jím, později pak jeho dcerou, akademickou malířkou a restaurátorkou Bohumírou Míšovou-Čílovou (1932 až 1997).
Dny v roce jsou postupně označeny písmeny A až G, která se cyklicky opakují. Tato denní písmena sloužila k určování nedělí: písmeno připadající na neděli se nazývá „nedělní písmeno“ a všechny jím označené dny jsou v tomto roce neděle. Pro přestupné roky platí písmena dvě, písmeno se mění o přestupném dni.
Cisiojan je méně známá část kalendária a je umístěn po vnějším obvodu kalendářní desky orloje. Je to stará mnemotechnická pomůcka pro zapamatování nepohyblivých svátků v roce, tedy svátků významných světců. Text cisiojánu je složen ze slabik jmen světců a výplňkových slabik mezi nimi. Složený veršovaný text je sice poněkud kostrbatý, ale srozumitelný a zapamatovatelný. Celý roční cisioján má 365 slabik (stejně jako je dnů v roce).
Ukázka přepisu prosincové části cisiojánu (významné slabiky jsou zde kurzívou): Po – sně – hu – Bá – ra – s Mi – ku – lá – šem – šla, v no – ci – Luc – ka – len – pře – dla, – po – vě – děl – To – máš – tre – stán: Na – ro – dil – se – Kri – stus – Pán.
Cisiojány vznikaly přibližně od 12. století, v Čechách od 13. století, a používaly se až do 17. století. S nástupem tištěných kalendářů však jejich význam zanikl a téměř upadly v zapomnění. O umístění českého cisiojánu na kalendářní desce roku 1866 se přičinil Karel Jaromír Erben.
Každou hodinu v denní dobu se ve dvou okénkách nad ciferníkem objevuje 12 apoštolů (se svými atributy). Význam zobrazování apoštolů nemá s odměřováním času žádnou spojitost, jejich význam je spíše náboženský a pro zaujetí kolemjdoucích.
Oproti evangelijním výčtům dvanácti tedy na orloji chybí evangelista Matouš, jeden z Jakubů (zdroje se neshodují, který) a Jidáš Iškariotský, místo nich jsou na něm svatý Matěj, přibraný podle Skutků apoštolských místo Jidáše, a svatí Pavel a Barnabáš, kteří se apoštoly stali až v době raného křesťanství.
Současné sošky dvanácti apoštolů vytvořil po roce 1945 sochař a loutkář Vojtěch Sucharda. Suchardovy prvotní návrhy byly zamítnuty jako příliš extravagantní, nakonec vyřezal sochy podobné původním, ale nikoliv přesné repliky. Do sochy svatého Tomáše ukryl v hliníkové tubě od doutníku několikastránkový dopis, kde svoji práci na sochách popisuje. Dopis byl objeven během rekonstrukce v roce 2018.Původní sochy apoštolů shořely při požáru radnice v květnu 1945. Kdy se pohyblivé figury apoštolů na orloji objevily, není přesně známo, neboť celý městský archiv téhož roku taktéž shořel. Protože však na vyobrazení z roku 1790 jsou ještě prázdná okénka, bylo to patrně v 19. století; s jistotou jsou tyto figury na orloji od roku 1866 po velké rekonstrukci. Původní sochy byly duté a vykonávaly jednoduchý pohyb natočení do okénka, tři z nich navíc vykonávaly při pohybu ještě další pohyb; zdvihání ruky, vrtění a přikyvování hlavou.
Mimo apoštolů je na orloji dalších 9 dřevěných soch, některé konají drobné pohyby souběžně s pohybem apoštolů.
Kohout: zakokrháním ukončuje představení apoštolů. Soška je pozlacená a je umístěna v komůrce nad okny apoštolů. Kokrhání je realizováno stlačeným vzduchem z měchu, který je hnán do tří trubek, socha kohouta je poslední, která byla na orloj osazena v 19. století.
Marnivec: je pohyblivá socha horní řady vlevo a při pohybu si prohlíží vlastní tvář v zrcadle.
Lakomec: je pohyblivá postava vedle marnivce, potřásá měšcem a kývá holí.Horní řada vpravo:
Smrtka (kostlivec): je pohyblivá soška na pravé straně, otáčí přesýpací hodiny vyjadřující odměřování času života a tahá za provaz umíráčku, který je umístěn nahoře ve věžičce nad orlojem. Umíráček před opětovným spuštěním času zazvoní 73x.
Turek: soška je považována za symbol rozkoše jako neřesti.Sítě kolem soch mají zamezit dosedání ptactva a tím znečisťování trusem.
Archanděl Michael: socha archanděla nejprve svým kopím ukazovala na platný údaj na kalendářní desce, ale od Mánesova pootočení kalendária ukazuje na ukazatel v horní části ciferníku.Dolní řada vpravo:
Pověst o sedmadvaceti popravenýchStaroměstského orloje se týkají i legendy, např. když se stroj zastaví, přijde válka, nebo legenda o tom, že ten, kdo zasáhne do orloje, zemře nebo zešílí. Několik let po vytvoření nové kalendářní desky zešílel i Josef Mánes.
Staroměstský orloj i staroměstská radnice jsou pro svoji historickou významnost stále prezentovány jako hodnotná kulturní památka Česka a Prahy v tuzemsku i zahraničí.
K 600 letům pražského staroměstského orloje byla 9. října 2010 provedena společností Tomato production v rámci projektu The Macula večerní videomappingová show osvětlující orloj.
Motivy z orloje vyšly na československých poštovních známkách. Na třech známkách v edici „Dětem“ z roku 1936 byl vyobrazen motiv Ledna z Mánesovy kalendářní desky. V roce 1978 vyšel aršík s motivy orloje u příležitosti světové výstavy známek. Astroláb je vyobrazen i na známce s nominální hodnotou 0,50 Kčs ze série věnované 125. výročí jednoty československých matematiků a fyziků. U příležitosti 600 let od první zmínky o orloji vyšla 16. června 2010 česká známka v nominální hodnotě 21 Kč.ČNB vydala 17. března 2010 pamětní stříbrnou dvousetkorunu k 600. výročí sestrojení Staroměstského orloje.Na téma orloje a mistra Hanuše je také český animovaný celovečerní film Kozí příběh - pověsti staré Prahy režiséra Jana Tománka z roku 2008.
Model Staroměstské radnice s orlojem je umístěn jako jediná česká zajímavost v parku miniatur členských států EU Mini-Europe v Bruselu.V jihokorejském Soulu ve čtvrti Hongde od roku 2007 stojí, obklopena moderními domy a elektrickým vedením, replika části pražské staroměstské radnice, včetně věže a věrné a funkční repliky orloje (zmenšené 1:2). Uvnitř se nachází restaurace řetězce Castle Praha.Pražským orlojem je inspirovaný i orloj vybudovaný v letech 2006–2011 z distribuční trafostanice v Kryštofově Údolí. Její dominantou jsou také dvě okénka, ve kterých přes den pravidelně každou hodinu obíhá 12 vyřezávaných apoštolů, po stranách doplněné dalšími statickými i pohyblivými sochami a reliéfy. V roce 2011 bylo doplněno i zařízení zobrazující fáze měsíce a znamení zvěrokruhu.
ROSICKÝ, Václav. Staroměstský orloj v Praze. Praha: J. Otto, 1923. Dostupné online. [nedostupný zdroj]
ŠOLCOVÁ, Alena. Mistr Jan Šindel - pravděpodobný tvůrce matematického modelu pražského orloje, Pokroky matematiky, fyziky a astronomie 54 (2009), No. 4, 307-317.
VOJTÍŠEK, Prof. Dr. Václav. Radnice staroměstská v Praze. Praha: A.B. Černý, 1923. Dostupné online. Uměleckohistorická studie o významu, dějinách a památkách radnice Starého Města včetně orloje se věnuje i městskému zřízení s radním domem spojenému. Dějiny Staroměstské radnice. Stavební vývoj radního domu. Stav budovy ve 20. letech 20. stol., její památky a výzdoba včetně medailonků staroměstských primátorů zachycených na podobiznách v Primátorském sále. Staročeský orloj. – 16 reprodukcí a fotografií exteriéru i interiéru radnice a jeho detailů.. [nedostupný zdroj]
KOŠNÁŘ, Julius. Staropražské pověsti a legendy. Praha: Vincentinum, 1933. Dostupné online. Kapitola O orloji na staroměstské radnici a vedle stojící sošce mariánské, s. 171 až 175. [nedostupný zdroj]
PROCHÁZKA, Emanuel. Obnovení chodu čtyřiadvacetníku na Staroměstském orloji. Jemná mechanika a optika. 1958, s. 205–208. ISSN 0447-6441. 
ZDENĚK HORSKÝ, EMANUEL PROCHÁZKA. Pražský orloj; Acta historiae rerum naturalium nec non technicarum IX. Praha: Československá akademie věd, 1964. 
 Měsíčník hodin staročeských na Staroměstské radnici. Praha: H. Fuchs, 1866. Dostupné online. Velmi stručný popis Mánesovy kruhové kalendářní desky s alegoriemi měsíců instalované ve spodní části Staroměstského orloje r. 1865. [nedostupný zdroj]
MALINA, Jakub. Staroměstský orloj. Praha: Eminent, 2005. ISBN 80-7281-202-5. S. 196. 
FUCHSE, Hynek. Měsíčník hodin staročeských. Praha: Hynek Fuchse, 1866. Dostupné v archivu pořízeném dne 2014-07-15. S. 1–8.
 Obrázky, zvuky či videa k tématu Rekonstrukce věže Staroměstské radnice v roce 2018 ve Wikimedia Commons 
Křížek, M., Somer, L., Šolcová, A.: Jaká matematika se ukrývá v pražském orloji? (pdf)
Kompletní simulátor Pražského orloje Simuluje astronomický i kalendářní ciferník. Obsahuje animaci apoštolů a pohyblivých soch. Odbíjí čas.