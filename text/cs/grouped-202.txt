
Sudetoněmecký sbor dobrovolníků, též Sudetoněmecký Freikorps, (německy: Sudetendeutsches Freikorps, SdFK), také známí jako Ordneři (podle Ordnergruppe) byla sudetoněmecká polovojenská organizace založená v září 1938 za účelem destabilizace situace v československém pohraničí pomocí ozbrojených útoků, sabotáží a diverze.
SdFK vznikl v září 1938 z nařízení A. Hitlera oficiálně jako obranná organizace sudetských Němců, ve skutečnosti ale za účelem destabilizace situace v československém pohraničí pomocí ozbrojených útoků, sabotáží a diverze. V tomto období kulminovala tzv. sudetoněmecká krize, kdy československé úřady vojenskou silou potlačily Henleinův pokus o puč. Útoky proti objektům státní moci i proti civilnímu obyvatelstvu vyvrcholily do té míry, že některá československá území musela být dobývána zpět vojenskou silou, jiná se podařilo znovu získat až po 2. světové válce. Společně s diplomatickou a propagandistickou činností byla činnost SdFK jednou z příčin odtržení části území Československa prostřednictvím Mnichovské dohody a de facto i zániku zbytku ČSR v březnu 1939.
V květnu 1938 došlo k dalšímu dramatickému vývoji ve stále se zhoršujícím vztahu vlády ČSR a sudetoněmeckého hnutí představovaného Sudetoněmeckou stranou (SdP) a jejím předsedou Konradem Henleinem. Již v březnu 1938 obdržel od Hitlera rozkaz klást československé vládě takové požadavky, které nebude moci či nebude ochotna splnit. Proto 24. dubna 1938 v Karlových Varech zveřejnil tzv. 8 karlovarských bodů; v nich se sudetoněmecké hnutí přihlásilo k nacionálnímu socialismu, požadoval pro Sudety samostatnost v podobě vlastní správy a samostatného území a odškodnění za příkoří spáchané na Němcích v roce 1918, což byly požadavky již rozpuštěné Německé nacionálně socialistické strany dělnické (Deutsche Nationalsocialistische Arbeiterpartei, DNSAP). To však československá vláda odmítla. 17. května byly SdP založeny po vzoru SA Freiwilliger Schutzdienst (Ochranné oddíly),(FS), následně československou vládou povolené.
K dalšímu zdramatizování situace přispělo 20. května večer rozhodnutí československé vlády o povolávání záložníků a následném vyhlášení ostrahy hranic. Zároveň byla ministerstvem vnitra nařízena pohotovost praporů Stráže obrany státu (SOS). Družstva SOS, posílená o povolané vojenské zálohy, začala včetně objektů lehkého opevnění obsazovat pohraničí. Důvodem byla obava vlády z vpádu vojenských jednotek nacistického Německa do ČSR. Po uklidnění situace byla 13. června ostraha hranic zrušena, jednotky SOS se začaly stahovat zpět a armádní záložníci byli propouštěni domů. To však mělo za následek další nárůst aktivity příslušníků sudetoněmeckého hnutí: ve velkém množství se z Německa do Československa pašovaly zbraně a propagandistický materiál a prováděla se výzvědná činnost. Pohraniční služba nebyla schopna tento nával zvládat, protože se tak dělo na území s velkou převahou sudetoněmeckého obyvatelstva, které z velké většiny tuto činnost vnímalo jako pomoc své „pravé vlasti” sudetským Němcům.
3. srpna zahájila svou činnost Runcimanova komise, která byla završením snahy Velké Británie a Francie o diplomatické řešení sudetoněmeckého problému. Komise byla do ČSR vyslána s úmyslem získat obecný přehled o krizové situaci.
12. září 1938 pronesl na sjezdu NSDAP v Norimberku Adolf Hitler očekávaný projev, ve kterém mj. prohlásil, že Němci v Československu nejsou ani bezbranní ani opuštění. Tento projev se stal v Sudetech signálem k povstání (od 10. září ale již probíhaly masové demonstrace sudetských Němců, na kterých bylo otevřeně deklarováno přání po samostatnosti Sudet). FS začaly organizovat první teroristické a sabotážní akce proti objektům státní správy na území ČSR. Útoky nebyly nijak koordinovány a byly vedeny proti policejním stanicím, celním úřadům a vojenským objektům. Cílem bylo získávání zbraní a snaha o další destabilizaci situace v čs. pohraničí. Československá vláda reagovala 13. září vyhlášením stanného práva pro zločin vzbouření ve 22 pohraničních okresech a vysláním vojska. Tomu se podařilo situaci uklidnit.
Dne 16. září československá vláda rozpustila SdP. Mnozí funkcionáři proto prchli do Německa. Týž den vznikl návrh na založení organizace po vzoru německých Freikorps. 16. září s tímto návrhem seznámil Hitlera Karl Hermann Frank, v ten samý den byla i velením praporů SOS vyhlášena pohotovost. Hitler Frankův návrh již 17. září ráno podpořil svým podpisem (ještě pod názvem Ochranné sbory v tyto dny provedly skupiny sudetoněmeckých ozbrojenců další útoky proti čs. institucím), čímž Sudetoněmecký Freikorps vznikl oficiálně (původní název, který nesl Henleinovo jméno (Freikorps Henlein) ale Hitler zakázal). Následně začaly Československo opouštět tisíce sudetských Němců (důvodem bylo jednak stanné právo a také snaha vyhnout se nástupu do československé armády). Ti se poté v Německu začali podrobovat bojovému výcviku pod dohledem instruktorů z Wehrmachtu, SA a SS. 17. září v rozhlasovém projevu K. Henlein již otevřeně vyzval ke zničení Československa.
Dne 18. září Hitler dálnopisem vrchnímu velení armády jasně určil účel SdFK: ochrana sudetských Němců a vyvolávání nepokojů v československém pohraničí.Ten den vydal i K. Henlein jako vůdce SdFK rozkaz č. 1, ve kterém oznámil vznik sboru a určil závazné podmínky pro vstup.
Své první akce zahájila SdFK 19. září útokem v Ašském výběžku. Původní záměr, masové útoky ale nebyly uskutečňovány zejména z nedostatečného vyzbrojení příslušníků SdFK (do konce činnosti SdFK se podařilo vyzbrojit pouze polovinu jejich členů, na což si vedení SdFK v hlášeních opakovaně stěžovalo) a dále kvůli nesouhlasu velení německé armády s masovými a nekoordinovanými akcemi proti území ČSR, které mohly vyvolat nežádoucí reakci z československé strany i ze strany mocností. Na žádost velení Hitler nařídil 20. září dokonce omezení počtu akcí. Útoky měly být nadále vedeny pouze proti přesně určeným cílům a pouze skupinami s maximálním počtem 12 členů. Existence SdFK měla být, opět s ohledem na mocnosti, utajena. Naproti tomu německý pronacistický tisk zahájil protičeskoslovenskou kampaň, v níž obviňoval čs. ozbrojené síly z vražd německých žen a dětí či organizovaného žhářství.Tyto útoky se pro Československou armádu, SOS a finanční stráže staly nepříjemnými. Po mobilizaci se čs. armáda navíc stáhla od hranic na strategickou obrannou linii, což v důsledku vedlo k tomu, že československá vláda ztratila v některých obcích svou moc. Svou roli sehrála i obava čs. úřadů z toho, že by tvrdší postup proti útočníkům mohl být zneužit jako záminka pro německý útok; zajatí ozbrojení příslušníci SdFK byli obratem propouštěni, platil zákaz používání zbraní proti útočníkům, obsazené objekty čs. moci neměly být dobývány zpět atd.Dne 21. září se Hodžova vláda podvolila britsko-francouzským požadavkům na odstoupení části českého pohraničí a přijala podmínky tzv. Mnichovské dohody. 22. září proběhla po celé ČSR generální stávka vyjadřující nesouhlas občanů s přijetím podmínek smlouvy, na což vláda reagovala podáním demise. Týž den byla jmenována úřednická vláda gen. Syrového (tzv. vláda obrany republiky). V průběhu dne byla také vyhlášena úplná bojová pohotovost opevnění a jednotky SOS byly podřízeny armádnímu velení. Již v noci z 22. na 23. září uskutečnily oddíly SdFK společně s příslušníky SA a SS velký přepad československého území a obsadily Ašský výběžek včetně Aše. Toto území získalo Československo zpět až v roce 1945. 23. září ve 22.50 vyhlásila Syrového vláda mobilizaci československé branné moci. K 28. září již bylo ve zbrani 1,25 milionu československých vojáků, kteří postupně obsazovali pohraniční opevnění a pozice na čs.-německých hranicích. Německé obyvatelstvo (zejména muži, kteří se odmítali podrobit branné povinnosti) začali na rozhlasovou výzvu z Říše hromadně prchat do Německa, jihomoravané do Ost Marky – bývalého Rakouska. (Ve svých vzpomínkách, uveřejněných v sudetoněmeckých tiskovinách, uvádějí, že někteří nakonec skončili ve vídeňských kasárnách, kde si s nimi nevěděli rady, neboť Wehrmacht je nepotřeboval, vše už bylo přesně naplánované. Těšili se, že do svých vsí vpochodují společně s Wehrmachtem jako hrdinové, ale i z toho sešlo: svůj úkol už splnili, a Hitler se nechtěl o své vítězství s nikým dělit. Domů se vraceli až po obsazení svých vsí Wehrmachtem. Osvobozením a připojením k Říši získali říšské občanství s povinností narukovat do Wehrmachtu, což vzápětí následovalo. „Vítězství“ začalo dostávat hořkou příchuť).[zdroj?]Proti vyzbrojené a početně silné armádě neměly špatně vyzbrojené a vycvičené oddíly SdFK velké šance. Armádním oddílům, jednotkám SOS a oddílům sudetských Němců, kteří bojovali na straně ČSR (jednalo se o sudetoněmecké sociální demokraty a komunisty, kteří jediní tvořili v Sudetech opozici vůči Henleinově SdP) se podařilo v Sudetech částečně zklidnit situaci. Velení SdFK se proto rozhodlo změnit taktiku. Začaly převládat průzkumné akce, teroristické a sabotážní úkoly pokračovaly v menší míře. S blížícím se datem platnosti Mnichovské dohody (1. říjen 1938) se ale armáda opět začala stahovat na linii opevnění a vyklizené území začaly obsazovat příslušníci SdFK, kteří přitom útočili na pozice oddílů SOS, které musely zůstat na svých místech.
Mnichovská dohoda, podepsaná z 29. na 30. září, vstoupila 1. října v platnost a Wehrmacht začal obsazovat území Sudet, které bylo ČSR nuceno odstoupit Německu. SdFK bylo vrchním velením podřízeno jednotkám Wehrmachtu s tím, že na území Sudet budou příslušníci SdFK vykonávat funkci policistů.
Po obsazení Sudet německou armádou se další existence SdFK ale stala bezpředmětnou a nebyla jí svěřena žádná činnost poté, co starost o bezpečnostní situaci převzala německá policie. 2. října sice proběhlo jednání mezi náčelníkem štábu SdFK Pfrognerem a generálem policie Kurtem Daluegem o dalším využití SdFK, ale to skončilo bez výsledku. Dalším problémem se stalo nezákonné jednání příslušníků SdFK: rabování, konfiskace majetku či zatýkání. Přítrž tomuto jednání musel učinit Henlein ve zvláštním rozkazu. Přestože území Sudet bylo Československem odstoupeno, útoky oddílů SdFK na mnoha místech pokračovaly dál.
Začátkem října začalo váznout zásobování SdFK ze strany Wehrmachtu a SS. Příslušníci SdFK proto začali být postupně odesíláni domů. Rozkazem K. Henleina z 9. října 1938 byl SdFK oficiálně rozpuštěn.
Bylo stanoveno, že ti členové SdFK, kteří během bojů mezi 20. a 30. zářím utrpěli zranění, budou odškodněni. Dluhy vyplývající z činnosti SdFK (tj. dodávkami ze strany prodejců) měly být kompenzovány německou armádou, což se nikdy nestalo.
Velitelé SdFK byli později začleněni do vojenských či civilních struktur Říše: K. Henlein dosáhl hodnosti generála SS a až do konce války působil jako Gauleiter Sudet. K. H. Frank dosáhl hodnosti generála SS. Po okupaci zbytku Čech a Moravy 15. března 1939 se stal státním tajemníkem říšského protektora pro Čechy a Moravu a později říšským ministrem pro Čechy a Moravu v Hitlerově kabinetu.
Po druhé světové válce byla SdFK společně s dalšími odnožemi Freikorps zařazena do jednání Norimberského tribunálu. Ve svém rozsudku označil Mezinárodní vojenský tribunál organizace Freikorps (tedy i SdFK) za teroristické. Odsun sudetských Němců z Československa po druhé světové válce je stále vnímán jako přímý důsledek teroristických aktivit SdFK. Podle oběžníku MV ČSR k ústavnímu dekretu presidenta republiky ze dne 2. srpna 1945 o úpravě československého státního občanství osob národnosti německé a maďarské byli mezi osoby, které československé občanství ztrácejí automaticky, zahrnuti i příslušníci SdFK.Právním podkladem pro stíhání příslušníků SdFK v poválečném Československu byl dekret prezidenta republiky č. 16/1945 Sb.(tzv. Velký retribuční dekret) o potrestání zločinců, zrádců a jejich pomahačů, dále dekret č. 17/1945 Sb. (o Národním soudu) a dekret č. 138/1945 Sb. (tzv. Malý retribuční dekret) o potrestání některých provinění proti národní cti. Jako trestná činnost byla vnímána již samotná příslušnost k SdFK. Soudy totiž nepovažovaly vstup do SdFK za dobový omyl (čímž se obvinění hájili), ale za jejich postoj. Příslušnost k SdFK byla v mnoha případech jen začátkem aktivní činnosti, která pokračovala příslušností k dalším organizacím prohlášeným za zločinecké (SS, SA atd.).Někteří příslušníci SdFK byli za svou činnost mimořádnými soudy po válce odsouzeni ke ztrátě občanských práv a propadnutí majetku a ve zvlášť závažných případech i k trestu smrti(např. K. H. Frank), příslušnost k SdFK však důvodem pro vynesení absolutního trestu nebyla. Soudy zkoumaly předložené důkazy a svědecké výpovědi a v některých případech vynesly osvobozující rozsudky (nebyly-li důkazy dostatečně průkazné, soudy se řídily podle zásady in dubio mitius, v pochybnostech mírněji) či mírné tresty odnětí svobody v případech, že jednali s úmyslem prospět českému či slovenskému národu, či se prokázala změna postojů obviněných (v pozdějších letech aktivně pomáhali Židům, zajatcům, nuceně nasazeným). Naopak při prokázaném podílu na zločinech proti státu, osobám či majetku byly ukládány vysoké tresty v podobě těžkého žaláře, ztráty občanské cti a ztráty majetku (o občanství a o veškerý majetek byli připraveni prakticky všichni Němci). Mimořádné soudy nesplňovaly obvyklé standardy, např. trest smrti byl vykonáván během 3 hodin po vynesení rozsudku, žádost o milost neměla odkladného účinku, postupovalo se „co možno urychleně“, vyšetřování se nekonalo. Vyhledávání bylo omezeno na „skutečnosti zásadní důležitosti“, prováděl je národní prokurátor.[zdroj?]Z výkonu trestu byli odsouzení propuštěni po jeho odpykání a dále potom při prezidentské amnestii v roce 1953. Zbytek odsouzených (včetně odsouzených k více než 20 letům či trestům doživotí) byl propouštěn v roce 1955. Všichni odsouzení byli po svém propuštění předáni k odsunu a vysídleni do SRN.
SdFK byla organizace sestavená narychlo s cílem destabilizovat situaci v československém pohraničí a vytvořit vhodné podmínky pro jeho obsazení německými ozbrojenými složkami. Po počátečních úspěších SdFK a územních ziscích nařídil Hitler utlumení činnosti a omezení se na vyvolávání chaosu. Přestože příslušníci SdFK byli špatně vyzbrojeni a nedisciplinovaní, jejich oddíly měly především politickou hodnotu, neboť budily zdání, že se jedná o národně-osvobozenecký boj.
Skličující konec Freikorpsu ve srovnání s patetickými výzvami k sebeobraně na počátku ukázal naplno degradaci sudetoněmeckého dobrovolnického sboru. Přesvědčení příslušníků SdFK o boji za sebeurčení se ukázalo jako mylné, byli pouhými nástroji, Konrad Henlein pouze vykonával Hitlerovy rozkazy, kterými Hitler sledoval zničení Československa, a nikoliv osvobození sudetských Němců. Řada bývalých příslušníků SdFK byla po rozpuštění organizace zklamána, neboť nedošlo k naplnění slibů o místech u policie či obdržení penze. Datum začátku teroristické kampaně vedené Freikorpsem (17. září 1938) bylo pozdější československou exilovou vládou v Londýně určeno jako datum, kdy Československo vstoupilo do válečného stavu s Německem. Tohoto dne Německo porušilo mezinárodní úmluvy tím, že povolilo na svém území organizování a vyzbrojování SdFK a podpořilo je v jejich útocích proti československému území.
Od samého počátku byl velením SdFK pověřen Konrad Henlein, jeho zástupcem byl ustanoven Karl Hermann Frank. Jako Henleinův vojenský poradce byl určen podplukovník Köchling. Sídlo velení bylo v Bayreuthu, na zámku Donndorf. Ke štábu SdFK byli přiděleni styční důstojníci. Kromě pplk. Fredericka Köchlinga, který zastupoval vrchní velení armády se zde nacházeli zástupci SA, SS a NSDAP. Henlein měl i přímý kontakt s šéfem Abwehru W. Canarisem, který byl jako účastník protihitlerovského odboje na příkaz Hitlera 9. dubna 1945 popraven.Pro vybudování SdFK vydal Hitler přímé směrnice:
do SdFK mohou být přijímáni pouze sudetští Němci, říšským Němcům je vstup zakázán (což v praxi nebylo uskutečněno, neboť velitelská místa musela být kvůli nedostatku kádrů obsazována z řad SA a SS)
jednotliví příslušníci SdFK budou sloužit ve svém „domovském úseku“ (důvodem je důvěrná znalost prostředí, ve kterém budou operovat)
příslušníci SdFK budou vybaveni pouze rakouskými zbraněmi (tj. zbraněmi získanými při anšlusu Rakouska)
organizační struktura SdFK bude založena na struktuře SADalší požadavky pro vstup:
dolní věková hranice pro vstup je 18 let, horní hranice je 50 let, pro důstojníky a poddůstojníky horní věková hranice neplatí, ostatní dobrovolníci nad 50 let budou sloužit beze zbraně v zabezpečovacích službách
každý žadatel musí mít dva ručitele, kteří dosvědčí jeho oddanost společné věci
každý nový člen musel složit slib věrnosti:Přísahám při Bohu všemohoucím, že se jako bojovník dobrovolnického sboru, vědomý si svých povinností, cítím zavázán svému nejvyššímu vůdci Adolfu Hitlerovi v nezlomné věrnosti až k smrti. Přísahám, že budu vždy statečným a věrným bojovníkem dobrovolnického sboru, že budu poslušen svých nadřízených a splním všechny povinnosti beze zbytku.SdFK měl i svou bojovou píseň Sudetenland.
V udávaném počtu příslušníků se různé zdroje liší. 18. září měl SdFK 10–15 tis. členů a další se hlásili. 19. září Henlein stanovil jako horní hranici počtu členů SdFK 40 tisíc. K 22. září počet příslušníků činil 26 tisíc a po 23. září po vyhlášení mobilizace v ČSR se díky zvýšeném přílivu uprchlíků počet členů opět zvedl. K 1. říjnu činil počet členů 34 500 (jiný zdroj uvádí 40 884).
K 18. září 1938 se SdFK členil na čtyři skupiny. Každá z těchto skupin měla určený jeden úsek čs. pohraničí:
I. skupina – Slezsko (velitelství sídlilo v Breslau, dnešní Wrocław, velitel Fritz Köllner)
III. skupina – Bavorská východní marka (velitelství sídlilo v Bayreuthu, velitel Willi Brandner)
IV. skupina – Alpy/Dunaj (velitelství sídlilo ve Vídni, velitel Fritz Bürger)Při reorganizaci 20. září došlo k dalšímu rozdělení pravomocí a úseků působnosti a počet skupin byl určen na šest:
V. skupina – Dolní Slezsko (velitelství sídlilo v Hirschbergu, dnes Jelenia Góra v Polsku)
VI. skupina – Horní Slezsko (velitelství v Breslau)Každá skupina byla rozdělena na 5 praporů. Prapor se skládal ze 4 rot. Každá z rot měla 3–5 čet (150–300 mužů), každá z čet se dále dělila na 3–5 družstev. Každé družstvo se skládalo z 15 mužů. Každá rota měla přidělený svůj bojový úsek, který se shodoval s hraničním úsekem okresu na československé straně hranice.
Kromě pozemních jednotek bylo součástí SdFK i letectvo. Jednotka sudetoněmeckého letectva sídlila v Alt Lönnewitzu a skládala se ze dvou pilotů a 42 mužů pozemního personálu, přičemž ve výcviku bylo dalších 28 pilotů.
SdFK mělo svou vlastní zpravodajskou službu. Řídil ji Richard Lammel. Tato služba sídlila v Selbu a jejím úkolem bylo koordinovat činnost SdFK a provádět vyhodnocování jejích akcí. Dále se pak zabývala zpravodajským vytěžováním uprchlíků a shromažďováním informací potřebných pro vojenský útok proti Československu. Pro plnění těchto úkolů spolupracovala sudetoněmecká ZS se zpravodajskými službami Říše.
SdFK bylo financováno z rozpočtu Wehrmachtu. Část prostředků ale pocházela i od SS, NSDAP a sudetoněmeckých organizací.Uniforma příslušníka SdFK byla tvořena obvykle civilním oblečením, v některých případech doplněným výstrojovými součástmi SA či ukořistěnými z výstroje československých bezpečnostních složek (např. československé přilby vz. 32, tzv. hříbek). Pro identifikaci používali příslušníci SdFK černou čepici s odznakem, na kterém byl hákový kříž v bílém poli a dále potom pásku s hákovým křížem navlečenou na levé ruce (ale pouze při akcích).Vyzbrojeni byli především zbraněmi rakouského původu. Jednalo se o pušky Mannlincher 1895, vz. 98 a samopaly Bergmann. Z německé výzbroje to byly kulomety Schwarzlose a granáty. Kromě toho se používaly i kořistní zbraně čs. výroby: pušky vz. 24 a lehké kulomety vz. 26.
Jako vlastní ztráty udával SdFK k 24. září 1938 32 padlých, 61 zraněných a 3 nezvěstné Celkové ztráty SdFK činily 52 padlých, 65 zraněných a 19 nezvěstných.
Oddíly SdFK podnikly 164–200 akcí teroristického charakteru, při kterých více jak 110 příslušníků čs. státní moci, civilistů a sudetských Němců, kteří zůstali čs. republice loajální zabily, 50 zranily a 2029 československých občanů zavlekly do Říše (jednalo se o příslušníky SOS, armády a civilisty z řad jejich rodinných příslušníků či sudetoněmeckých odpůrců nacismu, většina z nich se domů vrátila v rámci repatriace do konce roku 1938). Zničily a vyplenily řadu čs. státních úřadů (celnice, úřadovny finanční stráže, nádražní budovy, budovy pošty), ale i obchody patřící Čechům či Židům. Při obsazení Varnsdorfu z budovy Československé národní banky uloupily 18 milionů korun.K prvnímu střetnutí SdFK s ozbrojenou čs. mocí došlo v poledních hodinách u hraničního přechodu ve Varnsdorfu, kdy byla střelbou napadena dvoučlenná československá hlídka, když byla na možnost útoku upozorněna německým antifašistou. Příslušníci hlídky palbu (přes zákaz úředních míst) opětovali. Útočníci tím byli zaskočeni a rychle se stáhli.
V noci z 21. na 22. září zaútočily v prostoru Šluknovského výběžku oddíly SdFK. Podařilo se jim výběžek obsadit včetně Varnsdorfu, zajato bylo více jak 432 příslušníků SOS (důvodem bylo zhroucení velitelské struktury na čs. straně a zrada tří čs. hejtmanů a jednoho z velitelů SOS), do Německa byli odvlékáni i zaměstnanci Československých státních drah a Československé pošty. Společně s SdFK se akce účastnili i příslušníci SS a SA, protiakcí čs. armády (nasazena byla pěchota s podporou tanků a obrněných vozidel) se sice podařilo 23. září nastolit opět zákonný pořádek a získat ztracené území zpět, po vyhlášení mobilizace a následném stažení se armády na obranné linie se 24. září šluknovského výběžku zmocnila opět SdFK.
noc ze 17. na 18. září: útok v Ašském výběžku na budovy finanční stráže, četnictva policie
20. září: obsazeny oblasti Osoblažsko, Jindřichov, Albrechticko, útok proti objektu lehkého opevnění vz. 36 v Petříkovicích
noc z 20. na 21. září: útok na družstvo SOS na celním úřadě ve Wiesu u Chebu, na oddělení finanční stráže Kaplické Chalupy a přepadení celnice v Habarticích
21. září: útok na četnickou stanici v Liptani, další útoky ve Vidnavě, Frývaldově a na trati Hanušovice–Hlucholazy, společný útok SdFK a SS v Ašském výběžku, obsazení Aše
22. září: útoky oddílu SdFK na Cetviny, Boží Dar, Vejprty, Ústí nad Labem, Hrádek nad Nisou, Heřmanice, v Pomezí nad Ohří na čsl. vojáky útočili příslušníci SS Totenkopf a němečtí četníci, přepad četnické stanice v Liptani (4 příslušníci finanční stráže a 2 četníci byli zajati a poté postříleni a dobíjeni šavlemi), útok proti celnímu úřadu ve Vidnavě
25. září: útok proti družstvu SOS na Králickém Sněžníku a na oddělení finanční stráže Kaplické Chalupy (viz kapitola "Boje v pohraničí 1938")
26. září: přestřelky příslušníků SdFK a SOS v Horní Lipové, v Loučkách u Krnova a Cukmantlu (dnes Zlaté Hory), v oblasti Javorníku padlo do zajetí 112 příslušníků finanční stráže, četnictva a SOS
27. září: útoky proti celnímu úřadu, oddělení finanční stráže a stanovišti jednotky SOS v Broumově u Plané
28. září: boje SdFK s rotou 6. pěšího pluku, přestřelka v Linhartovech u Krnova, přepadení průzkumné hlídky SOS u Načetína
30. září: SdFK obsadili javornický a osoblažský výběžek poté, co se čs. armáda z této oblasti stáhla, další oddíl SdFK napadl polní stráž SOS u Chřibské a později v Dolním Podluží
1. říjen: začalo obsazování pohraničí, další srážky SdFK u Králík a Starého Města pod Sněžníkem, přepad polní stráže SOS u Rybniště, celnice v Čížově u Znojma
2. říjen: přepad hlídky SOS u Starých Hamrů, boje o Český Krumlov (zde čs. armáda nasadila i tankové jednotky)
Uloupená hranice – film J. Weisse natočený v roce 1947 o bojích čs. armády s henleinovci.
Dny zrady – dvoudílný filmový dokument z roku 1973 režiséra O. Vávry o období podzimu 1938.
Četnické humoresky - v poslední sérii poslední díl s názvem Epilog ukazuje útok Freikorpsu na četnickou stanici.
V tomto článku byl použit překlad textu z článku Sudetendeutsches Freikorps na německé Wikipedii.
BENEŠ, Jaroslav. Stráž obrany státu 1936-1939. Mladá Boleslav: Československá obec legionářská - Jednota Mladá Boleslav a Ing. Jan Škoda-FORTprint, 2007. ISBN 978-80-86011-34-9. 
BRANDES, Detlef. Sudetští Němci v krizovém roce 1938. Praha: Argo, 2012. 430 s. ISBN 978-80-257-0605-3. 
JARKOVSKÁ, Lucie. Odplata či spravedlnost?. Praha: Prostor, nakladatelství s. r. o., 2008. ISBN 978-80-7260-206-3. 
MAREK, Jindřich. Hraničářská kalvárie. Cheb: Svět křídel, 2004. ISBN 80-86808-10-6. 
RÖHR, Werner. September 1938 : die Sudetendeutsche Partei und ihr Freikorps. Berlin: Organon, 2008. 319 s. ISBN 978-3-931034-06-1.
 Obrázky, zvuky či videa k tématu Sudetoněmecký sbor dobrovolníků ve Wikimedia Commons 

Suezský průplav (arabsky قناة السويس, hebrejsky תעלת סואץ), zkráceně též Suez, je 193 km dlouhý průplav v Egyptě spojující Středozemní a Rudé moře. Průplav je rozdělen na dvě části (severní a jižní) Velkým Hořkým jezerem a tvoří hranici mezi Sinajem (Asie) a Afrikou. Umožňuje lodím přímou cestu mezi Středozemním a Rudým mořem, kdežto dříve musely buďto obeplouvat Afriku kolem mysu Dobré naděje, anebo náklad přes Suezskou šíji přepravovat po zemi. Oproti plavbě kolem Afriky se cesta Suezským průplavem například z Perského zálivu do Rotterdamu zkrátila o 42 %, do New Yorku o 30 %.
Po rozšíření z roku 2010 mohou průplavem plout lodi s maximálním užitečným nákladem až 240 tisíc tun (DWT), což jsou všechny současné lodi kromě asi třetiny těch největších supertankerů, které dále objíždějí Afriku starou cestou. Dříve musely lodi plout v konvojích, které se míjely na rozšířených výhybnách (jako vlaky na jednokolejné trati), kdežto od rozšíření a dostavby 35 km nového úseku průplavu v roce 2015 (tzv. Nový Suezský průplav) mohou plout nezávisle oběma směry po celé délce. Tím se kapacita průplavu zvýšila ze 49 na 97 lodí denně, snížily čekací doby v průměru z 11 na 3 hodiny a tím zkrátila doba plavby průplavem na zhruba 10 hodin.Suezský průplav ovlivnil také ekosystém Středozemního moře, do kterého v rámci takzvané lessepsovské migrace pronikají organismy z Rudého moře.
Suezský průplav není prvním průplavem umožňujícím plavbu mezi Rudým a Středozemním mořem. Předchůdce Suezského průplavu vznikl již ve 13. století př. n. l., když Egypťané propojili Rudé moře a deltu řeky Nil. Nebylo to však příliš životaschopné řešení – delta Nilu je neustále zanášena sedimenty: trasa sjízdných cest i hloubka severní části cesty se stále měnily a bylo dost obtížné tudy proplout. Průplav časem zanikl (pravděpodobně nejpozději v 8. století př. n. l.).
Znovu se ho pokusil neúspěšně obnovit faraón Nechos II. kolem roku 600 př. n. l. Až perský král Dáreios I. byl o sto let později úspěšnější. Průplav byl později znovu obnoven například ve 2. století př. n. l. za egyptského krále Ptolemaia II. nebo počátkem 2. století římským císařem Traianem.
Starý průplav byl obnoven kolem roku 645, když Arabové dobyli Egypt, ale roku 770 jej dal chálif Al Mansur ze strategických důvodů uzavřít.
Roku 1504 Benátčané marně žádali o povolení ke stavbě průplavu. Filosof Gottfried Wilhelm Leibniz se snažil roku 1671 přesvědčit francouzského krále Ludvíka XIV., ale obavy z rozdílu hladin a zanášení průplavu se nepodařilo překonat. O prokopání průplavu se zajímal Napoleon Bonaparte roku 1799 při svém egyptském tažení. Dal vypracovat studii, která mylně uvedla, že rozdíl hladin obou moří je asi 9 metrů, takže byl projekt opět opuštěn.
O projekt se začal zajímat francouzský inženýr a diplomat Ferdinand Lesseps, když byl ve 30. letech 19. století konzulem v Alexandrii. Dal si vypracovat podrobný projekt od rakouského projektanta Aloise Negrelliho, který projektoval také karlínský viadukt v Praze. V roce 1856 se Lesseps stal konzulem v Káhiře a téhož roku získal koncesi na stavbu průplavu od egyptského místokrále Saída Paši, který později zakoupil 44% podíl ve společnosti Compagnie universelle du canal maritime de Suez, která průplav stavěla. Ta byla založena o rok později za účasti investorů z Francie, Itálie, Rakouska, Egypta, Ruska i USA. Naopak britská vláda stavbu zprvu odmítala a snažila se jí zabránit.
25. března 1859 byla stavba slavnostně zahájena na středomořském pobřeží v místě, kde později vznikl Port Said. Na pustém místě se musel nejprve postavit malý přístav, sklady a ubytovny pro dělníky, kterých na stavbě pracovalo až 34 tisíc. Všechen materiál se přivážel z Evropy, vodu a potraviny přiváželo až 1 800 velbloudů. Zpočátku hloubili průplav dělníci ručně, vytěžený materiál se přenášel v koších. Teprve postupně vznikaly parní bagrovací lodě a mechanické transportéry, které bylo třeba nejprve zkonstruovat a vyrobit. Na stavbě se vystřídalo asi 1,5 milionu pracovníků, zprávy o lidských obětech (údajně až 120 tisíc mrtvých) jsou však silně přehnané.
Stavba probíhala 10 let, původní rozpočet byl více než dvojnásobně překročen. Průplav byl slavnostně otevřen 17. listopadu 1869. To mělo obrovský pozitivní efekt na zámořský obchod a pronikání Evropanů do Afriky. Největší prospěch přinesl průplav Itálii a zejména Rakousko-Uhersku, které se na stavbě také výrazně podílelo. Provoz ovšem nebyl rentabilní a Egypt se ocitl na hranici bankrotu. V roce 1875 převzala britská vláda podíl od Ismáila Paši, syna Saída Paši a stala se tak největším akcionářem společnosti vlastnící Suezský průplav. Roku 1879 vypuklo proti britskému vedení povstání „Mladých Egypťanů“, které Británie potlačila a Egypt roku 1882 vojensky obsadila. V roce 1888 Konstantinopolská smlouva prohlásila Suezský průplav za neutrální území pod správou Velké Británie a zaručila volný průjezd všem zemím v době míru i války.
Roku 1922 britská armáda Egypt opustila, nicméně anglo-egyptská smlouva z roku 1936 potvrdila dohled Spojeného království nad průplavem. V průběhu Druhé světové války se Němci a Italové marně snažili průplav dobýt a obsadit. V roce 1951 Egypt smlouvu vypověděl a Spojené království posléze souhlasilo, že se od něj stáhne (1954). Prezident Gamal Násir roku 1956 průplav znárodnil, což vedlo k tzv. Suezské krizi, během níž se okolí průplavu stalo dějištěm bojů mezi Egyptem a izraelsko-britsko-francouzskou koalicí. Následkem toho byl průplav v letech 1956–1957 uzavřen. Během šestidenní války (1967) se stal Suezský průplav demarkační linií mezi Egyptem a Izraelem, který okupoval Sinajský poloostrov, což mělo za následek další uzavření průplavu. V roce 1973 se stala oblast kolem průplavu dějištěm nových urputných bojů mezi Izraelem a Egyptem během jomkipurské války, kdy nejdříve egyptská armáda překonala průplav a vkročila na Sinaj, aby byla posléze zastavena a izraelská armáda sama překročila průplav a vpadla do Egypta. Průplav zůstal uzavřen až do roku 1975.
Průplav nemá žádná zdymadla, protože rozdíl mezi hladinami moří i příliv na obou koncích je zanedbatelný. V roce 2010 došlo k dalšímu prohloubení průplavu z 18 na 20 metrů.
Podle současných kritérií mohou do průplavu vplout lodě s maximálním užitečným nákladem (DWT) až 240 000 tun. Délka lodi není omezena, maximální ponor může být 20,1 metru při maximální šířce 50 metrů, resp. 12,2 metru při maximální šířce 77,5 metru a dobrém počasí. Maximální výška lodi je omezena na 68 m mostem přes Suezský průplav. Každou loď musí doprovázet čtyři egyptští lodivodi (pro 4 úseky průplavu), maximální dovolená rychlost je 11 až 16 km/h, aby nedocházelo k poškozování břehů, a poplatky se pohybují kolem 300 tisíc USD za průměrnou loď.
Průplavem proplulo v roce 2010 asi 20 000 lodí, což bylo 8 % celosvětového lodního provozu. Správa průplavu na průjezdních poplatcích ročně utrží asi 5 miliard USD.6. srpna 2015 bylo slavnostně otevřeno rozšíření Suezského průplavu, které umožňuje obousměrnou plavbu. Do té doby byl provozován střídavý jednosměrný provoz. Po rozšíření se očekává, že se počet lodí zdvojnásobí, plavba zkrátí na 11 hodin a příjmy zvýší až na 13 mld USD.
V roce 1983 byl pod průplavem prokopán první silniční tunel. Kvůli problémům s průsaky byl v letech 1992–1995 postaven nový tunel uvnitř původního. Plán dalšího rozvoje suezské oblasti z roku 2014 předpokládá stavbu dalších sedmi tunelů. V roce 2001 byl dokončen silniční zavěšený most (Most egyptsko-japonského přátelství). Od roku 1999 vede přes průplav také elektrické vedení o napětí 500 kV.
Po západním břehu vede po celé délce průplavu železniční trať. Železniční most přes průplav byl zničen během šestidenní války. Znovu postaven byl až v roce 2001, jako nejdelší otočný most na světě.
Vodní cesty a plavba 3/2015 – Nový Suezský průplav velkolepě otevřen (str. 7-10)
Vodní cesty a plavba 2/2015 – Nový Suezský průplav (str. 22-23)Vodní cesty a plavba 2/2014 – Průplavy jsou zase v módě, Egypt vybuduje druhý Suezský průplav (str. 7)

Sugar Kane je píseň americké rockové skupiny Sonic Youth. Byla vydána roku 1993 jako singl k albu Dirty, které však vyšlo o rok dříve. Singl vyšel v USA i ve Spojeném království, avšak vždy v odlišné verzi s jiným výběrem skladeb.
"The End Of The End Of The Ugly" - 4:12V tomto článku byl použit překlad textu z článku Sugar Kane na anglické Wikipedii.
Sugar! (Někdo to rád horké) je americký muzikál. Scénář napsal Peter Stone, hudbu Jule Styne a texty písní Bob Merill. Vznikl na základě legendárního filmu Někdo to rád horké s Marilyn Monroe z roku 1959. Muzikál měl premiéru na Broadwayi v Majestic Theatre dne 9. dubna 1972 pod názvem Sugar, pozdější inscenace však namísto toho nebo vedle toho používaly název filmu Some Like It Hot. V České republice měl muzikál premiéru v roce 1986 a postupně jej uvedla řada divadel.
Scénář, kterým se inspiroval tento muzikál napsal Billy Wilder společně s I.A.L Diamondem. Děj zasazují do Chicaga roku 1929, kde se dva mladí muzikanti stanou svědky masakru na den svatého Valentýna. Utíkají před svými pronásledovateli a převlečou se za ženy. Wilder dokázal herce vést k citlivým proměnám rolí: např. Tony Curtis alias Joe, který poté, co nahlédne do světa ženy, s nimi dokonce i soucítí.Aby Wilder podpořil poetiku filmu odkazujícího na gangsterky 30. let, rozhodl se film natočit černobílý. Měl k tomu i pádné důvody, kamerové zkoušky se natáčely barevně, aby se zjistilo, jak budou nalíčení herci před kamerou vypadat. Wilder si uvědomil, že kdyby byl film natočen barevně, líčení by až příliš vynikalo a film by byl označen jako vulgární.
Píše se rok 1929 a dva muzikanti Joe a Jerry jsou na útěku před bandou gangsterů. Převléknou se za ženy a putují spolu s dívčí kapelou na Floridu. Zde se seznámí se zpěvačkou Pusinkou Kovalczykovou, do které se Joe ihned zamiluje. O Joea alias Josefinu začne mít zájem mladý hotelový poslíček Bellhop a o Jerryho alias Dafne obstarožní a neodbytný milionář Osgood Felding.
Česká premiéra muzikálu se konala 1. dubna 1986 v Hudebním divadle v Karlíně v překladu Iva Osolsobě a Vladimíra Fuxe a v režii Petra Novotného, v roli Sugar Kane se střídaly Pavla Břínková, Jana Paulová a Galla Macků. Nová karlínská inscenace byla uvedena roku 1997.
Od počátku 90. let 20. století se muzikál hrál na řadě dalších českých jevišť: Státní divadlo Ostrava (1993), Divadlo J. K. Tyla Plzeň, Národní divadlo v Brně (1995), Moravské divadlo Olomouc (1997), Slovácké divadlo Uherské Hradiště (1999, znovu 2006), Východočeské divadlo Pardubice (2003), Středočeské divadlo Kladno (2004), Severočeské divadlo opery a baletu Ústí nad Labem (2006), Slezské divadlo Opava (2007), Městské divadlo Most (2007), Národní divadlo moravskoslezské Ostrava (2007), Divadlo Metro Praha (2008), Divadlo pod Palmovkou Praha (2009), Divadlo F. X. Šaldy Liberec (2009) a Městské divadlo Brno (2011).
Tato muzikálová komedie se hraje na činoherní scéně Městského divadlo Brno a trvá 2 hodiny a 55 minut (jedna dvacetiminutová přestávka). Celé jeviště je laděno do komiksové podoby, kulisy i kostýmy jsou černobílé. Vynikají jen detaily, např. rudá růže. Hudební doprovod obstarává živý orchestr pod vedením Ondřeje Tajovského.

Suhár (arabsky: صحار‎‎) je kromě hlavního města Maskat nejrozvinutějším městem v Ománu. Leží asi 200 km severně od Maskatu a zhruba 200 km jižně od Dubaje. V dřívějších dobách byl Suhár hlavním městem a mnoho lidí věří, že je místem narození námořníka Sinbáda. Ve městě stojí Suhárská univerzita. Město je situováno na pobřeží Ománského zálivu a je správním střediskem guvernorátu Severní al-Batína. Poblíž města se nachází stejnojmenná pevnost.
SuicideGirls (SG) je anglickojazyčná webová stránka, kde se nacházejí pin-up fotografie a profily modelek, které si říkají „Suicide Girls“. Stránka funguje jako online komunita, kde mají členové vlastní profil, blogy, možnost přidat se do skupin na základě společných zájmů.
Byla založena na jaře roku 2001 Spookym Seanem Suhlem a Missy Suicide Selenou Mooneyovou. SuicideGirls sází na estetiku, která je má odlišit od zavedených poskytovatelů jako je například Playboy, a snaží se odlišit od dalších poskytovatelů porna. Stránky se snaží prezentovat jako subkulturní komunita. Modelky mají tetování, piercing a nápadně obarvené vlasy, často se vyskytují všechny tři atributy dohromady. Stránky jsou přijímány jako příklad feministické erotické fotografie, nicméně toto pojetí naráží často na značný odpor, mimo jiné u značné části bývalých modelek. Vedle žánrových erotických fotografií nabízí SuicideGirls i hudbu a fejetony, ženy zde mají profily a blogy, komunita je od založení součástí SuicideGirls.
Stránky mají svůj původ v Portlandu v USA a ve svých počátcích byly podporovány i zpěváky z okolí Portlandu jako Courtney Love či Dandy Warholsem, později toto úzké spojenectví zmizelo. V roce 2005 opustilo padesát modelek, které byly u SuicideGirls od počátku, stránky. Modelky z počátečních dob obvinily stránky z pohrdání ženami, že za kulisami stránek existuje obchodní model, který připomíná zavedenou pornografii. Epizoda stála stránky hodnověrnost, nicméně stránky vykazovaly stálý růst a mezitím rozšířily svoji činnost do jiných odvětví a založily další stránky.
Pojmenování SuicideGirls pochází z románu Chucka Palahniuka. V románu Program pro přeživší popisuje SuicideGirls následovně:
Název stránky SuicideGirls se vždy píše dohromady. Pojmenování SuicideGirls, množné číslo Suicide Girls je vždy označení pro jednotlivé dívky, které jsou k vidění na webových stránkách. Logo stránek je z písmen SG a z mladé ženy s pohledem do ložnice.
Díky Mooneyové a jejím přátelům se poté výraz od románu odlišil. Jak uvádí ve své knize SuicideGirls:
Pojem Suicide označila Missy Suicide později jako zabít v sobě ten díl, který je mainstream.
SuicideGirls se prezentuje jako komunita modelek s osobními profily, chatem, blogem, kalendářem, pozvánkami na místní akce a systémem zpravodajství. Modelky z části placené, ale i zdarma pózující ženy, které doufají, že budou přijaty v komunitě Suicide Girls. Platící zákazníci Suicide Girls mají stránku s profilem, mohou prohlížet ucelené série fotografií a různé osobní rubriky. Členský poplatek činil v roce 2007 celkem 12 amerických dolarů měsíčně. Platící zákazníci mají vlastní profil a mohou se plnohodnotně účastnit diskuzí, chatu a videochatu. Velká část komunikace probíhá mezi samotnými modelkami, které mají vlastní neveřejné fórum.Povinností modelek je vytvářet pro klienty „život komunity“. Modelkám je placeno za fotografie, mají za povinnost často dodávat nové fotografie, zdarma vést online deník a aktivně se zúčastňovat diskuzí. Po modelkách jsou dále požadovány smlouvy, v nichž postupují licenční práva na snímky SuicideGirls. Dle výpovědí bývalých Suicide Girls bylo ve smlouvách požadováno od roku 2006 právo na jména modelek, osobu, podpis, hlas, životopisné údaje a tetování. SuicideGirls může tato práva a fotografie bez souhlasu modelek prodat třetí osobě.Webové stránky patří čtyřem majitelům, přičemž zodpovědnost za stránky má bývalý pár Sean Suhl (Spooky) a Selena Mooneyová (Missy). Suhl je zodpovědný za obchodní a technickou část, zatímco Mooneyová za obsah a fotografie. Z právního hlediska jsou dívky spolupracovnicemi webových stránek. Provozovatel jim platí za snímky, avšak neplatí jim dovolenou a sociální pojištění. Příjmy dotcomu tvoří především členské poplatky zákazníků, další příjmy jsou z licencí fotografií a značky.
SuicideGirls následovaly trend, ve kterém amatérská a undergroundová pornografie již měla za sebou dlouhou existenci v internetových a mailových skupinách. Webová stránka Nerve produkovala v roce 1997 úspěšný mix komunitních skupin, hudby a sexu. JenniCam dokázala, že denní sledování života mladé ženy může mít na internetu velký úspěch. První internetové stránky žánru, který se později pojmenoval alternativní pornografií, vznikly, často ve vlastní režii, když provozovatelé internetových stránek, fotografové a modelky pocházely ze stejného okruhu osob. Byly to často ženy, které byly spojeny s gotickým hnutím či se pohybovaly okolo BDSM.
Ve stejné době panovaly v Portlandu, na poměry ve Spojených státech, velice liberální sexuální poměry. Nejvyšší soud Oregonu zrušil v 80. letech 20. století zákaz obscénních zobrazení pro neslučitelnost se svobodou projevu, a zrušil platnost těchto zákonů v rámci tohoto státu. Ve stejné době byl Oregon jedním z mála států USA, ve kterém bylo legální současně představovat sex a prodávat alkohol ve stejném klubu. Až do poloviny devadesátých let zde byl počet nočních klubů jedním z největších v USA, obchod se sexualitou byl regulérní součástí hospodářství Portlandu. Scéna byla většinou rodinných rukách a byla málo spojená s organizovanou kriminalitou. V roce 1995 založila Teresa Dulce Danzine jako první magazín pro zaměstnance v sexuální oblasti. Mimo SuicideGirls pocházely z Portlandu také webové stránky Fatalbeauties. Portland má dodnes živou scénu tvořenou neo-burlesque-shows, fetišistickými plesy a vycházejí zde rozličné webové stránky a magazíny.V okolí se konají často akce, kde jsou aktéři nazí, přičemž World Naked Bike Ride má v Portlandu etapu v nejvíce účastníky v Severní Americe. V okolí města se nachází dvě nudistické pláže. Vysokoškolská kolej Lewis & Clark College dává na počátku semestru na vědomí, že není možno přijít oblečený na akce, kde je tradicí tančit a koupat se bez oblečení.
Suhl a Mooneyová, kteří tehdy tvořili pár, založili webové stránky v roce 2001 jako hobbyprojekt. Kanaďan Suhl (* 1975/1976) se v tomto roce přestěhoval z Los Angeles, kde tvořil webové stránky pro různé společnosti (např. HBO). Mooneyová (* 1978/1979), bývalá studentka žurnalistiky a sociologie, pracovala jako fotografka na volné noze a byla sama covergirl u magazínu Nerve. Chtěla v centru scény v Portlandu, fotografovat dívky ve stylu emo, punk, skat a vytvářet softcore fotografie, kde by dívky měly své kouzlo. Suhl a Mooneyová chtěli založit hudební a indie magazín, došli ale k přesvědčení, že žádný ze stávajících magazínů na netu není výdělečný. Jediná obchodně úspěšná oblast na internetu byla v roce 2001 pornografie. Mooneyová zpočátku pořizovala fotografie známých a přítelkyň, které byly buď oblečené či odhalené.Uvádí, že tehdy fotografování viděla spíše jako umělecký projekt než obchod. Suhl vložit zpočátku na internetové stránky, které tehdy připomínaly spíše fanouškovské punkové stránky, než erotický magazín, fotografie 35 žen s doprovodnými texty.Média objevila projekt velice rychle. Po několika měsících existence projektu referovala hlavní americká zpravodajská relace Nightline společnosti ABC o webových stránkách. Bylo to třetí interview, které měla Missy Suicide. Další média, jako například londýnské Timesy, časopis Rolling Stone nebo Spin rychle následovala. V roce 2002 vstoupila do komunity zpěvačka Courtney Love, která ve svých televizních a veřejných vystoupeních začala dělat SuicideGirls reklamu. O webových stránkách se zmínila například u Howarda Sterna a když byla hostem v pořadu 24 Hours of Love na stanici MTV, vzala sebou do pořadu několik Suicide Girl. Tento příklad následovala později rocková skupina The Strokes. K prvnímu výročí stránek se sešlo v klubu Dantes v Portlandu 500 hostů, přičemž mnoho významných hostů muselo být kvůli nedostatečné kapacitě klubu odmítnuto.
Ještě roce 2003 měla společnost své sídlo v bytě, avšak ještě v témže roce se přestěhovala do Los Angeles. Počet modelek stoupl v roce 2004 na 300. V téže době měly stránky 750 tisíc návštěvníků měsíčně, z nichž 57 procent byli muži a 43 procent ženy. Stránky spolupracovaly s časopisem Playboy, díky čemuž měli předplatitelé Playboye bezplatný přístup i na stránky Suicide Girls.V 2002 muselo SuicideGirls odmítnout 350 dívek, které se zúčastnily náboru. Tehdy byl ještě počet Suicide Girls nízký a jednotlivé dívky se rychle mohly stát známými, díky čemuž dostávaly VIP přístup na různé akce, jako například vstupenky koncerty a různá další představení.Mimo samotné internetové stránky SuicideGirls, expandovala společnost i v jiných oblastech. Kromě webových stránek vyráběla oblečení a šperky. Obrázky žen licencovaly webové stránky dále například výrobcům skateboardů, kteří je tiskli na jejich desky. V roce 2004 vyšla o SuidcideGirls kniha. Stránky též provozovaly rozhlasovou stanici.V 2004 mělo u SuicideGirls své stránky 350 žen, které přilákaly týdně půl miliónu návštěvníků. Dle údajů stránek byly přijaty 3 dívky z 200, které se každý týden zúčastnily náboru. V roce 2005 byl počet modelek 900.
V roce 2005 začaly webové stránky, ve spolupráci s různými obchodními partnery, expandovat do ostatních médií. Část dívek účinkovala v různých show ve stylu neo Burlesque a prodávala se DVD se záznamem z těchto vystoupení. První z těchto vystoupení se pořádala se sedmi ženami v 55 městech USA a Spojeného království. I když bylo turné značně kritizováno tiskem, bylo vyprodané. Show byla parodií na různé fenomény popkultury jako například South Park, film režiséra Quentina Tarantina Gauneři či film Absolvent z roku 1967. Hudba, ke které SuicideGirls vystupovaly, pocházela od Marilyna Mansona, přes zpěvačku Björk, až po hudebnici Peaches. Návštěvníci, sedící v prvních řadách, byli úmyslně poléváni čokoládou, šlehačkou a pivem. Show lákala jak muže, tak i ženy, přičemž první řady sedadel byly většinou obsazeny muži.Shrnutí a dokumentaci turné vysílala v několika dílech televizní společnost Showtime. Poté následovala další turné po USA, Austrálii a Evropě. Stejná společnost vysílala roce 2006 pseudodokumentaci Suicide Girls: The Italian Villa.Poté postihla SuicideGirls velká krize. V září 2005 začaly webové stránky protestně opouštět dívky (celkem 50 žen). Z části si stěžovaly v blozích a interview na špatné a nepravidelné platové podmínky, malou možnost spolurozhodovat a celkové nepřátelství vůči ženám majitele stránek Suhla.Následovaly soudní spory a SuicideGirls samotná intervenovala u Federálního úřadu pro vyšetřování (FBI) s úmyslem být rychlejší než konkurence, a následně smazali provozovatelé stránek raději provokující fotografie na webových stránkách, kde se používala umělá krev jako dekorace, nebo na kterých se vyskytovaly spoutané modelky. Když americké Ministerstvo spravedlnosti v roce 2005 vydalo Obscenity Prosecution Task Force proti šíření tvrdého porna, potvrdilo FBI v rozhovoru pro Washington Post z 20. září 2005, že největší úspěchy ve vyšetřování předpokládá u sadomasochistické pornografie. I když nebyly žádné konkrétní důvody, že by se webové stránky mohly dostat do rozporu s Task Force, odstranil Suhl různé kontroverzní foto sety.
V roce 2005 opustilo webové stránky SuicideGirls padesát modelek. Byly mezi nimi i modelky, které byly u stránek od jejich založení a patřily mezi zavedené a nejoblíbenější.Jedna z největších kritiček Jennifer Caravella, známá jako Sicily, se podílela na organizování prvního burleskového turné. Podle vlastních výpovědí byla vyloučena ze všech aktivit, když se jí Suhl zeptal na podíl dívek na zisku ze show a z prodeje DVD. Caravella sama popsala svoji motivací být součástí SuicideGirls, protože to považovala za něco revolučního, za novou feministickou platformu, která by ženám a dívkám byla vzorem. Mezitím se stala tetovanou variantou Playboye nebo Penthouse.Dalším prominentním protivníkem se stala bývalá Suicide Girl Dia Mentia. Byla jednou z prvních žen, která měla své vlastní příznivce. Když v roce 2003 přešla ke konkurenčnímu projektu Deviant Nation, podal Suhl oznámení na Deviant Nation u FBI, s tvrzením, že tato firma vnikla do jeho serverů. Poté zveřejnil Deviant Nation na svých webových stránkách texty žalob proti Suhlovi a SuicideGirls a uveřejnil množství screenshotů a textů, které byly u SuicideGirls smazány. Webové stránky Caravelly a Mentie uveřejnily interní dokumenty jako například smlouvy modelek. Nicméně zveřejnily také různé fámy, které byly později vyvráceny.Dívky obvinily Suhla z toho, že modelky verbálně zneužíval, prosazoval restriktivní smlouvy a modelkám vyplácel pouze minimální honorář. Suhl měl mít cholerické výpady vůči modelkám, křičet na ně, že jsou ošklivé, děvky a podobně. Spolumajitelka stránek Selena Mooneyová byla z marketingových důvodů vyloučena z vedení firmy a neměla žádný vliv na denní obchodní záležitosti. Mooneyová odváděla vždy velký díl práce, byla zodpovědná za fotografie a práci s médii. Ale konečné rozhodování vždy bylo na Suhlovi. Mooneyová však tato tvrzení popírala, protože se nezakládala na pravdě a navíc pro ni byla osobní urážkou.Mooneyová potvrdila, že dvě třetiny zaměstnanců jsou ženy a většina fotografů též byly ženy.
Bývalé modelky nicméně tvrdily, že feministické pozadí, které měly stránky mít, byla pouze fasáda. Za kulisami se SuicideGirls měly od ostatních pornografických stránek odlišovat jen velice málo. Důvodem pro komunitu a blogy bylo vytvořit rozdíl k jiným pornografickým stránkám. Uvedená sada snímků byla komerčně úspěšná a Suhl byl vždy připraven změnit koncept stránek. Ženy měly pokud možno co nejméně publikovat o svých životních partnerech a Suhl je nutil k urážkám a slovním útokům mezi sebou tak, aby byla zvýšena návštěvnost. Suhl měl degradovat ženu na obchodní produkt, hodnotit je psychologicky a nutit je k vzájemným útokům. Toto bylo protikladem feminismu a humanismu.Modelky a členové komunity obvinili obchodní vedení z cenzury na jednotlivých fórech. Provozovatel totiž odstranil obsah fór a blogů. Jednotlivé dívky byly bez oznámení vyhozeny, nebo jim byla zrušeno jejich svobodné, doživotní členství v komunitě. Bylo jim rovněž znemožněno publikovat svoje blogy, jejich příspěvky byly mazány. Jejich nahé fotografie na webových stránkách však zůstaly. Když v roce 2006 Boston Phoenix přinesl sympatický portrét SuicideGirls, potvrdil mužský člen a životní partner jedné ze Suicide Girls 90% pravdivost obvinění s parafrází, že Coca Cole a Pepsi také nevěří a přesto je kupuje. Několik dní poté, bylo jemu i jeho partnerce zrušeno členství.Vedení firmy se hájilo tím, že hloupost, útoky vůči firmě a jejím spolupracovníkům nemají na webových stránkách co pohledávat a na soukromých stránkách není umožněna svoboda projevu.
Společnost se pokusila zažalovat jiné webové stránky, které zveřejnily snímky s bývalými Suicide Girls. Žaloby vycházely od prozrazení obchodního tajemství, porušení obchodní soutěže a po nárok na obchodní značku. Ženy, které publikovaly jinde než u SuicideGirls, byly vyloučeny z komunity. SuicideGirls nechaly smazat obviňující příspěvky, které zveřejnily bývalé modelky na Myspace či LiveJournal.V září a říjnu zažalovaly 2005 webové stránky Gloomdolls.com a God's Girls. Webové stránky Gloomdolls obvinily z prozrazení obchodního tajemství, zveřejnění interních dokumentů a zveřejněním smluv s modelkami. Časté útoky na webových stránkách, které vyzývaly přestat platit členské příspěvky, znamenaly porušení smluv, které jednotlivé Suicide Girl předtím se SuicideGirls podepsaly. God's Girls obvinily, že zaměstnaly bývalé modelky SuicideGirls, kolem šedesáti modelek God's-Girls mělo předtím spojení se SuicideGirls. Mimoto používaly růžovou barvu jako design stránek. Mimoto musel bývalý fotograf SuicideGirls Lithium Picnic a modelka Apnoe počátkem roku 2007 čelit žalobě; oba se osamostatnili vlastními sériemi fotografií, což bylo porušením smlouvy se SuicideGirls.
V letech 2001 až 2004 vzniklo zhruba 600 webových stránek alternativní pornografie, které napodobovaly finančně nejúspěšnější stránky SuicideGirls. Většina z nich měla velice krátkou životnost. Neměly pozadí subkultury a specializovaly se na různé speciální žánry. Raverporn přinášel ženy s barevnými vlasy, Friction USA ženské fanynky scény straight edge. Ženy, které byly fanoušky Star Wars pózovaly na stránkách Superkult. Větší webové stránky jako Burning Angel převzaly díl konceptu SuicideGirl, ale neměly stejnou kulturní rétoriku. S úspěchem SuicideGirlsse se začaly mainstreamoví producenti porna pokoušet převzít jejich styl. Tak začalo oddělení Hustlera pro mladé lidi, VCA Pictures, v prvním desetiletí 21. století produkovat videa se stejnou estetikou jako SuicideGirls. Různé modelky vystupovaly v dílu CSI:NY s tematikou SuicideGirls. Producent CSI Anthony Zuicker je členem komunity SuicideGirls a díl s jejich tematikou Oedipus Hex měl premiéru dne 18. října 2006.Konflikty s bývalými modelkami vedly k tomu, že SuicideGirls u komunity ztratily na reputaci. O té doby jsou Walmartem alternativní pornografie. Toto mělo malý vliv na úspěch webových stránek. Počátkem roku 2006 se nechalo fotografovat 900 žen, na konci téhož roku již 1 200 žen, které nalákaly milion návštěvníků týdně. V roce 2007 stoupl počet modelek na 1 500 a dle vlastních údajů mají stránky během několika dní tisíc žádostí o spolupráci.
Počet návštěvníků zůstal stejný, milion týdně. Na konci roku 2010 stoupl počet modelek na necelých 2 200, které na stránky nahrály 270 tisíc fotografií.V roce 2008 měli SuicideGirls 1 000 členek a 300 tisíc platících zákazníků. Mnoho SuicideGirls se samo označuje za lesbické, nicméně komunita měla několik skupin, které se odlišovaly. K platícím zákazníkům patřila například Courtney Love či hráčka na elektronické piano skupiny „The Dandy Warhols“ Zia McCabe.V únoru 2010 odstranila firma Apple SuicideGirls-App spolu s 5 tisíci jinými produkty ze svého App Store, protože degradovalo ženy a mělo útočný obsah. V stejném roce vznikl hororový film Suicide Girls Must Die!. Ve filmu ženy, které se sešly v odlehlé oblasti, kde fotí kalendář pro SuicideGirls, jedna po druhé mizí. Film byl kritikou z velké části ignorován a neměl úspěch. Kritici, kteří se o filmu zmínili, považují film za materiál pro fanoušky SuicideGirls.
Ženy jsou bez výjimky tetované a mají piercing. Často mají nápadně obarvené vlasy a nepodrobily se žádné zkrášlovací operaci.
V protikladu s ženami v mainstreamovém pornu se silikonovými prsy se dívky u SuidcideGirls vyznačují piercingem rtů, nosí podprsenku velikosti B a vyznačují se přirozenou drzostí. Překvapující jsou též místa, na kterých mají piercing, a také pohostinnost dvojnic Bettie Page Kromě tetování odpovídají dívky běžným normám ženské krásy. Alternativní obsah stránek je tímto sotva naplněn. Dívky odpovídají ideálnímu typu roztleskávaček a následujícím ideálům krásy – jsou mladé, štíhlé a bílé. Suhl potvrdil tyto výpovědi v roce 2002 v Punk Planet jako největší selhání stránek, ale obchodní strategii nezměnil. Když se SuicideGirls vrátily na scénu v Portlandu, mnoho dívek již vytvořilo fotografie mimo webové stránky SuicideGirls, kde muselo většinou skrýt své tetování.Dívky afroamerického či asijského původu se u SuicideGirls vyskytují zřídka a fotografie bývají zasazeny do exotického prostředí. V těchto případech byly texty, které představují dívky, často napsány s rasistickými stereotypy.
Fotografka Mooneyová uvádí jako svůj vzor fotografa Alberta Vargase a fotografy stylu ve pin-up jako své vzory. Styl fotografií se pohybuje mezi stylem módní až pornografické fotografie, mají ale zřetelně svůj styl, záběry jsou inscenované a jsou ve stylu softcore. Webové stránky požadují po ženách, aby ukazovaly obnažená prsa a zadek.Ženy pózují v situacích z běžného života, jako např. ve vaně či v rozestlané posteli, a jestliže jsou oblečené, nosí subkulturní neformální oblečení jako například boxerky ve stylu Spider-Mana či zdobené obojky. Také příběhy, které jsou částečně vyprávěné v fotosériích, jsou více z běžného života než v mainstreamové erotické fotografii.
Magazín Wired ocenil v roce 2002 subkulturní styl stránek velice pozitivně ve srovnání se špatně utvořenými webovými stránkami mainstreamového porna. Magazín Print, který se zabývá designem, označil SuicideGirls za vývěsní štít alternativní erotiky, která je kreativní a má humor, naproti tomu feministický magazín Herizons je označuje jen za mainstreamovou estetiku s piercingem stydkých pysků navíc. Shoshona Magnet ve své stati popisuje neobvykle vysoký počet záběrů obličeje, feministická autorka Nicole Cohenová píše, že ženy vypadají moderně, nicméně SuicideGirls má stejné standardy jako jiné softcore stránky: strategicky ořezané fotky, prezentace žena-žena a mnoho fotografií genitálií.
Suicide Girls mají povinnost pečovat o svůj blog a zúčastňovat se diskuzí. Většina modelek tvrdí, že toto bylo, kromě peněz, důvodem být zde modelkou. Ženy vystupují většinou pod pseudonymem.
Magazín Print popsal náladu v komunitě v roce 2004 jako moderní psychobilly bar, kde se sladká děvčata sem tam svléknou. Suchý humor a celkově dobrá nálada byly znakem scény. Boston Phoenix naproti tomu popsal náladu při jednom reálném setkání v roce 2006 jako směsici asociálních intelektuálů a gotiků.
Webové stránky se samy nepopisují jako feministické, nicméně vyplývá z citátů v tisku, že opak je pravdou. Ve vnější prezentaci používají feministických diskuzí žen a citují je na své hlavní straně. Jazykem webových stránek je angličtina, přičemž jednotlivé ženy mohou své stránky vést ve své mateřštině a fóra a diskusní stránky se mohou vést i v jiných světových jazycích.Na počátcích SuicideGirls dostávaly dívky přibližně 30 dolarů za sadu fotografií, v roce 2003 byl honorář mezi 100 až 200 americkými dolary, v roce 2008 stoupl na 500 dolarů za sadů fotografií. Honoráře jsou na spodním průměru částky, která se v USA platí za profesionální erotické záběry.
Mimo příspěvků v blozích a ve fórech mají stránky také texty časopisového charakteru. Jsou to rozhovory s hudebními skupinami jako Flaming Lips a jinými umělci jako například s Chuckem Palahniukem či Richardem Linklaterem. Do roku 2006 zveřejnily webové stránky 800 rozhovorů online. K nejčastějším fejetonistům patři Neal Pollack, Wil Wheaton a Seanbaby.
V tomto článku byly použity překlady textů z článků SuicideGirls na německé Wikipedii a Hipster (contemporary subculture) na anglické Wikipedii.
(česky) Hana Kovářová Reprezentace sexuality:internetová stránka www.suicidegirls.com
Sukno (anglicky: broadcloth, německy: Tuch) je souhrnný pojem pro tkaniny se zplstěným povrchem dosaženým za určitých výrobních podmínek. 
Tkanina se vyrábí v plátnové nebo keprové vazbě, ke tkaní se používá barevná mykaná nebo česaná příze, z jemnější, silně zkadeřené vlny nebo ze směsi vlny s polyesterem. Zplstnatění tkaniny se dosahuje díky jejímu valchování, počesávání, postřihování, dekatování a kalandrování. Některé stupně úpravy se několikrát opakují, takže než je textilie hotová, prochází až 30 procesy.
V hotovém zboží zakrývá zplstnatěný povrch strukturu vazby tkaniny. Vzhled některých druhů sukna je podobný netkané plsti, se kterou se dá snadno zaměnit. 
V minulosti se sukno nejčastěji používalo na kalhoty, sukně, saka a pláště uniforem pro armádu, policii, železničáře, lesníky a jiná povolání. Zhruba od poloviny minulého století se však pro tento účel sukno stále více nahrazuje praktičtějšími (a většinou levnějšími) druhy tkanin, takže sukno dnes nachází širší použití jen na kroje (a jejich módní aplikace) v některých regionech Bavorska a Rakouska a pro speciální technické účely (např. potahy kulečníkových stolů).  
GRAUS, František. Český obchod se suknem ve 14. a počátkem 15. století (K otázce významu středověkého obchodu). Praha: Melantrich, 1950. 128 s.
Sukulenty (ze šp. suculento – šťavnatý) jsou rostliny, které umí shromažďovat ve svém těle (stonku nebo listech) vodu, která jim umožňuje přežít i velmi dlouhá období sucha. Jsou tak uzpůsobené k přežití v pouštních a polopouštních podmínkách.
spíše mohutnější kmeny než drobné větve s lístky; kmeny nebývají zdřevnatělé a jsou schopny fotosyntézy
tělo těchto rostlin bývá odlišné od běžných rostlin – sukulenty mají redukovanou formu růstu, „kompaktnější“ tělo (ne tolik větvené jako u běžných keřů nebo stromů); nezdřevnatělé, většinou dužinaté objemné tělo (nebo jeho část – listy, kmen, kořeny, hlízy, …) schopné změny objemu (v závislosti na příjmu a akumulaci vody), jehož povrch je nějakým způsobem (voskem, „chloupky“) opatřen proti rapidnímu vysoušení
Sukulenty se typicky vyskytují v suchých tropických a subtropických oblastech jako jsou stepi, polopouště a pouště, kde jsou vlivem vysokých teplot a nízkých srážek ke svému přežití nuceny akumulovat vodu. Vyskytují se také v oblastech, kde je sice celoroční úhrn srážek vysoký, ale střídají se zde výrazná období vlhka a sucha.
Nejznámějšími sukulenty jsou kaktusy. Téměř každý kaktus patří mezi sukulenty, ale existují i jiné sukulenty než kaktusy. Mohou existovat i jako epifyty. Dalším příkladem je Aloe, z čeledi Asphodelaceae. Sukulenty většinou nejsou vybíravé na kvalitní půdu – mohou vegetovat na pouštích, mořských pobřežích i v oblastech solných pánví bohatých na minerály.
V tomto článku byl použit překlad textu z článku Succulent plant na anglické Wikipedii.
(česky) https://web.archive.org/web/20140808185230/http://www.sukulenty.eu/co-je-to-sukulent-sukulentni-rostlina/

Sulfan (zastarale sirovodík, H2S) je bezbarvý plyn. Může se tvořit rozkladem organického materiálu (např. při výrobě bioplynu, z něhož se často musí odstraňovat) a síranů při nedostatku kyslíku.
Sulfan je nejjednodušší sloučeninou síry s vodíkem. Je to také nejstálejší a nejdůležitější sloučenina těchto dvou prvků. Je prvním členem homologické řady sulfanů. Obecný vzorec těchto sloučenin je H2Sn, takže např. vzorec disulfanu je H2S2, trisulfanu H2S3 atd.
Sulfan se připravuje reakcí sulfidu železnatého s kyselinou chlorovodíkovou, nebo jej můžeme připravit přímým sloučením vodíku a síry:
Sulfan je bezbarvý plyn zapáchající po zkažených vejcích. Je těžší než vzduch a snadno se zkapalňuje. Je dobře rozpustný v různých kapalinách včetně vody a alkoholu. Rozpouštěním ve vodě vzniká kyselina sulfanová, dříve nazývaná sirovodíková. Její vzorec je stejný jako vzorec sulfanu. Je to slabá kyselina, tvoří soli dvojího typu - sulfidy (S2-) a hydrogensulfidy (HS-). V bakteriích, které žijí v sopkách, nahrazuje při fotosyntéze vodu a vzniká tak pevná síra, kterou bakterie vylučují pod sebe.
Rozlišujeme dva druhy spalování sulfanu, máme tzv. spalování dokonalé tj. za dostatečného přístupu vzduchu a spalování nedokonalé tj. za nedostatečného přístupu vzduchu. Dokonalým spalováním sulfanu vzniká oxid siřičitý a voda:
2 H2S + O2 → 2 S + 2 H2OV analytické chemii se sulfan používá jako činidlo. Lze jím totiž vysrážet nerozpustné sulfidy kovů (například sulfid olovnatý)
Sulfan se vyskytuje v sopečných plynech. Jedná se o sopečný plyn, který je vyvrhován při sopečné erupci; při silných erupcích se může dostat v pyroklastickém mračnu až do stratosféry, kde se společně se oxidem siřičitým a vodní párou podílí na vzniku drobných kapiček kyseliny sírové, aerosolu. Tento aerosol je schopen přetrvat ve stratosféře 2 až 3 roky a působí jako velice efektivní zábrana před dopadajícím slunečním zářením, čímž pomáhá v některých oblastech oteplovat a v dalších ochlazovat zemský povrch; v závislosti na velikosti částic aerosolu.
Sulfan se používá v analytické chemii pro analýzu iontů kovů. Dále se používá v hutnictví pro přípravu kovových sulfidů. Své uplatnění má i při přípravě olejových doplňků a v organické syntéze. Používá se i při zpracovávání deuteria, což je jeden ze tří izotopů vodíku.
Sulfan je prudce jedovatý, i v menších dávkách může způsobit smrtelné otravy (včetně okamžité smrti bez morfologických změn). Jeho účinky jsou podobné jako u kyanovodíku. Obě látky inhibují enzym cytochrom C oxidázu a brání tak tkáním využívat kyslík. To se projevuje především v CNS paralýzou dýchacího centra.Sulfan má dráždivý i dusivý účinek. Dráždí dýchací ústrojí a oči (podráždění se objevuje při dlouhodobější expozici již u koncentrací 10,5-21,0 ppm). V očích způsobuje keratokonjunktivitidu, podráždění dýchacího traktu je největší v jeho dolní části, může vést k edému plic. Při koncentracích 1 000-2 000 ppm se sulfan rychle vstřebává do krve a způsobuje nejprve zrychlené dýchání, které je později vystřídáno zástavou dechu. Vyšší koncentrace okamžitě paralyzují dýchací centrum. To bez resuscitace (případně spontánní obnovy dýchání) vede ke smrti udušením.Při koncentracích 100–1000 ppm je nejčastější příčinou smrti edém plic. Čichem jsou rozpoznatelné již koncentrace 0,0005-0,13 ppm (podle individuální citlivosti), nicméně vysoké koncentrace rychle paralyzují čichové buňky, proto zápach plynu ztrácí svoji varovnou funkci.
Sirovodík patří spolu s oxidem dusnatým a oxidem uhelnatým k gasotransmitterům. Sirovodík proto působí (podobně jako oxid dusnatý) jako relaxant na hladkosvalové buňky ve stěnách cév (vasorelaxační účinek). Dobře patrný byl i jeho vliv na uvolnění napětí hladké svaloviny trávicího traktu (myorelaxační účinek). Sirovodík zlepšuje prokrvení penisu, přežití při infarktu a ztrátě krve, může léčit poruchy erekce, některé typy migrén a různé srdečně cévní obtíže nebo pomáhat při jejich prevenci. Problémem pro humánní využití je relativně vysoká toxicita plynu pro člověka - na rozdíl od některých laboratorních zvířat, která jej snáší relativně lépe.,

V arabštině to bylo původně abstraktní podstatné jméno s významem vládnutí, panovnická moc. Postupně se stalo obecným označením pro vládní hodnostáře, ministry či panovníky, až od 12. století se stalo panovnickým titulem, ekvivalentem evropského krále. Seldžukové v 11. století význam tohoto titulu opět posunuli. Nyní měl označovat svrchovaného panovníka celého islámského světa – tedy pozici, o kterou Seldžukové a později osmanští Turci trvale usilovali. Stalo se tak ekvivalentem perského titulu pádišáh (kníže věřících) a evropského císaře.
Sultán se někdy zaměňuje s titulem chalífa, což však není přesné. Chalífa byl později pouze titul nejvyšší náboženské autority v islámu, tedy ne světský panovník. (Po smrti proroka Muhammada se vládce všech věřících označoval chalífa, což znamená následovník, v tomto případě právě proroka Muhammada. Chalífa byl náboženský i politický hodnostář.) Se zánikem chalífátu došlo k rozdělení funkcí. V Osmanské říši si však od 16. století sultán nárokoval i titul chalífa, čímž oba pojmy fakticky splynuly.

Sumatra je s rozlohou 443 066 km² šestým největším ostrovem světa. Nachází se v západní části souostroví Velké Sundy a je součástí Indonésie.
Nejdelší osa ostrova směřuje přibližně severozápadně a uprostřed ostrova protíná rovník. Vnitrozemí ostrova je rozděleno na dvě části: hornaté území na západě a bažinatá nížina na východě. Značná část Sumatry je pokryta deštným pralesem. Nejvyšším vrcholem Sumatry je hora Kerinci vysoká 3805 m.
Na ostrově žije asi 45 milionů obyvatel. Převážná část osídlení je soustředěna na severu a na západě v oblasti centrální vysočiny. Největšími sídly jsou města Medan (3,4 milionu obyvatel), Palembang (1,27 milionu obyvatel) a Padang (0,96 milionu obyvatel).
https://web.archive.org/web/20051121181930/http://indahnesia.com/indonesia.php?code=SUBHIS: nabízí stručnou historii regionu Minangkabau (Západní Sumatra)
Sumba je jedním z velkých ostrovů Malých Sund. Blízkými velkými ostrovy jsou Sumbawa na severozápadě, Flores na severu a Timor na východě.
Sumba je třináctým největším ostrovem Indonésie, patří k jejím nejjižnějším ostrovům. Vnitrozemí ostrova je hornaté, výše než 1000 m n. m. však leží pouze malá část plochy. Nejvyšším vrcholem je Wanggameti na jihovýchodě ostrova.
Srážky jsou sezonní, hlavním zdrojem jsou monzunové deště. Období sucha je méně patrné na jižních svazích hor při jižním pobřeží.
Ostrov není příliš hustě zalidněn (kolem 55 obyv. na km² v roce 2005). Nejsou zde žádná velkoměsta, v největším městě Waingapu na severovýchodním pobřeží žije okolo 50 000 lidí. Dalším větším městem je Waikabubak.
Sumba patří mezi chudé oblasti Indonésie, velká část obyvatel žije pod hranicí chudoby. Produkce potravin je závislá na krátkém období dešťů. Na většině ostrova například nelze v tomto období vypěstovat dostatek rýže, ostrov je tak často závislý na potravinové pomoci od vlády. Nízká je také úroveň zdravotní péče, oblast má vysokou kojeneckou úmrtnost, problémem je i častý výskyt malárie. Na druhou stranu má ostrov velké kulturní bohatství, dochovalo se množství tradic a zejména odlehlejší oblasti ostrova stále žijí původním životem.Většina obyvatel vyznává křesťanství.
Vzhledem k sezonnosti srážek pokrývaly původně většinu ostrova opadavé monzunové lesy. Jižní svahy na jižním pobřeží mají dostatek srážek po celý rok, jsou pokryty stálezeleným deštným lesem. Většina území však již byla odlesněna především za účelem získání zemědělské půdy, přeměněny byly asi tři čtvrtiny plochy ostrova. Dnes jsou pro ostrov typické především savany a travnaté plochy.
Některé zachovalé fragmenty původní přírody jsou chráněny. Na ostrově se nachází 2 národní parky (Manupeu Tanah Daru a Laiwangi Wanggameti).

Blízkovýchodní mírový summit v Camp Davidu v červenci 2000, který hostil americký prezident Bill Clinton, navštívili izraelský premiér Ehud Barak a předseda palestinské samosprávy Jásir Arafat. Summit byl neúspěšným pokusem vyjednat takzvaný „konečný status“ (někdy též „permanentní status“) v izraelsko-palestinském konfliktu.
Prezident Bill Clinton pozval 5. července 2000 Baraka a Arafata do Camp Davidu k pokračování v jednáních o mírovém procesu na Blízkém východě. Chtěl tak stavět na geniu loci Camp Davidu, neboť zde byla za jeho předchůdce Jimmyho Cartera uzavřena dohoda o míru mezi Egyptem, reprezentovaným prezidentem Anwarem Sadatem a Izraelem, reprezentovaným Menachemem Beginem. Mírové dohody z Osla, které byly v roce 1993 uzavřeny mezi izraelským premiérem Jicchakem Rabinem a předsedou Organizace pro osvobození Palestiny (OOP) Jásirem Arafatem stanovovaly, že by ve všech nevyřešených otázkách mezi Palestinci a Izraelci – zejména v otázce takzvaného konečného statusu – mělo být dosaženo dohody pět let od vzniku Palestinské samosprávy. Nicméně prozatímní postup zavedený v rámci dohod z Osla nenaplnil ani izraelská, ani palestinská očekávání a Arafat uváděl, že campdavidský summit je předčasný.
Summit byl do Camp Davidu svolán na 11. července 2000. Skončil 25. července, aniž by bylo dosaženo dohody. Na jeho závěr bylo vydáno trilaterální prohlášení, které definovalo dohodnuté zásady pro budoucí jednání.
V tomto článku byl použit překlad textu z článku 2000 Camp David Summit na anglické Wikipedii.
ČEJKA, Marek. Izrael a Palestina - Minulost, současnost a směřování blízkovýchodního konfliktu. 2. vyd. Praha: Barrister & Principal, 2007. 321 s. ISBN 978-80-87029-16-9.
(anglicky) Ministerstvo zahraničních věcí Státu Izrael – The Middle East Peace Summit at Camp David- July 2000
(anglicky) MidEastWeb – The Israeli Camp David II Proposals for Final Settlement

Sung Lien (čínsky pchin-jinem Sòng​ Lián​, znaky 宋濂; 1310–1381) byl za vlády dynastie Jüan jedním z představitelů neokonfuciánské školy ťin-chua. Později se stal literárním a politickým poradcem Ču Jüan-čanga, zakladatele a prvního císaře říše Ming.
Sung Lien používal zdvořilostní jméno Ťing-lien (čínsky pchin-jinem Jǐng​lián ​, znaky 景濂) a pseudonym Čchien-si (čínsky pchin-jinem Qiánxī ​, znaky zjednodušené 潜溪, tradiční 潜溪). Obdržel posmrtné jméno Wen-sien (čínsky pchin-jinem Wénxiàn ​, znaky zjednodušené 文宪, tradiční 文憲).
Sung Lien pocházel z čeťiangského okresu Pchu-ťiang. Studoval konfuciánství, u úřednických zkoušek neuspěl, nicméně roku 1349 získal místo v akademii Chan-lin. Roku 1356 odešel do ústraní. Jeho pověst učence mu později dopomohla k místu inspektora konfuciánských škol. Byl zastáncem synkretické jednoty „tří učení“ (konfuciánství, buddhismu a taoismu).Po roce 1360 se přidal na stranu protimongolského povstalce Ču Jüan-čanga, jednoho z válečníků povstání rudých turbanů, který v Nankingu budoval vlastní režim nezávislý na mongolské říši Jüan. Roku 1368 se Ču Jüan-čang prohlásil císařem nové říše Ming.
Jako hlava Historického úřadu mingské vlády řídil kompilaci oficiálních dějin dynastie Jüan – Jüan š’, důležitého pramene pro poznání dějin Číny, Mongolska a přilehlých oblastí. Sestavení Jüan š’, pod dozorem mingské vlády, bylo dokončeno roku 1370. Dílo zakotvilo oficiální výklad dějin předešlé dynastie. Pod Sungovým vedením byla změněna stará konfuciánská historiografická tradice a prosazen nový přístup předpokládající při řízení lidských záležitostí přihlédnutí stejně tak k historické zkušenosti, jako k učení velkých konfuciánských klasiků.
Zemřel na cestě do vyhnanství, jeho vnuk totiž patřil mezi osoby postižené v souvislosti s aférou Chu Wej-junga, což s sebou neslo trest pro celou rodinu. Dotyčný vnuk byl popraven, Sung Lienův život zachránila intervence císařovny Ma a korunního prince Ču Jün-wena.Za své zásluhy byl poctěn posmrtným jménem Wen-sien (čínsky pchin-jinem Wénxiàn ​, znaky zjednodušené 文宪, tradiční 文憲),
V tomto článku byl použit překlad textu z článku Song Lian na anglické Wikipedii.
LANGLOIS, John D. Song Lian and Liu Ji in 1358 on the Eve of Joining Zhu Yuanzhang. Asia Major. Third series. 2009, roč. 22, čís. 1, s. 131–162. Dostupné online. (anglicky) 
BOYD, Kelly. Encyclopedia of Historians and Historical Writing. [s.l.]: Taylor & Francis, 1999. 1700 s. ISBN 1884964338.
Sungská správa byla organizována na základě zkušeností z fungování administrativy předcházejících čínských států, zejména říše Tchang a správních postupů zavedených v období pěti dynastií a deseti říší (907–960). Časem se vládní systém měnil a přizpůsoboval okolnostem. Úřady říše Sung (960–1279) byly v souladu s čínskou tradicí rozděleny na tři větve – civilní, vojenskou a kontrolní, přičemž samostatné postavení měl císařský palác s jeho eunuchy.
V čele centrálních civilních úřadů stál císařský sekretariát, vojenské záležitosti řídil vojenský výbor. Podle dvou nejvyšších úřadů er-fu, císařského sekretariátu a vojenského výboru, je sungský systém nazýván sung-čchao er-fu č’. Samostatné postavení měl kontrolní úřad a finanční vládní výbor. Finanční výbor zanikl v 80. letech 11. století, kdy se struktura civilní správy změnila podle tchangského modelu tří kanceláří a šesti ministerstev.
Říše byla rozdělena na fiskální oblasti, které se skládaly z krajů, speciálních krajů, prefektur a výrobních prefektur. Nejnižší úrovní státní správy byly okresy, kterých bylo v sungské Číně přes dvanáct set.
Civilní administrativa byla obsazována konfuciánsky vzdělanými úředníky, jejichž vzdělání bylo ověřováno v několikastupňovém procesu úřednických zkoušek. Třebaže už v říši Tchang byla část úřednických míst obsazována absolventy zkoušek z konfuciánských klasiků, až v říši Sung získaly zkoušky větší význam jak pro obsazování míst ve státním aparátu, tak jako motivace pro místní elity ke studiu konfucianismu, kterému se nakonec věnovalo mnohonásobně více zájemců než mohlo uspět ve zkouškách a získat úřední pozici. Tato vrstva učených pozemkových vlastníků – džentry – postupně na místní úrovni zaujala roli organizátora společnosti a zprostředkovatele mezi obyvatelstvem a úřady.
Říše Sung po předešlém období pěti dynastií a deseti říší zdědila komplikovanou dvojí strukturu úřadů. Na jedné straně přetrvával klasický tchangský systém tří kanceláří (san-šeng), šesti ministerstev (liou-pu, 六部), devíti dvorských ministerstev (ťiou-s’, 九寺) a pěti ředitelství (wu-ťien, 五監), který pokrýval celou civilní správu. Nicméně od 8. století mnohé z tchangských institucí postupně ztrácely svou moc ve prospěch nových agentur a ad hoc zřízených (k řešení momentálních potřeb) organizací zodpovědných za bezpečnost, finance a regionální správu jako byl vojenský výbor, finanční výbor a nové regionální úřady. Postupně většina tchangských úřadů ztratila své funkce a reálný význam; posty v nich se změnily v pouhý titul, který určoval plat a hodnost, kdežto odpovědnost a autorita úředníka plynula z dočasného pověření v nově zřízených agenturách a výborech.Při organizaci úřadů sungští císařové dbali zejména na to, aby žádný hodnostář nesoustředil ve svých rukou příliš moci. Zatímco tchangský model dával silný vliv císařským rádcům a ministrům, systém ad hoc agentur přímo podřízených císaři posiloval osobní moc vládce. Omezení moci nejbližších císařových rádců symbolicky vyjadřovala forma jejich diskuzí s panovníkem. Zatímco tchangští „první ministři“ debatovali s vládcem sedíce u šálku čaje, sungští v přijímací síni stáli. Neméně významná byla změna ve způsobu přijímání císařských výnosů a dekretů. V tchangské době byl výnos sepsán v sekretariátu (čung-šu šeng) a pečlivě posouzen, než byl nakonec předán císaři k podpisu, přičemž výnosy iniciovali první ministři. V počátcích sungské říše se procedura změnila. První ministr předložil císaři návrh výnosu s alternativními způsoby řešení problému, císař vybral řešení a poté byl výnos sepsán.Dočasná pověření jinými úkoly existovala už za Tchangů, ale za prvních sungských císařů se rozšířila na všechny významné úřady. Prakticky fungoval systém dvojích úřadů a dvojích jmenování. Funkce ve starých tchangských úřadech přinášela úřední hodnost a plat, důvěryhodní úředníci navíc obdrželi jmenování do skutečně funkčních úřadů, agentur a komisí nebo do regionální správy (fiskálních oblastí, prefektur, krajů a okresů), z nichž vládli říši. Každý aktivní úředník tak zpravidla měl dvě (či více) jmenování – titulární zařazení ve formální struktuře a pověření v reálně fungujících institucích. V případě, kdy nositel formálního úřadu skutečně vykonával činnost tohoto úřadu, nesl jeho titul prefix úřadující (čchuan), řídící (kou-tang), dozírající (pchan) apod.Formální úřady sungští císařové využili ke konsolidaci své vlády, jejich existence umožňovala zachování formálního postavení a příjmů funkcionářům zděděným po dynastii Pozdní Čou a po režimech jižní Číny, podrobených v letech 963–978. Druhá skupina institucí sloužila jako nástroj k řízení země podle potřeb sungské vlády. Oddělením vrcholných vojenských a civilních úřadů první sungský císař dosáhl nevměšování vojáků do civilní správy a naopak. Stal se jediným spojovacím článkem mezi civilisty a vojáky a mezi veliteli polních armád a vojenskou administrativou. Navíc omezením vlivu vojáků, v období pěti dynastií často jmenovaných i na čistě civilní posty, se posunul způsob výkonu moci od leckdy násilného prosazování vůle hodnostářů k civilním byrokratickým postupům.V důsledku rozdělení správy v několik vzájemně oddělených větví bez prvního ministra se jediným koordinačním a spojujícím článkem administrativy stal císař. Panovníci se snažili udržet tuto pozici a zabránit nezávislým domluvám svých poradců. Proto dokonce zrušili všeobecné audience, a nahradili je samostatnými audiencemi vojáků z vojenského výboru a civilistů z císařského sekretariátu. Navíc od druhé poloviny sungského období měli vysocí úředníci zakázáno přijímat hosty, kromě svátků, a měli zakázány neúřední kontakty mezi sebou.Systém dvojích úřadů měl bezprostřední i dlouhodobé důsledky. Na jedné straně bylo užitečné oddělit formální hierarchii (která hrála roli hodností) úředníků od fakticky vykonávaných funkcí, závisejících na schopnostech dotyčného a potřebách vlády; na druhé straně dosti vzrostl počet hodnostářů s formálními tituly ve zbytečných úřadech, ale s reálnými platy. Bezprostředně systém umožnil odstavit od reálné moci úředníky předešlé dynastie Pozdní Čou i nemalý počet vojáků v civilních úřadech, se zachováním jejich titulů a příjmů. Dlouhodobě umožňoval zachovat titul a příjmy odstaveným vysokým úředníkům a císařovým příbuzným. Významné bylo i posílení císařské moci, systém dočasných pověření byl pružnější a bylo možno nízko postavené schopné úředníky pověřit správou významných úřadů, přemisťovat úředníky z centra do regionů, a na rozdíl od oficiálního tříletého funkčního období bylo dočasné pověření časově neurčitější, podle potřeby kratší i delší.
V čele říše stál císař, jeho nejbližšími pomocníky a tedy nejvýše postavenými úředníky říše byli členové císařské rady – císařští rádci caj-č’ (宰執) stojící v čele sekretariátu („kancléři“), jejich zástupci, jakož i pověřenci jmenovaní do čela vojenského výboru a jejich zástupci.Nejvyšším civilním úřadem byl císařský sekretariát čung-šu men-sia (中書門下) v čele s jedním až třemi císařskými rádci (宰相, caj-siang). Zástupci hlavy sekretariátu se nazývali cchan-č’ čeng-š’ (參知政事), zkráceně č’-čeng; jejich počet také kolísal mezi jedním a třemi. Císařský sekretariát vznikl splynutím kanceláří čung-šu šeng a men-sia šeng původně (v tchangské době) samostatných, byť úzce spolupracujících. Oddělení (fang, 房) sekretariátu duplikovala a nahrazovala vesměs již jen formálně existující ministerstva podléhající kanceláři šang-šu.Hospodářské záležitosti řídil finanční vládní výbor san-s’ (三司, doslova „tři odbory“), který vedl ředitel san-s’-š’ (三司使) a jeho zástupce fu-š’ (副使). Výbor san-s’ byl na císařském sekretariátu nezávislý, nicméně nejmocnější caj-siangové si dokázali neformálně podřídit jak finanční, tak i vojenský výbor. Výbor se skládal ze tří odborů:
odboru soli a rud jen-tchie-s’ (鹽鐵司) pro těžbu a zpracování soli, čaje a kovů, včetně výroby zbraní a jiného vojenského materiálu a též pro dohled nad vodními cestami a obchodem;
odboru financí tu-č’-s’ (度支司) pro správu státních příjmů a výdajů, peněžních i naturálních, dělil se na osm sekcí, podléhaly mu také námořní obchodní úřady š’-po tchi-ťü s’ (市舶提擧司) ustavené ve vybraných přístavech k výběru cla a odkupu zboží dováženého do země.
odboru daní chu-pu-s’ (戶部司) pro sčítání lidu a výběr daní.Dále existovala řada níže postavených úřadů a agentur, zpravidla podřízených císařskému sekretariátu. K významnějším patřila akademie Chan-lin, věnující se literárnímu a historickému bádání a podílející se na formulaci vládních výnosů. Při shromažďování podkladů pro návrhy zákonů a mezinárodních smluv měli učenci akademie právo na informace ode všech úřadů. Fungovala i řada dalších akademií a ústavů kuan-ke (館閣), literární akademie Čao-wen-kuan (昭文館), akademie Š'-kuan (史館) určená ke studiu historie, akademie Ťi-sien-jüan (集賢院) a Ťi-lan-jüan (集覽院), císařský archív Pi-ke (秘閣), astronomický ústav Kuan-wen-tien (觀文殿), genealogický ústav Lung-tchu-ke (龙图阁). V rámci ředitelství Kuo-c’-ťien fungovala škola Kuo-c’-süe, Vysoké učení Tchaj-süe a Škola čtyř bran S’-men-kuan, přičemž první dvě školy prakticky splynuly.Přijímáním stížností a peticí poddaných se zabývalo několik institucí. A sice Úřad petičních schránek (匦院, Kuej-jüan), později několikrát přejmenovaný,  a Úřad pro bubny (登聞鼓院, Teng-wen ku-jüan), který vznikl 1007 reorganizací staršího Odboru bubnů (鼓司, ku-s’). Roku 1029 k nim přibyl ještě Úřad pro zkoumání stížností (理檢院, li-ťien-jüan), zaniklý koncem 20. let 12. století a obnovený roku 1176. Trojice úřadů zvyšovala šanci na úspěch stížnosti, která, když neuspěla napoprvé, mohla být podána znovu v druhém a třetím úřadu.Organizace zkoušek, dříve řízených ministerstvem obřadů, byla v kompetenci ad hoc jmenovaných úředníků. Jmenování a hodnocení úředníků přešlo z ministerstva státní správy k novým orgánům, jako byl Úřad osobního hodnocení Šen-kuan jüan (审官院), a většina právních otázek byla delegována z ministerstva trestů na Soudní kontrolní dvůr Šen-sing jüan (审刑院) založený císařem Tchaj-cungem.
Kontrolní úřad jü-š’-tchaj (御史臺) zaujímal v rámci civilní i vojenské správy nezávislé postavení. V jeho čele stál tajemník jü-š’ čung-čcheng (御史中丞, místo vedoucího úřadu totiž nebylo obsazováno). Úřad se dělil na tři dvory: kontrolní tchaj-jüan (臺院) v čele s ředitelem š’-jü-š’ (侍御史), dvorský tien-jüan (殿院) v čele s ředitelem tien-čung š’-jü-š’ (殿中侍御史), a inspekční čcha-jüan (察院) v čele s vrchním inspektorem ťien-čcha jü-š’ (監察御史). Inspekční dvůr však na rozdíl od tchangské praxe nevysílal inspektory do regionů. Agendu tchagských regionálních inspektorů v sungské éře převzali komisaři fiskálních oblastí.Roku 993 byl zřízen odbor dohledu feng-po-s’ (封馼司), úřad kontrolující oficiální dokumenty po formální stránce, někdy však dával i věcné připomínky. Ke kontrolní větvi státní správy patřil i remonstrační úřad ťien-jüan (諫院), zřízený roku 1017, v čele s pověřeným správcem č’ ťien-jüan š’ (知諫院事), který měl za úkol vyslovovat námitky a připomínky k návrhům zákonů a císařských výnosů. Získal na významu, když jeho zástupci začali být zváni k císařským audiencím, kde mohli prosazovat své názory.
První sungský císař se na císařský trůn dostal z pozice vysokého vojenského velitele předešlé dynastie a při organizaci vrchního velení se především snažil zamezit přílišnému soustředění vojenské síly v jedněch rukou, aby předešel dalšímu převratu.
Nejvyšším orgánem starajícím se o vojenské záležitosti byl vojenský výbor šu-mi-jüan (樞密院) v jehož čele stál pověřený správce vojenského výboru č’ šu-mi-jüan š’ (知樞密院事), obvykle titulovaný caj-č’, císařský rádce, případně pověření spolusprávci tchung-č’ šu-mi jüan š’ (衕知樞密院事). Pomáhali jim jeden nebo dva zástupci (fu šu-mi š’, 副樞密使). Za prvního císaře sloužili ve vojenském výboru zasloužilí vojevůdci, postupně je nahradili civilisté, kteří měli v rukou také výběr generálů. Při návrzích na jmenování a povýšení ovšem u kandidátů více než kompetenci zvažovali loajalitu k císaři a politické postoje.V období pěti dynastií existovalo propojení mezi vojenským výborem a císařským sekretariátem, kdy vedoucí výboru měli i titul caj-sianga a nad úředníky ze sekretariátu mocensky převážili, ovšem v říši Pozdní Čou se pravomoci vojenského výboru omezily na plánování a administraci vojenských akcí a do civilní správy se nadále nevměšoval. Za Sungů fungovaly vojenský výbor a sekretariát zcela samostatně a odděleně.Běžná správa a výcvik vojenských jednotek v metropoli a jejím bezprostředním okolí byla dříve rozdělená mezi palácové velitelství tien-čchien š’-wej-s’ (殿前侍衛司) a metropolitní velitelství š’-wej čchin-ťün ma-pu-s’ (侍衛親軍馬步司); po založení říše Sung byly jednotky seskupeny do tří skupin (san-ja, 三衙 či san-wej, 三衛) podřízených palácovému velitelství, metropolitnímu velitelství jízdy a metropolitnímu velitelství pěchoty. V čele velitelství stáli tři generálové san-šuaj (三帥). Polním armádám nevelela výše uvedená trojice velitelství, ale ad hoc jmenovaní generálové podřízení vojenskému výboru.
Provoz císařského paláce, osobní potřeby císaře, jeho početných manželek a dětí zajišťovala samostatná skupina úřadů a institucí, obsazených jak civilními úředníky, tak eunuchy a ženami císařského paláce. Ve srovnání s pozdním tchangským obdobím vliv eunuchů v říši Sung výrazně klesl.Chod paláce zajišťovala Palácová administrace (殿中省, Tien-čung šeng), v čele s ředitelem (殿中監, tien-čung ťien), častěji místo něho fungoval pověřenec „dozírající na záležitosti administrace“ (pchan šeng š’). Úřad byl smíšený civilně-eunušský. Zahrnoval řadu obslužných útvarů, šest nejvýznamnějších z nich byly oddělení pro potraviny, lékařské služby, odívání, ubytování, nábytek a víno. Řídil též sklad malých darů, císařský šatník, sklad zvláštních darů a císařskou lékárnu. Během sungského období byly funkce v Palácové administraci obvykle formální, protože faktický výkon správy paláce přešel do Dvora palácové obsluhy.Dvůr palácové obsluhy (宣徽院, Süan-chuej jüan), rozdělený na severní a jižní dvůr, byl v sungské éře nejvlivnějším eunušským úřadem, nicméně soupeřícím s Palácovou domácí službou. Většina eunuchů byla soustředěna v Palácové eunušské službě (入內內侍省, Žu-nej nej-š’ šeng), původně nazývané Nej-čung kao-pchin pan-jüan, která byla roku 1160 včleněna do Palácové domácí služby.Palácová domácí služba (內侍省, Nej-š’ šeng) v čele s ředitelem ťien byl civilní úřad starající se o obsluhu císaře a jeho žen. Po roce 1160, kdy k ní byla připojena Palácová eunušská služba, se změnila v převážně eunušskou organizaci, ve významu však i poté ustupovala Dvoru palácové obsluhy. Řídila císařskou lékárnu (společně s Palácovou administrací), dílny, astrology, kaligrafy, malíře, lékaře a několik dalších pomocných úřadů. Spadaly pod ní rovněž ženské útvary a kanceláře; nejvýznamnější z nich bylo šest služeb – všeobecná palácová, obřadní, pro ošacení, jídelní, úklidu a dílen.
Pien-liang (汴梁, nebo Pien-ťing 汴京 jako Východní hlavní město (Tung-ťing, 東京) v prefektuře Kchaj-feng (Kchaj-feng-fu, 開封府). Dnešní Kchaj-feng.
Západní hlavní město (Si-ťing, 西京) v prefektuře Che-nan (Che-nan-fu, 河南府). Dnešní Luo-jang.
Jižní hlavní město (Nan-ťing, 南京) v prefektuře Jing-tchien (Jing-tchien-fu, 應天府). Dnešní Šang-čchiou.
Severní hlavní město (Pej-ťing, 北京) v prefektuře Ta-ming (Ta-ming-fu, 大名府). Dnešní Ta-ming.Nejdůležitějším z nich a vlastním sídlem vlády a ekonomickým centrem země byl Pien-liang. Po dobytí severní části říše, včetně hlavních měst, džürčenskou říší Ťin se Sungové stáhli na jih a roku 1127 hlavní město přenesli do Lin-anu, dnešního Chang-čou.
Vojenští guvernéři ťie-tu-š’, před nástupem Sungů spravující regiony, za vlády prvního sungského císaře postupně ztratili svou moc ve prospěch civilních orgánů. Novým nejvyšším regionálním správním útvarem poté byly fiskální oblasti lu (路) v čele s fiskálním komisařem čuan-jou-š’ (轉運使), nebo ťien-s’ (監司), zodpovědným především za výběr daní a kontrolu úředníků na svěřeném území. Původně měli fiskální komisaři zajistit zásobování armády pro tažení při sjednocování Číny, která probíhala v letech 963–978. Záhy se jejich pravomoc rozšířila na celkovou správu svěřené oblasti.Později vláda zřídila dalšího komisaře pro justiční záležitosti a za třetího císaře Čen-cunga začali působit i komisaři pro vojenské záležitosti. Císař Šen-cung zřídil ještě funkci komisaře pro zásobování, který měl na starosti vládní sýpky. V čele fiskální oblasti pak stáli čtyři rovnoprávní, vzájemně se hlídající, hodnostáři. Fiskálních oblastí bylo k roku 997 patnáct, do roku 1101 se jejich počet zvýšil na sedmnáct, roku 1125 jich bylo už dvacet pět. Po ztrátě severní Číny se jejich počet snížil, v jihosungském období jich bylo kolem šestnácti.
Fiskální oblasti se skládaly z krajů čou (州), speciálních krajů ťün (軍), prefektur fu (府) a výrobních prefektur ťien (監). Kolem roku 1100 existovalo 306 krajů a prefektur všech druhů.Kraje byly, v počtu zhruba 250, nejobvyklejší správní jednotkou střední úrovně, řízenou pověřenými správci obvykle titulovanými č’-š’ (知事). Podléhalo jim 5 až 20 okresů. Speciální kraje (doslova „vojenské“) vláda zřídila ve strategicky významných oblastech s velkými vojenskými posádkami, přičemž jejich počet dosahoval kolem 45. Měly menší rozsah než kraje, skládaly se jen ze dvou až tří okresů. Administrativu speciálního kraje zpravidla vedl pověřený správce sídelního okresu. Prefektury měly vyšší postavení než běžné kraje, spravovaly velká města a důležité oblasti. Vedl je pověřený správce č’-fu (知府). Zprvu jich bylo osm, později třináct. Výrobní prefektury existovaly v regionech s významným průmyslem. V jejich čele stál pověřený správce č’-ťien (知監).Správce kraje nebo prefektury byl v počátcích říše Sung hlavním představitelem státní moci v regionální společnosti. Byl nejnižším úředníkem, který směl podávat návrhy opatření a zákonů císaři, byl zodpovědný za výběr daní ve svěřeném území a byl v něm také nejvyšší soudní autoritou zodpovědnou za udržení pořádku. Funkční období správců krajů a prefektur bylo tříleté. Správci pomáhal zástupce tchung-pchan (通判), který měl nezávislé spojení s centrem, spolupodepisoval správcovy příkazy a vedl soudní a kontrolní agendu úřadu. Daňové záležitosti kraje nebo prefektury měl na starosti úředník zvaný ťien-tang-kuan.Daně a dávky dopravoval z krajů a prefektur do ústředí dopravní úřad cchao-s’ (曹司), v jehož čele stál dopravní komisař čuan-jün-š’ (轉運使).Komisaři oblastí lu, správci krajů a prefektur i jejich zástupci byli dočasně pověření úředníci zaujímající posty ve formálních centrálních institucích, proto mohli mít správci vyšší hodnost než komisaři, což bránilo přílišnému tlaku posledních na podřízené. Všichni navíc na jednom místě sloužili poměrně krátce, obvykle tři roky.
Uvedené čtyři druhy útvarů na střední úrovni se dělily na okresy sien (縣), které byly nejnižší úrovní státní správy. Teoreticky okresy řídil přednosta ling (令), v praxi je spravoval pověřenec č’-sien (知縣). Podřízeni mu byli zástupce, registrátor dokumentů, policejní úředník a množství různých písařů, příručích a biřiců. Okresů bylo 1230 (resp. 1207 kolem roku 1100). V severosungském období žilo v okrese obvykle 2,5 – 3 tisíce domácností, někdy však více než 4 tisíce, nebo méně než 500. V jihosungském období mohlo okres obývat i několik set tisíc osob.Okresní úřady byly nejnižšími úřady státu. Prostředníky mezi okresním úřadem a obyvatelstvem byly cechy a jiná sdružení, která mimo jiné rozdělovaly daně a jiné povinnosti na své členy. Na veřejné práce, rozdílení daní, ale i úřední sklady dozírali vesničtí starší. Vybíráni byli většinou z bohatších rodin. Obyvatelstvo bylo totiž rozděleno podle majetku do devíti kategorií a osoby z nižších kategorií se staršími nestávali.V první čtvrtině 12. století růst počtu okresů a růst počtu obyvatel v okresech snížil význam krajů a prefektur s tím, jak se pro správce krajů a prefektur stalo obtížným kontrolovat množství obyvatel v podřízených okresech. Výsledkem byl přesun těžiště regionální administrativy z krajů a prefektur na okresy. Jednalo se o součást postupného trendu trvajícího od tchangské do mingské éry, který kromě poklesu významu správních celků na střední úrovni – prefektur a krajů – zahrnoval také přesun moci z ústřední vlády na velké regionální útvary – oblasti lu a později provincie šeng s tím, jak se centrální vláda vzdávala přímého zasahování do rutinního běhu administrativy.
Problém s rozrůstáním a komplikovaností úřadů byl pociťován už během 11. století a ještě ho zhoršily reformy Wang An-š’a na přelomu 60. a 70. let 11. století, kdy vznikly nové komise a agentury, ale někdy došlo k revitalizaci starých tchangských úřadů (např. ministerstvo vojenství nyní řídilo vojenský výcvik v systému pao-ťia).Z úřadů založených k uskutečňování Wangových reforem byla nejdůležitější Finanční plánovací komise (Č’-č’ san-s’ tchiao-li s’ (制置三司條例司, doslova Odbor ke koordinaci a regulaci „tří odborů“) založená roku 1069 zejména k „omezení záborů (půdy), vyrovnání bohatství a pomocí chudým a uvolnění toku bohatství ve světě“. Téhož roku byli k fiskálním a justičním komisařům v okruzích lu přidáni třetí komisaři „pro státní sýpky, zemědělství a vodní zdroje“ kteří pomocí nově jmenovaných podřízených v prefekturách a okresech řídili provádění reforem vycházejících z finanční plánovací komise, dozírali na státní sýpky a na finanční zisky ze zemědělských úvěrů a vyplácení se z pracovní povinnosti. Roku 1070 byla finanční plánovací komise pod tlakem odpůrců zrušena, ale její aparát a kompetence převzal Úřad dohledu nad zemědělstvím (S’-nung s’, 司農寺). Na nadregionální úrovni byl oporou Wangových reforem Úřad pro obchod s čajem a koňmi Tu-ta tchi-ťü čcha-ma-s’ (都大提舉茶馬司), který dominoval hospodářství S’-čchuanu a Šen-si a Úřad pro státní obchod Tu tchi-ťü š’-i-s’ (都提舉市易司), který řídil úvěrové, nákupní a prodejní operace v regionech. K uskutečňování svých záměrů jmenovali reformátoři množství komisařů a intendantů na úrovni oblastí a krajů.Několik let po odvolání Wang An-š’a a jeho skupiny začal císař Šen-cung radikálně měnit strukturu centrálních úřadů, přičemž se snažil vrátit ke tchangskému vzoru. Roku 1080 pod heslem „nápravy úředních titulů“ vrátil pravomoci a odpovědnost úřadům tchangského systému (především šesti ministerstvům), kromě již zbytečných, které byly zrušeny. Obnoveno bylo šest ministerstev liou-pu (státní správy, obřadů, daní, vojenství, trestů a prací), devět dvorských ministerstev ťiou-s’ a také ředitelství ťien pro řízení otázek vzdělání a státních podniků.Po změnách roku 1080 kupříkladu finanční záležitosti řídilo ministerstvo daní namísto zrušeného finančního výboru a teprve nedávno obnoveného tchangského Úřadu dohledu nad zemědělství, kterému zůstala jen správa státních sýpek. Podobně ministerstvo státní správy převzalo práci čtyř zrušených agentur a odborů. Současně císař zavedl řadu 25 hodnostních titulů ťie-kuan v devíti třídách, čímž dosáhl jasného oddělení funkcí a hodností. (Dalších sedm titulů doplnil začátkem 12. století Chuej-cung.) Zavedeny byly i vojenské tituly.Reforma přinesla redukci nadbytečných úředních míst. Týkala se jen centrálních úřadů, v regionálních byl totiž rozdíl mezi faktickým a formálním stavem menší. Nicméně Šen-cung také v zájmu silné císařské moci chtěl zachovat oddělení vojenských a civilních úřadů, proto ponechal vojenský výbor navzdory překrývání jeho pravomocí s ministerstvem vojenství a tlaku úředníků na konzistenci a důslednost reformy. Ministerstvo pak mělo na starosti rutinní záležitosti, zatímco politické rozhodování si zachoval výbor.V druhé fázi reforem roku 1082 obrátil císař pozornost na císařský sekretariát. Působnost tří kanceláří san-šeng (čung-šu šeng, men-sia šeng a šang-šu šeng) se od 8. století překrývala, což vyústilo ve zformování císařského sekretariátu čung-šu men-sia. V prvním století říše Sung císařský sekretariát řídil celou civilní správu kromě remonstračního úřadu (který vyslovoval námitky a připomínky k návrhům zákonů a opatření). Roku 1082 císař tři kanceláře obnovil a rozdělil je jak jen bylo možné – čung-šu šeng zvažovala politiku, men-sia šeng zkoumala možné alternativní politiky a šang-šu šeng je s podřízenými ministerstvy realizovala. Každá kancelář komunikovala s císařem samostatně. Za Tchangů jejich práci koordinoval ředitel první z nich (čung-šu ling, de facto jako císařův hlavní rádce čcheng-siang), ale právě obnovení takové pozice se chtěl císař Šen-cung vyhnout. Zavedení systému tří kanceláří ovšem razantně zpomalilo chod vlády, až císař začal uvažovat o jeho zrušení. Po Šen-cungově úmrtí roku 1085 tři kanceláře a kontrolní úřad těsně spolupracovaly.
Roku 1129 byly tři kanceláře sloučeny v jednu, šang-šu šeng (kancelář státních záležitostí) v čele s hlavní rádcem zleva a zastupujícím hlavním rádcem zprava. Hlavní rádce občas velel armádě, což byla výrazná změna oproti předešlému období Severní Sung.V prvních letech období Jižní Sung byla podél severních hranic jmenována řada vojenských komisařů (čen-fu š’), roku 1135 byli zrušeni. Roku 1130 byl zaveden zastupující usmiřující komisař (vojenský, an-fu ta-š’) v okruzích lu. Tito komisaři se vyvinuli v takzvané „čtyři posádky“, kdy velitelé čtyř klíčových posádek podél severní hranice disponovali značnými armádami a fakticky autonomií; od konce 20. let 12. století jednali autonomně rovněž velitelé vojsk v S’-čchuanu.Roku 1167, ve snaze o kontrolu nad financemi, přikázal císař všem regionálním úřadům, civilním i vojenským, každý měsíc podávat hlášení o výdajích Oddělení státních výdajů (國用房, Kuo-jung fang). Příští rok byl zřízen Registr veřejných příjmů (Tu-č’ tu-ťi), který ověřoval účty a odhaloval defraudace.Po reformách v 80. letech 11. století se administrativní kontrola centrální vlády nad regiony s postupujícími desetiletími uvolňovala, časem byla omezena na oblasti v blízkosti metropole, zatímco vzdálenější regiony se těšily větší autonomii. Nakonec, v období Jižní Sung, vznikly čtyři poloautonomní regionální správy, kterým podléhaly civilní i vojenské úřady. Zahrnovaly armády na hranici s říší Ťin a zázemí, odkud pocházely zdroje pro jejich vydržování. Říše Sung tak byla rozdělena (od západu k východu) na okruhy:
Chuaj-tung (淮東, jižní Ťiang-su, Če-ťiang a Fu-ťien).Tyto útvary byly řízeny dočasně přidělenými úředníky centrálních institucí a disponovaly dalekosáhlou autonomií, v S’-čchuanu dokonce samostatně probíhaly úřednické zkoušky (aby kandidáti nemuseli cestovat do hlavního města). Pod vlivem těchto správ vznikly později v říších Ťin a Jüan regionální pobočky ústředního sekretariátu, ze kterých se vyvinuly provincie šeng existující v dobách říší Ming a Čching.
Státní správa říše Sung sestávala ze čtyř skupin zaměstnanců. Nejdůležitější a nejprestižnější postavení měli civilní úředníci (文官, wen-kuan, nebo prostě 官, kuan), vybíraní na základě zkoušek nebo doporučení. Druhou tvořili „vojenští úředníci“ (武官, wu-kuan), to jest důstojníci a generálové sungské armády a představitelé úřadů zabývajících se vojenskými záležitostmi. Třetí, zdaleka nejpočetnější, byli nižší zaměstnanci (吏, li), to jest různí písaři a příručí, kteří vykonávali vlastní rutinní úřední práci. Čtvrtou, relativně málo významnou skupinou, byly osobnosti bez formální kvalifikace dočasně jmenované na úřednická místa. Těmto úředníkům se říkalo še-kuan (設官). Jmenováni byli zejména v okrajových (často nečínských) oblastech říše, kde řádní úředníci neradi sloužili.V říši Sung se úředníky častěji než v předešlých dobách stávali úspěšní absolventi úřednických zkoušek. Zatímco v polovině tchangské éry složilo zkoušky 15 % úředníků, za Sungů toto číslo výrazně vzrostlo. Roku 1046 regulérní absolventi zkoušek (existovaly totiž i četné speciální zkoušky mimo řádné termíny) tvořili 57 % úředníků; v následujících desetiletích toto číslo klesalo, k roku 1119 na 45 %, roku 1191 na 31 % a roku 1213 jen na 27 %.Zkoušky byly třístupňové. První kolo (州試, čou-š’) probíhalo v krajích a prefekturách, úspěšní postoupili do hlavního města k metropolitním zkouškám (省試, šeng-š’). Posledním kolem, zavedeným roku 973, byly palácové zkoušky (殿試, tien-š’). Jejich absolventi získali titul ťin-š’ (進士, skutečný učenec). Zkoušky byly zprvu vyhlašovány nepravidelně, od roku 1067 ve tříletých intervalech. V počátcích říše Sung všechny stupně zkoušek absolvoval relativně nízký počet kandidátů, v přepočtu na roční průměr kolem dvaceti; později palácové zkoušky přinášely kolem šesti set nových ťin-š’ každé tři roky.Vláda měla zájem na vyváženém zastoupení úředníků ze všech regionů říše, proto roku 989 stanovila kvóty úspěšných absolventů podle jejich původu. Kvóty zůstaly i nadále předmětem diskuzí. Ou-jang Siou je odmítal s tím, že absolventi zkoušek mají být hodnoceni výhradně podle svých schopností. Naproti tomu S’-ma Kuang je prosazoval, přičemž poukazoval na vysoký počet úspěšných studentů z rozvinutých a bohatých regionů, zejména hlavního města. Ve 30. a 40. letech 11. století totiž až čtvrtina nových ťin-š’ pocházela z metropole a okolí.Kromě zkoušek existovalo několik dalších cest k úřednické kariéře. Relativně vzácné bylo převedení z řad důstojníků. Šanci na nejnižší úřednická místa měli též schopní a zasloužilí písaři či příručí, podmínkou povýšení bylo složení lehčích praktických zkoušek. Významným zdrojem úředníků bylo doporučení. Stejně jako v předešlých čínských státech, i v říši Sung se úředníkem mohl stát syn, nebo jiný příbuzný úředníka, doporučený jím při odchodu do výslužby. Doporučování bylo předmětem táhnoucích se debat. Jeho zastánci argumentovali předáváním morálních hodnot i znalostí úředních praktik v rámci rodin úředníků a omezením korupce. Podle nich by se úředníci tak jako tak snažili zajistit kariéru pro své potomky a je lepší ji umožnit legálně. Odpůrci považovali jakékoliv pokusy obejít anonymní zkoušky za nevhodné. Doporučení kandidáti před jmenováním skládali speciální zkoušky mimo řádné termíny.Na méně úřednických míst obsazovaných absolventy zkoušek a současně rostoucí zájem o jejich složení vláda reagovala zpřísněním podmínek. Roku 1023 nařídila, aby prošlo pět kandidátů z deseti, roku 1045 dva z deseti, roku 1093 jeden z deseti, roku 1156 jeden ze sta a roku 1275 jeden z dvou set. Ve výsledku klesalo procento úspěšnosti i šance nastoupit úřední kariéru. V ostré konkurenci se kandidáti snažili uspět jakýmkoliv způsobem, vláda reagovala opatřeními chránícími regulérnost a anonymitu zkoušek: kandidáti byli po dobu zkoušek izolováni; práce byly identifikovány čísly; od roku 1015 práce přepisovali písaři, aby hodnotitelé nemohli poznat rukopis kandidáta. S tím, jak nabývalo na urputnosti soutěžení o posty a kariéry, formovaly se příbuzenské a klientelistické sítě, což přispělo k ostrým konfliktům uvnitř vlády od poloviny 11. století.Z 200 tisíc studentů registrovaných ve státních školách se zkoušek účastnila polovina, ale všech úředníků bylo jen asi 20 tisíc, většina studentů tedy nikdy ve státní správě nepracovala. Proto se vzdělání a účast ve zkouškách ze způsobu jak získat úřad změnila v osvědčení o příslušnosti k vrstvě elity, k džentry. Moc rodiny již tolik nezávisela na postavení jejích zástupců ve státním aparátu, ale více na bohatství, prestiži a vlivu v místních komunitách.
Úředníci byli služebně zařazeni trojmo: měli úřední postavení kuan (官), odbornou náplň č’ (職) a úřední pověření čchaj-čchien (差遣). Úřední postavení úředníka bylo určeno (obvykle formálním) místem ve státní správě (například vedoucí odboru na ministerstvu války), podle kterého mu byl určen plat a kterému odpovídala hodnostní třída a stupeň, která zase určovala jeho oděv a postavení ve společnosti. Odborná náplň plynula z příslušnosti k některé z císařských akademií nebo ústavů. V nich dotyčný mohl skutečně pracovat a bádat, případně to byl jen čestný titul. Z (dočasného) úředního pověření plynuly reálné povinnosti a skutečně vykonávaná funkce.
Úředníci byli rozděleni do devíti hodnostních tříd (nejvyšší byla první třída), které se dělily celkem na 29 stupňů. Tento systém převzatý z tchangské doby Wang An-š' zjednodušil na devět tříd a celkem 18 stupňů. Za císaře Chuej-cunga byl nahrazen systémem 37 civilních a 52 vojenských čestných titulů. Po odchodu do výslužby byl úředník povýšen do vyšší hodnostní třídy a dostával polovinu odpovídajícího platu. Pokud dosáhl některé z vyšších tříd, jeho syn (nebo mladší bratr) měl právo na úřednické místo v hodnosti o čtyři třídy nižší.Jmenování i povyšování úředníků byly v kompetenci centrálních úřadů, předcházelo se tím nezdravé závislosti úředníků na bezprostředních nadřízených. Obvyklé služební období bylo tříleté, poté následovalo přeložení a/nebo povýšení. Schopní byli povýšeni i dříve; kdo jen taktak prošel u zkoušek a nevynikl v praxi, mohl čekat na povýšení i desetiletí. I nejlepší absolventi zkoušek však zpravidla začínali v relativně nízkých funkcích na okresech, aby se seznámili s poměry v zemi. V další kariéře se objevovala specializace na ten či onen obor státní správy Vynikající absolventi zkoušek už po deseti letech mohli zaujímat vysokou funkci v ústředních orgánech. Průměrná délka úřední kariéry byla, v severosungském období, 27 let.
Úředníci nižšího stupně v okresech a krajích či prefekturách vykonávali nezbytné administrativní povinnosti, jako bylo vybírání daní, řešení kriminálních případů, pomoc obyvatelům postiženým hladomorem nebo přírodními katastrofami a občas i dohlížení na řádné fungování trhů nebo veřejné práce. Vzhledem k tomu, že velikost čínské populace dosáhla dříve nevídaného počtu a její růst daleko předběhl přírůstek počtu úředníků, zejména na nižších úrovních, převzala džentry dohled nad místními záležitostmi. Řady džentry sestávaly především ze statkářů vzdělaných v konfuciánství, nicméně neuspěvších u zkoušek.Po rozboru mnoha životopisů a náhrobních nápisů americký historik Robert Hymes usoudil, že úředníci v období Severní Sung vyzdvihovali především oddanost celonárodním zájmům a vesměs neintervenovali na místní či centrální úrovni ve prospěch svého rodného kraje. V období Jižní Sung se situace proměnila. Vzhledem k tomu, že naprostá většina zaměstnanců jihosungských ústředních úřadů pocházela ze širšího okolí hlavního města (z dnešních provincií Če-ťiang a Fu-ťien a jižních částí An-chueje a Ťiang-su), projevoval se v činnosti ústředních úřadů silný vliv lokálních zájmů prosazovaných v centru místními rodáky. I pro další jihosungské makroregiony (S’-čchuan a Chu-kuang) platilo, že se služba převažující většiny hodnostářů odehrávala uvnitř toho kterého regionu.Trvalým problémem vlády a obyvatelstva byla korupce a zneužívání pravomocí úředníky. Nekompromisním trestáním korupčníků bez ohledu na jejich postavení proslul Pao Čeng, v letech 1056–1058 správce Kchaj-fengu, který se pro svou poctivost a skromnost stal vzorem čestného úředníka a hrdinou široce rozšířených příběhů, vesměs ovšem fiktivních. Vláda se úřednické zvůli snažila předejít řadou opatření, zdůrazňováním důležitosti morální bezúhonnosti úředníků, častým překládáním, dělením pravomocí mezi více vzájemně se hlídajících hodnostářů, podporou kontrolních institucí. Přesto se korupci nepodařilo potlačit. Nejvíce se šířila v dobách krizí a nestability. Zejména vzrostla v posledních letech severosungského období, za vlády císaře Chuej-cunga, který se místo spravování země soustředil na podporu kultury. V jihosungském období ke korupci přispíval i kontrast mezi nevysokými úřednickými platy a bohatstvím, které bylo možno získat z obchodu. Úředníci se, v příkrém rozporu s konfuciánskou etikou, začali angažovat v obchodování a podnikání, např. investovali do nákupu nájemních domů, které v přelidněných jihosungských městech přinášely nemalé příjmy.
V sungské době mohli být úředníci oceněni čestnými tituly ťien-ťiao kuan anebo pochvalnými přídomky kung-čchen. Členové císařského rodu a zasloužilí hodnostáři získávali některý z dvanácti aristokratických titulů. Ke každému titulu náležel odpovídající příjem. Od nejvyššího k nejnižšímu to byly:
kchaj-kuo kung (開國公, vévoda zakladatel léna), nejvyšší titul dosažitelný pro nečleny císařského rodu,
českyFAIRBANK, John King. Dějiny Číny. Překlad Martin Hála, Jana Hollanová, Olga Lomová. 1. vyd. Praha: Nakladatelství Lidové noviny, 1998. ISBN 80-7106-249-9. 
HRDLIČKOVÁ, Věna; HRDLIČKA, Zdeněk. Čína císaře Šen-cunga. 1. vyd. Praha: Mladá fronta, 1992. 266 s. (Obrazy ze života doby). ISBN 80-204-0234-9, 80-204-0083-4. 
PALÁT, Augustin; PRŮŠEK, Jaroslav. Středověká Čína : Společnost a zvyky v době dynastií Sung a Jüan. 1. vyd. Praha: DharmaGaia, 2001. 376 s. ISBN 80-85905-39-6. 
XU, Shu’an; OLIVOVÁ, Lucie. Vývoj správního systému v Číně. Praha: Karolinum, 2000. 110 s. ISBN 80-246-0093-5. S. 55–61. anglickyHARTWELL, Robert M. Financial Expertise, Examinations, and the Formulation of Economic Policy in Northern Sung China. The Journal of Asian Studies. Únor 1971, roč. 30, čís. 2, s. 281–314. ISSN 0021-9118. (anglicky) 
HUCKER, Charles O. A Dictionary of Official Titles in Imperial China. Stanford: Stanford University Press, 1985. ISBN 0-8047-1193-3. (anglicky) 
CH’IEN, Mu. Traditional government in imperial China: a critical analysis. Překlad Chün-tu Hsüeh, George O. Totten. Hongkong: The Chinese University Press, 1982. ISBN 962-201-254-X. (anglicky) 
TWITCHETT, Denis; SMITH, Paul Jakov. The Cambridge History of China, Vol. 5 Part One: The Sung China And Its Precursors, 907–1279 AD. 1. vyd. Cambridge: Cambridge University Press, 2009. 1128 s. ISBN 0521812488, 978-0521812481. (anglicky) 
WAGNER, Donald B. The Administration of the Iron Industry in Eleventh-Century China. Journal of the Economic and Social History of the Orient. 2001, roč. 44, čís. 2, s. 175–197. ISSN 0022-4995. (anglicky)
THEOBALD, Ulrich. Chinaknowledge – a universal guide for China studies [online]. [cit. 2010-01-11]. Kapitola Chinese History - Song Dynasty 明朝 (1368-1644) government and administration. Dostupné online. (anglicky) 
Asia for Educators, Columbia University. The Song dynasty in China (960-1279) [online].  New York: Columbia University, 2008 [cit. 2013-04-17]. Kapitola Scholar-Officials and the Examination System. Dostupné online. (anglicky)
Sunna nebo také suna (arab. سنة ) znamená doslovně „cesta“ nebo „zvyk“ a tvoří jeden z pramenů islámského práva. Je to soubor výroků a činů Mohameda od té doby, kdy se ve svých čtyřiceti letech stal prorokem.
Mohamedova smrt v roce 632 znamenala podle muslimů definitivní uzavření božích seslání – jeho prorockou roli nikdo další nepřevzal. Korán byl vzat jako souhrn všech nařízení, která Alláh lidstvu dal. Velmi záhy se však ukázalo, že Korán sám o sobě sice obsahuje řadu pravidel, ale ty mají obvykle pouze formu doporučení a vztahují se často jen ke konkrétní situaci, ve které se v době seslání muslimská obec nacházela. Vágní verše Koránu, které navíc neříkají nic o trestech (až na několik výjimek), nemohly rodícímu se teokratickému státu (chalífát) vystačit jako jediný právní pramen. Přirozeným řešením se stala sunna, soubor Mohamedových výroků a činů. Toto slovo lze obtížně nahradit českým výrazem, občas se používá fráze prorocká tradice.
V islámu je oddělení božského seslání a soukromých výroků Mohameda velice zajímavý a unikátní. Mohamed kladl na oddělení božího slova od svého veliký důraz. Ostatně v Koránu bůh často promlouvá přímo k Mohamedovi, odpovídá na jeho problémy a dokonce jen kárá, jak je tomu ve verších 80:1–10.
Odůvodnění využívání sunny jako dalšího pramene lze nalézt přímo v Koránu. Verše 33: 21 a 38 a 7:158 vybízejí věřící, aby následovali svého Proroka jako živoucí příklad vhodného chování. Některé sekty a myšlenkové školy vidí sunnu na stejném úrovni, jako je Korán, veškeré Mohamedovo chování pokládají za vnuknuté bohem. Dnes je brána jako doplněk Koránu či jako jeho vysvětlení. Raní myslitelé naopak hodnotili sunnu velmi nízko, pro nevalnou věrohodnost většiny hadísů.
První zprávy o tom, co Mohamed vlastně udělal a řekl, začaly vznikat hned po jeho smrti. Předávaly se nejdřív ústně. Jedna taková zpráva o nějakém výroku nebo činy Mohameda se nazývá hadís.
Obrovské množství hádisů bylo naprosto vymyšleno, většinou aby podpořilo stanoviska té které strany a především vládnoucí dynastie. Hadísy si navzájem odporovaly a narůstání jejich počtu představovalo vážnou hrozbu autoritě jednotného chalífátu. Vznikla tak potřeba kodifikovat věrohodné hadísy a vyloučit ty pochybné.
Sběratelé hadísů byli postaveni před nelehký úkol. Al-Buchárí, autor nejuznávanější sbírky hadísů, prý vybíral z několika stovek tisíc jednotlivých tradic. Poté, co procestoval celý islámský svět, dal nakonec dohromady 9 tisíc hadísů, které pokládá za správné. Nicméně i o věrohodnosti některých z nich měl pochyby.
Základní metodou, která se nakonec při ověřování pravosti prosadila, je sestavování jakéhosi rodokmenu tradic. Každý hadís je nejprve uveden řetězcem osob (isnád nebo silsila), který by měl spojovat editora sbírky a nějakého blízkého společníka Mohameda. Badatelé se pak pokoušeli prokázat důvěryhodnost nebo naopak nedůvěryhodnost osob v řetězci. Luboš Kropáček zmiňuje druha Proroka Abú Hurajrova a jeho 5347 hadísů s nevalnou důvěrou v islámském světě.
I sbírek hadísů existuje velké množství. V sunnitském světě se nakonec prosadilo šest sbírek, které jsou považovány za pravé. Jedná se o sbírku již uvedeného Buchárího, dále Muslima al-Hajaje, Abú Da´uda, al-Tirmidhího, al-Nasa´ie a Ibn Maja. Poslední z nich bývá občas zaměňován s Málikem ibn Anasem, zakladatelem jedné z hlavních právních škol. Jeho sbírka je považována za velmi kvalitní, ale jelikož vznikla dříve, postrádá propracovaný „rodokmen“ isnád.
Přes jistou redukci hadísů je stále jejich množství tak ohromné, že bylo nutno určit další metody jejich zpracovávání v konkrétní právní postoje. Uznané tradice tak byly rozděleny do tří kategorií – správné (salih), dobré (hasan) a slabé (da´if). První skupina je všeobecně uznána a nejsou vůči ní vznášeny žádné vážnější výhrady. U hadísů druhé kategorie je možné nalézt jisté nedostatky, ale obecně jsou považovány za pravé. U poslední kategorie je věrohodnost tradic značně nejistá a je možné o nich mít velké pochyby.
U hadísů se také užívá pravidla nasch, tedy rušení starších tradic novějšími. Tato praxe je však i zde stejně sporná, jako u Koránu, možná ještě více. U hadísů se obvykle spíše sleduje konkrétní situace, při které měl vzniknout. Obrovské množství tradic umožňuje islámským učencům využít jich jako argument téměř pro cokoliv.
Šíitská i cháridžovská odnož islámu spolu s některými novodobějšími sektami neuznávají mnohé z hadísů ani celé některé sbírky. Důvody jsou především politické - šíité například odmítají uznat hadísy sestavené sunnity, místo toho mají vlastní sbírky výroků Proroka, Alího i ostatních chalífů, které jednotlivé šíitské odnože uznávají. Všechny přitom mají stejnou hodnotu. Rozštěpení šíité se však nikdy na žádné kanonizované sbírce hadísů neshodli, přičemž používají i mnohé ze sunnitských sbírek spolu s vlastními.
MUHAMMAD a AN-NAWAWÍ, Jahjá, ed. Zahrady spravedlivých: sbírka výroků proroka Muhammada. Překlad Petr Pelikán. Vyd. 1. Praha: AMS, 2008. 527 s. ISBN 978-80-902419-1-6.
PELIKÁN, Petr. Sunna: pramen islámského práva. 1. vyd. Praha: Vodnář, 1997. 163 s. Prameny a nové proudy právní vědy; č. 23. ISBN 80-85889-13-7.
Sunna: o chování Proroka : kniha výroků proroka Muhammada s komentáři. 1. vyd. Přeložil Bob Hýsek. Praha: NÚR-Fethi Ben Hassine Mnasria, 2006. 175 s. ISBN 80-903196-6-1.
WARNER, Bill. Hadísy: Mohamedova sunna. První vydání. Brno: Centrum pro studium politického islámu, 2015. 91 stran. ISBN 978-80-88089-23-0.
Antoš, David. Islám – mýtus a skutečnost, [PDF online: aragorn.cz]. Praha: Gymnázium Christiana Dopplera, Středoškolská odborná činnost 2006. 8. ročník [asi student? Rozsáhlé citace zdrojů].
Škoda Superb je osobní automobil střední/vyšší střední třídy a vlajková loď automobilky Škoda Auto vyráběný od roku 2001.
Sedan Superb byl představen na Ženevském autosalonu v roce 2001 pod názvem Škoda Montreux a v prosinci téhož roku se začal prodávat. K dispozici byly jedna karosářská verze a tři stupně výbavy.
První generace se vyráběla ve výrobním závodě Kvasiny, ale i na Ukrajině, v Indii, v Bosně a Kazachstánu. Byla postavena na podvozkové platformě B5, kterou sdílela například s vozem Volkswagen Passat, oproti němu měla o 10 cm delší rozvor. Prodloužený podvozek byl původně určen pro Čínu, kde podnik Šanghaj-VW vyráběl model Passat s dlouhým rozvorem. V roce 2002 byl (opět v Ženevě) představen koncept Škoda Tudor, sportovní kupé, které ze Superbu vychází, ale do výroby se nikdy nedostalo.Roku 2006 došlo k omlazení modelu.
Zákazníkům bylo dodáno 133 955 vozů, přičemž hranice 100 000 vyrobených vozů byla překročena 17. srpna 2006.
V roce 2005 Volkswagen v Číně uvedl na trh Volkswagen Passat Lingyu, který karosářsky i technikou vycházel z první generace Škody Superb, pouze přední a zadní část vozu byla změněna v duchu ostatních modelů vyráběných pod značkou Volkswagen. Passat Lingyu se dočkal modernizace v roce 2009, ale i po ní zůstaly v nabídce motory a další součásti shodné s první generací Superbu.
1. prosince roku 2001 byl vůz uveden na trh. O pohon se zprvu staraly tři zážehové a dva vznětové motory. Paleta zážehových zahrnovala čtyřválcové jednotky o objemu 2,0 litru s výkonem 85 kW, 1,8 T (110 kW) a šestiválec o objemu 2,8 litru s výkonem 142 (pro některé trhy 140) kW. Kdo preferoval naftu, mohl vybírat mezi čtyřválcem 1,9 TDI o výkonu 96 KW a dvouapůllitrovým šestiválcem o 114 kilowattech.
Rok 2002 obohatil nabídku vznětových motorů o agregát 1,9 TDI, tentokrát s výkonem 74 kW. Rovněž došlo k vylepšení choulostivé přední nápravy, kde byla původně hliníková příčná ramena nahrazena ocelovými.
V roce 2003 došlo k modernizaci vznětového šestiválce. Ten se zbavil značného turboefektu, jeho výkon vzrostl až na 120 kW a splňoval již emisní normu Euro 4. Též byly modernizovány pětistupňové i šestistupňové převodovky.
Ke zvýšení variability interiéru došlo roku 2004. Automobil dostal možnost sklopení zadních sedadel, základní objem zavazadlového prostoru se mírně zvýšil z 462 na 480 litrů, po sklopení zadních opěradel (v poměru 1:3 a 2:3) činil objem až 945 litrů.
Psal se rok 2005 a vozidlo doznalo dalších změn. Především se dočkalo nového volantu a doplnění výbavy. Kromě standardní verze podvozku byla k dispozici i snížená či zvýšená. Vůz dostal také účinnější přední brzdy a zadní část se sklopnými sedadly byla speciálně vyztužena. Taktéž přibyly dva přeplňované vznětové motory. Tím prvním byl motor 1,9 TDI s výkonem 77 kW, druhým pak dvoulitr se 103 kilowatty a filtrem pevných částic. Pro neplnění emisní normy Euro 4 se se naopak z nabídky vytratily turbodiesely o výkonech 74 a 96 kW.
Nárazovými testy Euro NCAP prošla první generace Superbu v roce 2003, konkrétně s motorem 1,9 TDI a ve výbavě Comfort. Za ochranu dospělé posádky si odnesl celkem 26 bodů, což znamenalo výsledek čtyř z pěti hvězdiček.
Standardně byl automobil k mání s manuální pětistupňovou, u některých motorizací šestistupňovou převodovkou. K vybraným pohonným jednotkám byla za příplatek dodávána pětistupňová automatická převodovka Tiptronic.
Provozní vlastnosti se mohou mírně lišit, například v závislosti na výbavě vozu.
Superb první generace byl do roku 2006 nabízen ve třech výbavových stupních: Classic, Comfort a Elegance.
Již v základním výbavovém stupni Classic výrobce standardně nabízel airbag řidiče s přitahovači předních bezpečnostních pásů, airbag spolujezdce, boční airbagy, tříbodové výškově nastavitelné přední bezpečnostní pásy, tři tříbodové bezpečnostní pásy vzadu (na vnějších místech s přitahovači), výškově a sklopně nastavitelné přední opěrky hlavy, tři zadní opěrky hlavy (na vnějších místech výškově nastavitelné), přípravu pro uchycení dvou dětských sedaček s bezpečnostním systémem Isofix, ABS+EDS (pro motorizace 2,0/85 kW, 1,8 Turbo/110 kW), ABS+EDS+ASR+MSR (pro motorizaci 1,9 TDI-PD/96 kW), ABS+EDS+ASR+MSR+ESP (pro motorizace 2,8 V6 30V/142 kW, 2,5 TDI V6/114 kW), imobilizér, štítek s VIN kódem, přerušení přívodu paliva při nárazu, signalizaci nezapnutí bezpečnostního pásu řidiče, mlhové světlomety integrované do hlavních světlometů, třetí brzdové světlo, bezpečnostní odrazky na výplních předních a zadních dveří, výstražný trojúhelník ve výplni víka zavazadlovém prostoru, čtyřramenný volant 370 mm (nastavitelný ve dvou osách), "aerostěrače" s cyklovačem, odkládací schránku v přístrojové desce u spolujezdce (uzamykatelnou, osvětlenou, se dvěma integrovanými držáky nápojů, klimatizovanou), odkládací schránku ve středové konzole, dva integrované držáky nápojů ve středové konzole, odkládací schránky ve výplních předních a zadních dveří, odkládací kapsy na zadní straně opěradel předních sedadel, Jumbo Box s nastavitelnou loketní opěrkou mezi předními sedadly s klimatizovaným odkládacím prostorem, sklopnou loketní opěrku mezi zadními sedadly s odkládacím prostorem a dvěma integrovanými držáky nápojů, multifunkční ukazatel (palubní počítač, u motoru V6 Maxi-DOT, s těmito funkcemi: aktuální čas, vnější teplota, okamžitá spotřeba, průměrná spotřeba, ujetá vzdálenost, doba jízdy, průměrná rychlost, dojezd), osvětlení prostoru pro nohy vpředu, vnitřní osvětlení s kontakty na všech dveřích, zelené prosvětlení přístrojů, regulaci intenzity osvětlení přístrojů, zvukovou signalizaci nevypnutých světel a nezavřených dveří, signalizaci poklesu hladiny náplně ostřikovačů, střední sluneční clonu, upínací oka v zavazadlovém prostoru, odkládací schránky po stranách zavazadlového prostoru, sklopné háčky na uchycení zavazadel v zavazadlovém prostoru, osvětlení zavazadlového prostoru, zásuvku na 12V v zavazadlovém prostoru, otevírání zavazadlového prostoru z místa řidiče, elektromagnetické ovládání krytky palivové nádrže z místa řidiče, chromovaný kryt nakládací hrany zavazadlového prostoru, vyhřívané zadní sklo, plnohodnotné ocelové rezervní kolo, centrální zamykání s dálkovým ovládáním a sklopným klíčkem, SAFE – systém, klimatizaci s mechanickou regulací a pachovým filtrem, systém "Coming Home", sklopnou neodnímatelnou střešní anténu, přípravu pro rádio (anténa + 4 reproduktory vpředu + 4 reproduktory vzadu), výškově nastavitelné sedadlo řidiče a spolujezdce, bederní opěry v sedadlech řidiče a spolujezdce, tónovaná skla, difuzní osvětlení interiéru, chromované vnitřní kličky dveří s osvětlením, dvě čtecí lampičky pro řidiče a spolujezdce a dvě čtecí lampičky nad zadními sedadly, zpožďovač zhasínání vnitřního osvětlení, make-up zrcátka s osvětlením v slunečních clonách, čtyři sklopná stropní madla, zadní s věšáčky, elektrické ovládání oken vpředu i vzadu s dětskou pojistkou, elektricky synchronně nastavitelná a vyhřívaná vnější zpětná zrcátka, popelníky a zapalovače cigaret (zásuvka na 12V) s prosvětlením vpředu a vzadu, kola ocelová 7,0 J x 16" + velkoplošné kryty kol "STONE", přední světlomety s čirou optikou, vnější zpětná zrcátka a vnější kliky lakované v barvě vozu, nárazníky lakované v barvě vozu s černou ochrannou lištou, černé boční ochranné lišty dveří a chromovanou lištu na horních rámech bočních oken.
Mimořádná výbava mohla zahrnovat též hlavové airbagy, ABS+EDS+ASR+MSR+ESP (pro motorizace 2,0/85 kW, 1,8 Turbo/110 kW, 1,9 TDI PD/96 kW), alarm s hlídáním vnitřního prostoru + zálohovou sirénu, bi-xenonové světlomety s dynamickou regulací nastavení sklonu a s výsuvnými integrovanými ostřikovači světlometů, výsuvné integrované ostřikovače světlometů (standardně s Bi-xenonovými světlomety), vyjímatelný vak na lyže v odkládací schránce za loketní opěrou mezi zadními sedadly, mechanické stínicí rolo na zadní sklo, systém "CargoFlex" v zavazadlovém prostoru, tažné zařízení, vkládané tkané koberce, paket pro špatné cesty, plnohodnotné rezervní kolo z lehkých slitin 16" "ORBIT", multifunkční volant (tempomat + rádio) + Maxi-DOT + malý kožený paket, multifunkční volant (tempomat + rádio + telefon) + Maxi-DOT + malý kožený paket, klimatizace `Climatronic` s elektronickou regulací a pachovým filtrem, elektricky ovládané střešní okno, senzor automatického spouštění stěračů, signalizaci vzdálenosti při parkování, autorádio Škoda MS 303 s kazetovým přehrávačem, autorádio Škoda Symphony s kazetovým přehrávačem, autorádio Škoda Symphony s CD přehrávačem, autorádio Škoda Rhapsody, Sound systém, CD-měnič v zavazadlovém prostoru (6 CD), navigační systém s dynamickým modulem (TMC), přístrojový panel s velkým bodovým displejem (Maxi-DOT), Sound systém pro navigační systém, přípravu pro telefon GSM II (anténa, elektrická instalace, koncovka, univerzální interface, vestavěný mikrofon, základní držák na přístrojové desce), telefon GSM, elektricky ovládané sedadlo řidiče s pamětí včetně nastavení vnějších zpětných zrcátek, elektricky ovládané sedadlo spolujezdce, vyhřívaná přední sedadla, vyhřívaná přední a zadní sedadla, elektrochromatické vnitřní zpětné zrcátko s automatickým cloněním, vnější zpětná zrcátka s osvětlením nástupního prostoru, elektricky sklopná vnější zpětná zrcátka s pamětí, tempomat, kola z lehkých slitin 7,0 J x 17` – "SOLID" + pojistné šrouby kol, kola z lehkých slitin 7,0 J x 16` – "ORBIT" + pojistné šrouby kol, kožený interiér Feinnappa: sedadla (Onyx) + malý kožený paket + výhřívaná přední a zadní sedadla, malý kožený paket (volant, rukojeť a manžeta řadicí páky, madlo ruční brzdy) a obložení interiéru dřevěným dekorem Vavona (výplně dveří, středová konzola, hlavice řadicí páky).
V prostředním stupni výbavy Comfort byly oproti stupni Classic dostupné prvky jako vyjímatelný vak na lyže v odkládací schránce za loketní opěrou mezi zadními sedadly, systém CargoFlex v zavazadlovém prostoru, klimatizace `Climatronic` s elektronickou regulací a pachovým filtrem, senzor automatického spouštění stěračů, elektrochromatické vnitřní zpětné zrcátko s automatickým cloněním, vnější zpětná zrcátka s osvětlením nástupního prostoru a Malý kožený paket (volant, rukojeť a manžeta řadicí páky, madlo ruční brzdy) již ve standardní výbavě. 
Zcela nově jsou pak dostupné nástupní lišty v předních (s označením modelu) a zadních dveřích, osvětlení prostoru pro nohy vzadu, odkládací schránka "Wet Case" na deštník ve výplni levých zadních dveří, včetně deštníku Superb či kola z lehkých slitin 7,0 J x 16` – METAN + pojistné šrouby kol. 
Volitelně byl navíc k dispozici ještě kožený interiér Feinnappa: sedadla (Onyx/Ivory) + výhřívaná přední a zadní sedadla, chladicí box a plnohodnotné rezervní kolo z lehkých slitin 16" METAN.
Výbavový stupeň Elegance obsahoval oproti Výbavě Comfort v již základu bi-xenonové světlomety s dynamickou regulací nastavení sklonu a s výsuvnými integrovanými ostřikovači světlometů, výsuvné integrované ostřikovače světlometů (standardně s Bi-xenonovými světlomety), elektricky ovládané sedadlo řidiče s pamětí včetně nastavení vnějších zpětných zrcátek, elektricky ovládané sedadlo spolujezdce, vyhřívání i zadních sedadel, elektricky sklopná vnější zpětná zrcátka s pamětí, tempomat a obložení interiéru dřevěným dekorem Vavona (výplně dveří, středová konzola, hlavice řadicí páky). Dále pak obsahoval přístrojový panel s velkým bodovým displejem – Maxi-DOT (standardně s motory V6), kola z lehkých slitin 7,0 J x 17` – CUBIC + pojistné šrouby kol, nárazníky lakované v barvě vozu s černou ochrannou lištou s chromovanou linkou, černé boční ochranné lišty dveří s chromovanou linkou a chromovaná lišta na dolních rámech bočních oken.
Zákazníci si ještě navíc mohli připlatit za obložení interiéru kovovým dekorem Nicro (na výplni dveří, středové konzole), Footboard – sedadlo spolujezdce s výklopným středem opěry v kombinaci s koženým interiérem Feinnappa: sedadla (Onyx/Ivory).
Od roku 2005 se standardní výbava verze Classic rozšířila o šestnáctipalcová litá kola ORBIT, automatickou klimatizaci Climatronic či vypínatelný airbag spolujezdce. Výbavový stupeň Comfort byl v základu bohatší o bi-xenonové světlomety, stabilizační systém ESP u všech motorů, hlavové airbagy, parkovací asistent nebo vyhřívaní předních sedadel. Nejvyšší stupeň Elegance nově obsahoval CD měnič v zavazadlovém prostoru nebo multifunkční kožený volant s ovládáním rádia a tempomatu.
Následující tabulky ukazují ceny nových automobilů v České republice pro jednotlivé stupně výbavy v kombinaci s dostupnými motorizacemi. Ceny zahrnují standardní výbavu daného stupně a platí pro verze s manuální převodovkou. Ceny jsou uvedeny v českých korunách (Kč).
14. srpna 2006 prošel Superb faceliftem. K výbavám Classic, Comfort a Elegance přibyla luxusní výbava Laurin & Klement. Facelift se dotkl také masky chladiče, předních i zadních světlometů, které měly nyní design ve tvaru písmene C. Do zpětných zrcátek byly zapuštěny blikače. Změny se dotkly také interiéru i ve výbavě vozu. Například přístroje dostaly nově bílé podsvícení. Výkon motoru 1,9 TDI byl zvýšem ze 77 na 85 kW. Nabídka byla rozšířena o čtyři metalické laky: béžovou "Cappuccino", zelenou "Olive", šedou "Anthracite" a šedou "Satin".  Limitovaná série edition 100 byla připravená při příležitosti stoletého jubilea výroby.
Provozní vlastnosti se mohou mírně lišit, například v závislosti na výbavě vozu.
V březnu roku 2008 byla představena druhá generace, v dubnu pak byla zahájena výroba v Kvasinách a postupně se výroba rozšiřovala také do Indie a na Ukrajinu. Nejedná se o klasický tříprostorový sedan, ale o kombinaci liftbacku a sedanu s využitím technologie Twindoor.
V roce 2009 představila Škoda druhou generaci Superbu v čínském Šanghaji pod názvem Superb Hao Rui. V létě se Superb Hao Rui začal prodávat, od evropské verze se ta čínská liší například chromovanou maskou chladiče.Zatímco druhá generace v základní verzi nabídla oproti předchozí o 42 mm menší rozvor (2761 mm) a přestala tak konkurovat sedanům střední třídy, již na podzim roku 2009 se představila Škoda Superb Combi, která prostorem pro zavazadla své konkurenty ve střední třídě překonává. Superb se stal také kombi s největším objemem zavazadlového prostoru koncernu Volkswagen (porazil Volkswagen Passat Variant i Audi A4 Avant). Kombi je 4838 mm dlouhé, 1817 mm široké a se standardně montovaným střešním nosičem 1510 mm vysoké (1481 mm bez nosiče), rozvor je stejný jako u liftbacku. Objem zavazadelníku činí 633 l, při sklopení zadních sedadel až 1 865 l. Na výběr jsou kola o rozměrech 16", 17" a 18".
Škoda Superb 3,6 4x4 L&K  byla nejrychlejší a nejluxusnější sériově vyráběná Škoda, s maximální rychlostí 250km/h a akcelerací 0-100km/h za 6,5 sekund.
Superb má ve výbavě: Bi-Xenonové světlomety s funkcí AFS a ostřikovači světlometů, signalizace vzdálenosti při parkování vpředu i vzadu, parkovací asistent, systém kontroly tlaku v pneumatikách, navigační systém a velký 6,5" barevný dotykový TFT displej, přijímač TV vysílání, elektricky nastavitelná sedadla (u řidiče s pamětí) i zrcátek, dešťový senzor, střešní okno se solárními panely které umožní i v zaparkovaném autě cirkulaci chladného vzduchu a chlazení přihrádky na pití, měnič na 6 CD se slotem pro SD nebo MMC karty, vyhřívaná sedadla a odvětrávaná přední sedadla potažené kůží.
V roce 2009 byl Superb vyhlášen anglickým Top Gear Magazinem titulem Luxury Car of the Year (Luxusní auto roku). V německém časopise Auto Motor und Sport získal první místo v anketě nejlepších aut 2012 s více než 22% hlasů v kategorii dovezených automobilů.
Škoda představila nový facelift Superbu 19. dubna 2013 v Šanghaji. Vůz má přepracovanou příď, záď i logo. Novinkou je například elektricky ovládané sedadlo spolujezdce i ze zadních míst, nebo vylepšená elektrická ovladatelnost pátých dveří. Na evropském trhu byl k prodeji na konci června 2013.
Třetí generace Superbu (s využitím koncernové platformy MQB) byla představena v únoru 2015 na Autosalonu v Ženevě. Délka je 4861 mm, šířka 1864 mm a rozvor 2841 mm. Paleta nabízených motoru nabízí pouze čtyřválcové jednotky s manuální, nebo automatickou převodovkou.  Nejvýkonnější varianta disponuje motorem 2.0 TSI, který je spojen pouze s automatickou převodovkou DSG, která výkon přenáší na všechna čtyři kola pomocí systému pohonu všech čtyř kol Haldex 5. generace. Zrychlení 0 – 100km/h proběhne za 5,8 sekundy a maximální rychlost je elektronicky omezená na 250 km/h. Škoda Superb třetí generace je první vozidlo v historii mladoboleslavské značky, které nabízí adaptivní podvozek DCC. Prodej liftbacku byl zahájen 6. června 2015, větší kombi šlo do prodeje 19. září stejného roku.
Základní cena (bez příplatkové výbavy) je stanovena v rozmezí 640 900 – 874 900 Kč. K mání jsou čtyři stupně výbavy.  
Jako součást příplatkové výbavy lze v nižších verzích přikoupit většinu výbavy vyšších verzí.
Poprvé v nabídce automobilky zde můžeme najít příplatkovou výbavu jako jsou zesílená akustická okna, sedadlo řidiče s masážní funkcí, sledování mrtvého úhlu apod. 
Škoda Superb ve výbavovém stupni Laurin & Klement s motorem 2.0 TSI 206 kW s veškerou příplatkovou výbavou má k 19. listopadu 2017 cenovku 1 342 600 Kč.
Superb získal ve všech zahraničních testech velmi pozitivní recenze. Britský magazín Telegraph ohodnotil nový Superb celkovým hodnocením 9/10, Autocar 4/5, Top Gear 8/10, Auto Express 5/5 a v německém časopise Auto Bild obdržel 588 bodů. Superb v testech porazil své soupeře Mercedes-Benz třídy E (E220 CDI) a Volkswagen Passat 2.0 TDI.Superb se také stal Autem roku 2016 v České republice a v Makedonii.Také se stal finalistou soutěže Světové auto roku 2016, nejlepším vozem roku 2016 v kategoriích compact executive car a estate car na What Car? (největší britský internetový server pro nákup automobilů) a rodinným autem roku 2016 v britském magazínu Auto Express.
Od září 2016 již nejsou v nabídce nejslabší motory 1.4 TSI (92 kW) a 1.6 TDI (88 kW). Základní pohonné jednotky tedy začínají na 110 kW.
Facelift třetí generace Škody Superb byl představen v květnu roku 2019 v rámci 83. mistrovství světa v ledním hokeji, jehož je automobilka sponzorem. Mezi největší vizuální změnu patří nápis Škoda umístěný na zádi místo loga. Modernizovaný Superb také nově za příplatek nabízí full-LED Matrix světlomety, bezdrátové nabíjení telefonů či nový adaptivní tempomat, který sám upravuje rychlost dle limitů nebo dle zatáček.Modernizace přinesla též plug-in hybridní technologii, kterou Škoda převzala od Volkswagenu Passat GTE. Vůz tak kombinuje benzinový motor 1.4 TSI a elektromotor o výkonu 85 kW. Baterie má kapacitu 13 kWh a umožňuje dojezd čistě na elektriku až 55 km. Hybridní Superb se bude prodávat pod označením Škoda Superb iV. Jeho výroba bude probíhat v továrně v Kvasinách a začne na podzim roku 2019.
SCHWARZ, Jiří; WOHLMUTH, Jiří. Automobily Škoda Superb : konstrukce, technické hodnoty, údržba. 1. vyd. Praha: Grada, 2005. 186 s. ISBN 80-247-0879-5. 
TUČEK, Jan. Superb : chlouba značky Škoda : od roku 1934 do současnosti. 1. vyd. Praha: Grada, 2015. 144 s. ISBN 978-80-247-5682-0.
Seznam děl v Souborném katalogu ČR, jejichž autorem nebo tématem je Škoda Superb
https://www.auto.cz/skoda-superb-slavi-treti-generace-hlasi-pulmilionu-vyrobenych-kusu-128438
Termín supernova nebo výbuch supernovy (exploze supernovy) se v astronomii vztahuje k několika typům hvězdných explozí, kterými vznikají extrémně jasné objekty složené z plazmatu, jejichž jasnost posléze v průběhu týdnů či měsíců opět o mnoho řádů klesá.
K explozi vedou dvě možné cesty: buďto se jedná o masívní hvězdu, která ve svém jádře syntetizovala takové množství železa nezpůsobilého jaderné fúze, že se gravitačně zhroutí pod silou své vlastní gravitace, jejíž působení již nevyrovná útlumená fúzní reakce, nebo o bílého trpaslíka, který nahromadil materiál od svého hvězdného průvodce, dosáhl Chandrasekharovy meze a prodělal termonukleární explozi. V obou případech výsledná exploze supernovy rozmetá obrovskou silou většinu nebo všechnu hmotu hvězdy.
Exploze vytváří rázovou vlnu, která se šíří do okolního prostoru, interaguje se zbytky supernovy a mezihvězdnou hmotou. Nejznámějším příkladem tohoto procesu jsou zbytky SN 1604, které lze vidět na obrázku vpravo.
Exploze supernov jsou hlavním zdrojem všech prvků těžších než železo ve vesmíru a u mnoha důležitých prvků zdrojem jediným. Například všechen vápník a všechno zlato, uran a další prvky byly syntetizovány při explozi supernov před miliardami let. Supernovy vnášejí do mezihvězdné hmoty těžké prvky a obohacují tak molekulární mračna, která jsou dějištěm tvorby nových hvězd. Činnost supernov významně ovlivnila složení sluneční soustavu a umožnila tak nakonec život na Zemi, jak ho známe. Výbuch supernovy je provázen obrovskými teplotami a za jistých podmínek mohou fúzní reakce během vrcholné fáze vyprodukovat některé z nejtěžších prvků, jako je kalifornium.
Podstatu jevu i samotný název „supernova” poprvé představili veřejnosti Fritz Zwicky a Walter Baade na přednášce na Stanfordově univerzitě 15. prosince 1933. Původní výraz nova (latinsky (stella) nova, „nová (hvězda)“) označoval obdobný jev, který byl pozorován jako nově vzniklá jasná a krátce svítící hvězda na nebeské sféře. Zažitý termín nova se nezměnil ani po zjištění, že se nejedná o novou hvězdu, ale o fázi ve vývoji hvězdy na konci jejího života. Předpona „super“ odráží skutečnost, že při výbuchu supernovy se uvolňuje mnohem více energie; přepokládané největší supernovy se nazývají hypernovy.
Když se astronomové snažili porozumět explozím supernov, klasifikovali je podle čar různých chemických prvků objevujících se v jejich spektru. Dobrý popis těchto tříd poskytuje anglická publikace „Optická spektra supernov“ od Filipenka (Annual Review of Astronomy and Astrophysics, Volume 35, 1997, pp. 309-355)
Základním prvkem rozdělení je přítomnost nebo nepřítomnost čáry vodíku. Pokud spektrum supernovy obsahuje čáru vodíku, je klasifikována jako typ II, jinak jde o typ I.
Kromě těchto skupin existují podrobnější dělení podle přítomnosti jiných čar nebo tvaru světelné křivky.
Supernovy typu Ia postrádají hélium a obsahují ve svém spektru absorpční čáru křemíku poblíž světelného vrcholu. Podle nejvíce akceptované teorie je tento typ supernov výsledkem procesu, při němž uhlíko-kyslíkový bílý trpaslík shromažďuje hmotu z blízkého hvězdného průvodce, obvykle rudého obra, až nakonec dosáhne Chandrasekharovy meze. Nárůst tlaku zvýší teplotu v okolí centra a začne perioda konvekce dlouhá asi 100 let. V jistém bodě této fáze slabého vření se zažehne deflagrační plamen živený termojadernou fúzí. Detaily jeho vzniku, umístění a počet bodů, v nichž započne, jsou stále neznámé. Dramatickému zrychlování šíření plamenu napomáhá Rayleighova-Taylorova nestabilita a interakce s turbulentními proudy. Předmětem velkých debat je stále otázka přeměny podzvukového šíření plamenu (deflagrace) do nadzvukové detonace.
Energie, která se uvolní termonukleárním zážehem (~1044 J), způsobí prudkou explozi hvězdy a vznik rázové vlny. Vyvrhovaná hmota je urychlována na rychlosti v řádu 10 000 km/s. Energie uvolněná při explozi způsobí také extrémní zvýšení jasnosti.
Teorie zabývající se tímto typem supernov je podobná teorii nov, v níž bílý trpaslík nabírá hmotu mnohem pomaleji a nedosáhne Chandrasekharovy meze. V případě novy zapříčiní dopadající hmota fúzní reakci materiálu poblíž povrchu, nezpůsobí však kolaps hvězdy.
Supernovy typu Ia mají charakteristickou světelnou křivku (graf jasnosti po explozi jako funkce času). V okamžiku maximální jasnosti obsahuje spektrum čáry středně těžkých prvků od kyslíku po vápník; jsou to hlavní produkty fúze ve vnějších vrstvách hvězdy. Měsíce po explozi, když vnější vrstvy expandují natolik, že se stanou průhlednými, začne ve spektru dominovat světlo emitované materiálem poblíž jádra hvězdy: těžké prvky syntetizované při explozi, nejvýznamnějšími jsou prvky skupiny železa. Radioaktivní rozpad 56Ni přes 56Co na 56Fe produkuje vysokoenergetické fotony, které dominují energetickému výstupu vyvržené hmoty ve střednědobém i dlouhodobém horizontu.
Typ supernov Ia uvolňuje největší množství energie mezi všemi ostatními známými třídami supernov. Nejvzdálenější jednoduchý objekt, jaký kdy byl ve vesmíru detekován (galaxie a kulové hvězdokupy se nepočítají), byla právě supernova SN 1997ff typu Ia vzdálená více než 11 miliard světelných let (přes 100 yottametrů).
Na rozdíl od jiných typů supernov lze supernovy typu Ia zpravidla najít ve všech typech galaxií, včetně eliptických. Nezdá se, že by upřednostňovaly nějakou oblast dnešních hvězdných formací.
Podobnost tvarů profilů jasnosti všech známých supernov typu Ia vede k jejich užívání jako standardních svíček v extragalaktické astronomii. Jsou prakticky jediným nástrojem umožňujícím měření velkých intergalaktických vzdáleností. V roce 1998 dala pozorování supernov typu Ia neočekávaný výsledek — vypadá to, že vesmír prodělává zrychlující se expanzi.
Raná spektra typů Ib a Ic neobsahují čáry vodíku ani výraznou křemíkovou absorpci poblíž 615 nanometrů. Za událostmi jako jsou supernovy typu II stojí pravděpodobně masívní hvězdy, které vyčerpaly palivo ve svých centrech; na rozdíl od nich původci typů Ib a Ic ztratily většinu svých obálek následkem silných hvězdných větrů popřípadě interakcí se svým průvodcem. Uvažuje se, že supernovy typu Ib jsou výsledkem zhroucení Wolf-Rayetových hvězd. Existují jisté důkazy, že supernovy typu Ic mohou být původci některých typů gama záblesků, i když se zároveň soudí, že je může druhotně způsobit jakákoliv supernova v závislosti na geometrii exploze.
Hvězdy mnohem hmotnější než naše Slunce se vyvíjejí o dost složitějšími způsoby. V jádru našeho Slunce se každou sekundu přemění 589 miliónů tun vodíku na 584 miliónů tun hélia, rozdíl hmotnosti 4,3 miliónů tun je přeměněn v čistou energii, která je vyzářena pryč. Hélium vyprodukované v jádře se zde hromadí, dokud se teploty v jádře nezvýší na úroveň, která dovolí fúzi hélia. Nakonec se vodík v jádře přeměnou na hélium a postupným rozředěním vznikajícím héliovým „popelem“ vyčerpá, fúze se zpomalí, gravitace nabude převahu a začne jádro stlačovat. Smršťování jádra zvýší teplotu natolik, že se zahájí kratší fáze fúze hélia, která bude hrát roli po méně než 10 % života hvězdy. Ve hvězdách menších než 10 hmotností Slunce se uhlík produkovaný fúzí hélia dále nespaluje a hvězda se pak postupně ochlazuje, tvoří se degenerovaný elektronový plyn a vzniká bílý trpaslík. Bílí trpaslíci se mohou později stát supernovou typu I, jak bylo popsáno výše.
Ještě větší hvězdy mají gravitaci dostatečně silnou k vytvoření teplot a tlaků umožňujících fúzi uhlíku v jádře poté, co se začne smršťovat. Jádra těchto masívních hvězd nabývají vrstevnaté struktury podobné cibuli, jak jsou postupně v centru vytvářena těžší a těžší atomová jádra. Vnější vrstva obsahuje vodíkový plyn, když se noříme dolů, míjíme vrstvu vodíku spojujícího se fúzí v hélium, vrstvu hélia, vrstvu hélia spojujícího se fúzí v uhlík, vrstvu uhlíku a vrstvu uhlíku měnícího se fúzí v těžší prvky. Tyto hvězdy procházejí postupnými stadii vývoje, při přechodu mezi nimi se jádro smršťuje, až začne vytvářet atomová jádra, jejichž fúze byla dříve nemožná, a nově uvolňovaná energie opět nastolí rovnováhu mezi tlakem plynu a gravitací. I v průběhu jednoho stadia se jasnost hvězdy nepravidelně mění — každý nový zážeh fúze vytlačuje prvky z fúzujícího jádra do toho, co nazýváme „hvězdnou obálkou,“ reakce se ztlumí, dovolí gravitaci vmáčknout hmotu zpět do aktivního jádra a začít tak nový cyklus.
Limitujícím faktorem v tomto procesu je množství energie uvolněné fúzí, které závisí na vazebné energii v atomových jádrech. Každý následný krok produkuje postupně těžší a těžší prvky, které jsou stále těsněji svázány silnou interakcí, což znamená, že uvolňují při fúzi méně energie, než by uvolňovala lehčí jádra.
Nejtěsnější vazby v celém atomovém jádře má železo, chemickým symbolem Fe. Představuje „dno údolí nuklidů,“ lehčí prvky uvolňují energii při termojaderné fúzi a těžší při štěpení (jako při štěpné reakci). Když se v jádře hvězdy začne hromadit železný „popel,“ gravitace do aktivní oblasti tlačí více a více hmoty, která postupně projde všemi stupni fúze: vodík na hélium proton-protonovým cyklem, hélium na uhlík 3-alfa reakcí, uhlík s héliem na kyslík, kyslík na neon, neon na hořčík, hořčík na křemík a křemík na železo.
Železné (Fe) jádro hvězdy je pod obrovským gravitačním tlakem a protože zde již není další fúze, nemůže vzdorovat tlakem plynu, jak je obvyklé, a místo něj nastupuje tlak elektronové degenerace — odpor elektronů proti stlačování k jiným elektronům. Pokud se dosáhne Chandrasekharovy meze, při níž se přesáhne degenerační tlak, železné jádro se začne hroutit. Hroutící se jádro produkuje vysoce enegetické gama paprsky, které rozbíjejí některá železná jádra na 13 He a 4 neutrony v procesu známém jako fotodisociace. Žádná jaderná reakce s jádrem železa však nemůže uvolnit energii; může ji jen absorbovat. Ačkoliv reakce v jádře po milióny let vyzařovaly energii ven a udržovaly hvězdu v rovnováze proti gravitaci, náhle začínají naopak energii pohlcovat, pomáhají gravitaci, takže se jádro, masívní struktura velikosti Slunce, zhroutí ve zlomku sekundy.
Jak se hustota hroutícího se jádra prudce zvyšuje, elektrony a protony jsou tlačeny k sobě, dokud jejich elektrické přitahování nepřekoná vzájemné vnitřní jaderné odpuzování. Při této reakci, obráceném beta-rozpadu, je elektron vtlačen do protonu, uvolní se neutrino a vznikne neutron. Únik neutrina z jádra a odčerpávání energie dále urychluje kolaps, následkem čehož oddělení hvězdného jádra od vnějších vrstev a dosažení hustoty atomového jádra trvá pouhé milisekundy. Při této hustotě brání dalšímu stlačování vzájemný odpor neutronů způsobený jejich kvantovými vlastnostmi (jde o fermiony podléhající vylučovacímu principu). V tomto okamžiku je neutronový degenerační tlak dostatečný k vyrovnání gravitace; jádro však ve skutečnosti přesáhne bod rovnováhy a podléhá nepatrnému pružení, vytvářejíce rázové vlny, které narážejí do kolabujících vnějších vrstev hvězdy. Pokud je zárodek neutronové hvězdy, který se z jádra zformoval, dostatečně masívní, pokračuje v kolapsu a skončí buď přímo jako černá díra nebo se v závislosti na hmotnosti kolaps zastaví v některém z teorií předpovězených stabilních mezistavů. Takovým přechodem může být hypotetická hyperonová hvězda, jejíž neutronový plyn byl stlačením dále degenerován a neutrony vybuzeny do stavu hyperonů. Pokud ani degenerační tlak hyperonového plazmatu není s to odolat gravitaci, může se kolaps zastavit ještě ve stádiu kvarkové hvězdy skládající se z kvark-gluonového plazmatu. Kvarky jsou opět fermiony a díky Pauliho vylučovacímu principu by měly být schopné vyrovnat gravitační tlak vytvořením degenerovaného plynu podobně jako elektrony v případě bílých trpaslíků a neutrony v neutronových hvězdách. Existence kvarkových hvězd ale zatím[kdy?] nebyla dostatečně podložena pozorováním.
Víme, že fáze kolapsu jádra hvězdy je tak rychlá a energetická, že pouze neutrina jsou schopna jej v té chvíli opustit. Většina gravitační potenciální energie kolapsu je přeměněna na 10 sekundový záblesk neutrin, při němž se uvolní 1046 J. Část této energie, asi 1044 J je reabsorbována explodující hvězdou. Energie připadající na částici v supernově je typicky desítky až stovky MeV (1 až 150 pJ). Neutrina produkovaná supernovou byla skutečně pozorována v případě supernovy 1987A a ubezpečila astronomy, že základní obraz kolapsu je v principu správný. Několik souběžně pracujících detektorů neutrin založilo SNEWS, systém varování před supernovami (Supernova Early Warning System), který má zabezpečit včasné upozornění komunity astronomů na přicházející explozi supernovy v naší Galaxii.
Energie částic je poměrně malá, takže standardní model částicové fyziky se zdá být v zásadě v pořádku, vyšší hustoty si však mohou vynutit jeho korekce. Pozemské akcelerátory jsou schopny vytvořit interakce částic, jejichž energie je mnohem vyšší, než byla pozorována u supernov, tyto experimenty však zahrnují pouze jednotlivé částice interagující s jinými jednotlivými částicemi, je proto možné, že za vysokých hustot uvnitř supernovy vznikají neočekávané efekty. Interakce mezi neutriny a jinými částicemi uvnitř supernovy jsou určovány slabou interakcí, jejíž modelování je dobře zvládnuto. Naproti tomu interakce mezi protony a neutrony jsou ovlivněny především silnou interakcí, u které jsou výpočetní modely mnohem složitější.
Hlavním nevyřešeným problémem supernov typu II je, že nerozumíme, jak záblesky neutrin přenášejí energii na zbytek hvězdy a vytvářejí rázovou vlnu, způsobující její explozi. Z předchozího plyne, že na vznik exploze je nutné pouhé jedno procento vyzářené energie, ale objasnit jeho získání se ukazuje být velmi obtížným. V roce 1990 jeden z modelů vysvětloval tento fakt mj. mechanismem zvrácení konvekce, kde předpokládal, že konvekce, ať už neutrin zevnitř, tak i padající hmoty shora, dokončí proces destrukce původní hvězdy. Během exploze jsou zachycováním neutronů vytvářeny prvky těžší než železo a díky tlaku neutrin na okraje „neutrinosféry“ je okolní prostor obohacen oblaky plynu a prachu bohatšími na těžší prvky, než byla hvězda, z níž původně pocházely.
Neutrinová fyzika, založená na standardním modelu, je k pochopení tohoto procesu klíčová. Další rozhodující oblastí výzkumů je magnetohydrodynamika plazmatu (MHD), z níž je vytvořena umírající hvězda, její chování během hroucení jádra, jak se vytváří „rázová vlna,“ kdy a jak se „zastaví“ a znovu načerpá energii. Počítačové modely jsou úspěšné ve výpočtech chování supernov typu II pouze od chvíle, kdy je rázová vlna již vytvořena. Pokud ignorujeme první sekundu exploze a předpokládáme, že exploze již začala, astrofyzikové jsou schopni detailně předpovědět prvky produkované supernovou a její očekávanou světelnou křivku.
Zbývající jádro hvězdy se může v závislosti na své hmotnosti stát buď neutronovou hvězdou, černou dírou, případně i dosud pouze hypotetickou hyperonovou nebo kvarkovou hvězdou, protože však mechanismu kolapsu supernovy málo rozumíme, hraniční hmotnosti neznáme.
Supernovy typu II lze ještě rozdělit podle tvaru jejich světelných křivek na typy II-P a II-L. Typ II-P obsahuje ve své světelné křivce „plošinu“ (francouzsky plateau), zatímco II-L v ní má „lineární“ pokles (anglicky linear, lineární v závislosti magnitudy na čase, exponenciální v závislosti jasnosti na čase). Má se za to, že toto rozdílné chování má původ v obálce těchto hvězd. Supernovy Typu II-P mají velkou vodíkovou obálku, která zachytí energii vyslanou ve formě gama paprsků a pomalu ji uvolňuje, zatímco u typu II-L se předpokládají mnohem menší obálky přeměňující méně gama záření do viditelného světla.
Supernovy typu II je možné také dále rozdělit podle jejich spektra. Zatímco většina supernov typu II se vyznačuje velmi širokými emisními čarami, což znamená expanzní rychlosti mnoha tisíc km/s, některé z nich mají relativně úzké rysy, což může být způsobeno interakcí obálky s mezihvězdným materiálem; nazýváme je typ IIn, kde „n“ znamená „úzký“ (anglicky narrow).
U několika supernov, jako například SN 1987K a 1993J, se zdá, že změnily typ: zpočátku vykazovaly čáry vodíku, pak však, v průběhu týdnů či měsíců, začaly dominovat čáry hélia. Pro popis této kombinace rysů typů II a Ib se užívá termín „typ IIb.“ Jedná se nejspíš o masívní hvězdy, které ztratily téměř celý, ale nikoliv všechen vodíkový obal. Jak zbytky supernovy expandují, vodíková vrstva se rychle stane opticky průsvitnou a odhalí hlubší vrstvy.
Existují spekulace, že některé výjimečně velké hvězdy mohou místo toho před svým zánikem vytvořit „hypernovu.“ V navrženém mechanismu hypernovy se jádro extrémně masívní hvězdy hroutí přímo do černé díry a dva extrémně energetické výtrysky plazmatu jsou vymrštěny takřka světelnou rychlostí z pólů její rotace. Tyto výtrysky emitují intenzívní gama paprsky a patří mezi několik kandidátů na vysvětlení gama záblesků.
Objevy supernov jsou oznamovány na Centrálu astronomických telegramů Mezinárodní astronomické unie, která vydá oběžník s přiděleným názvem. Název se skládá z roku objevu a jedno nebo dvoupísmenného označení. Prvních 26 supernov v roce dostává písmena od A do Z. Po Z se začíná s aa, ab, atd.
Zde uvedené letopočty představují okamžik prvního pozorování na Zemi. Událost samotná nastala ve vzdálenostech stovek nebo tisíců světelných let od Země a tomu odpovídá doba, kterou světlu překonání této vzdálenosti muselo zabrat.
1006 – SN 1006 – Nejjasnější zaznamenaná supernova s hvězdnou velikostí −7,5±0,5 mag; záznamy dokládají pozorování v Egyptě, Iráku, Itálii, Švýcarsku, Číně, Japonsku a pravděpodobně i Francii a Sýrii.
1054 – SN 1054 – počátek formování Krabí mlhoviny, zaznamenaný čínskými astronomy a možná i původními obyvateli Ameriky.
1181 – SN 1181 – zaznamenaná čínskými a japonskými astronomy, supernova v Kasiopei, jejím pozůstatkem je pravděpodobně podivná hvězda 3C 58.
1572 – SN 1572 – supernova v Kasiopei, pozorovaná Tycho Brahem, jehož kniha De Nova Stella dala podobným objektům název „nova“.
1604 – SN 1604 – supernova v Hadonoši, pozorovaná Johannem Keplerem; poslední supernova pozorovaná v Mléčné dráze.
1987 – SN 1987A ve Velkém Magellanově mračnu, byla pozorována hodinu po hodině od svého počátku, představovala první možnost otestování moderních teorií formování supernov.
– Kasiopea A – supernova v Kasiopei, nepozorovaná ze Země, odhaduje se však, že je ~300 let stará. Je to nejjasnější zbytek supernovy v rádiovém oboru.Supernovu z roku 1604 použil italský učenec a astronom Galileo jako důkaz neplatnosti aristotelovského dogmatu o naprosté neměnnosti nebes.
Supernovy po sobě často zanechávají zbytky; studiem těchto objektů o nich získáváme další cenné vědomosti. Supernovy z dávných dob jsou řazeny mezi teorie o možných příčinách velkých hromadných vymírání na Zemi, například vymírání na konci křídy, při kterém byli před 66 miliony let vyhubeni dinosauři a mnoho dalších skupin tehdejších organismů. S takovou teorií přišli například kanadští astrofyzici Victor A. Hughes a David Routledge v 70. letech 20. století. Zatím ale není pro žádnou takovou událost dostatek přesvědčivých důkazů.
Zvukové vlny rozmetají supernovu článek o průlomu v modelování supernov na serveru OSEL.CZ

Superoxid draselný (KO2) je sloučenina draslíku a kyslíku. Je to jedna z mála existujících solí se superoxidovým aniontem O=O-. Další jsou: CsO2, RbO2 a nejméně stabilní NaO2. Superoxid draselný nelze pojmenovat jako „oxid drasličitý“, stejně jako ostatní superoxidy, protože draslík zde vystupuje jako jednomocný kation K+. Vyrábí se spalováním roztaveného draslíku v čistém kyslíku:
K + O2 → KO2Používá se jako oxidační činidlo, jako pohlcovač oxidu uhličitého CO2 a vlhkosti, zároveň produkujícím kyslík v systémech obnovy vydýchaného vzduchu v uzavřeném koloběhu v kosmických lodích, ponorkách a podobně.
4 KO2 + 2 CO2 → 2 K2CO3 + 3 O2S větším množstvím vody reaguje až explozivně, také reaguje s ethanolem. Je nestabilní a při zahřívání ve vakuu odštěpuje kyslík:
    {\displaystyle {\mathsf {KO_{2}\ {\xrightarrow {\ 290^{o}C}}\ K_{2}O_{2}\ {\xrightarrow {\ 530^{o}C}}\ K_{2}O}}}
    {\displaystyle {\mathsf {2KO_{2}+2HCl\ {\xrightarrow {\ \ }}\ 2KCl+H_{2}O_{2}+O_{2}\uparrow }}}
    {\displaystyle {\mathsf {2KO_{2}+H_{2}SO_{4}\ {\xrightarrow {\ \ }}\ K_{2}SO_{4}+H_{2}O+O_{3}\uparrow }}}

Superrozlišovací mikroskopie je optická mikroskopie umožňující pozorovat objekty s rozlišením vyšším než difrakční limit. Ten při běžné světelné mikroskopii neumožňuje odlišit dva body bližší než přibližně 250 nm Za pokroky ve vývoji těchto metod v roce 2014 získali Eric Betzig, Stefan W. Hell a William E. Moerner Nobelovu cena za chemii.
4Pi mikroskop je podobný klasickému konfokálnímu mikroskopu, ale má 2 stejné objektivy, každý na opačné straně vzorku, zaostřené na stejné místo. Obrazy z nich se skládají a ve výsledku tak fungují jako jeden objektiv s dvojnásobku numerickou aperturou, což vede ke zlepšení rozlišení. Díky interferenci proti sobě jdoucích paprsků se ještě více zmenšuje objem, do nějž se promítá bod, zejména v axiálním směru. Výsledné laterární rozlišení dosahuje až 100 nm a axilální rozlišení až 190 nm.
SIM (Structured Illumination Microscopy) využívá osvětlení vzorku světlem s pruhovaným vzorem vzniklým difrakcí na mřížce. Interferencí s detaily vzorku vzniká moiré efekt. Jeho následným počítačovým zpracováním lze spočítat, jak vypadaly struktury, jenž ho způsobily, a získat tak obrázek obsahující jemnější detaily s rozlišením okolo 100 nm.
NSOM (Near-field Scanning Optical Microscopy) zobrazuje vzorky pomocí skenování sondou nanometrových rozměrů, která slouží jako zdroj světla a/nebo detektor fluorescenčního záření. Jako sonda slouží hrot z průhledného materiálu v neprůhledném obalu, který má na konci miniaturní otvor. Otvor je podstatně menší než vlnová délka světla, které tak nemůže projít skrz, v jeho blízkém okolí se však tvoří evanescentní vlna, která dokáže fluorofory excitovat. Její intenzita exponenciálně klesá se vzdáleností, takže oblast, v níž se excitují fluorofory, je menší než difrakční limit, zhruba 100 nm. Nevýhodou této metody je, že z principu dokáže zobrazovat jen povrch vzorku, zároveň ovšem nutně musí sbírat potenciálně zajímavé informace o topologii povrchu.
STED (STimulated Emission Depletion) využívá možnosti vyčerpat energii z fluoroforu stimulovanou emisí. Zároveň s excitačním světlem se fluorofor osvětlí světlem s delší vlnovou délkou, které způsobí, že místo fluorescenčního záření se vyzáří světlo o vlnové délce excitačního záření, které je odfiltrováno. Paprsek laseru s vyšší vlnovou délkou má na průřezu tvar mezikruží, takže ke zhášení fluorescence dochází pouze u okraje oblasti osvícené excitačním laserem. Fluorescenční záření tak vzniká pouze v nezhášené oblasti uvnitř mezikruží, čímž dochází ke zlepšení rozlišení. Rozlišení závisí na tom, jak moc dokážeme omezit oblast, v níž nedochází k vyčerpávání fluorescence. Ta je limitována intenzitou záření laseru s delší vlnovou délkou a u biologických vzorků limituje nejlepší dosažitelné rozlišení, protože při přílišné intenzitě osvětlení dochází k poškozování vzorku. V praxi se maximální rozlišení pohybuje okolo 60 nm.
Metody STORM (STochastic Optical Reconstruction Microscopy) , PALM (PhotoActivation Localization Microscopy)  a FPALM (Fluorescence PhotoActivation Localization Microscopy)  byly nezávisle publikovány krátce po sobě a využívají stejný princip. Fluorofory pro tyto techniky mají dva stavy, jeden schopný fluorescence a druhý fluorescence neschopný, které se dají přepínat světlem různých vlnových délek nebo se přepínají stochasticky. Ve stavu schopném fluorescence se nachází vždy jen velmi malý podíl všech fluoroforů, jejichž fluorescence se snímá, dokud nedojde k jejich vybělení. Poté se převede do stavu schopného fluorescence další malá část fluoroforů a snímají se, dokud se nevybělí. Tento postup se opakuje, dokud není nasnímáno dostatečné množství fluoroforů. Fotony nasnímané z jednoho fluoroforu jsou detekovány na širším prostoru podle rozptylové funkce (PSF, point spread function). Poté se matematicky určí střed PSF a danému fluoroforu se přiřadí tato spočítaná souřadnice. Čím více fotonů se detekuje z daného fluoroforu, tím lépe je definovaná PSF a tím přesnější je lokalizace fluoroforu. Lze dosáhnout rozlišení až v jednotkách nm. Jako fluorofory se využívají buď fotoaktivovatelné fluorescenční proteiny (např. PA-GFP) , nebo organické fluorescenční barvy (např. Cy5 spojená s Cy3) . K aktivaci fluoroforu obvykle dochází osvícením laserem s nízkou intenzitou, využívající jinou barvu, než se poté využívá k vybuzení fluorescence. Nevýhodou těchto metod je obvykle delší doba snímání celkového obrazu, protože se musí nasnímat velké množství dílčích obrazů.

Pojem superskupina (anglicky supergroup) označuje hlavně v rockové hudbě kapelu složenou z už předtím slavných instrumentalistů a zpěváků. Superskupiny vznikaly od konce 60. let 20. století, a to buď postupně, během přirozeně probíhajících personálních změn (například Yes, King Crimson), nebo byly vytvořené plánovitě (například Emerson, Lake & Palmer, Led Zeppelin, Cream). Některé superskupiny přetrvaly celá desetiletí (např. CSNY), ale životnost většiny z nich byla krátká, ať už pro konflikty mezi příliš velkými individualitami, nebo jednoduše proto, že skončil dohodnutý projekt a členové se opět rozešli vlastní cestou.
Maynard James Keenan (Tool); Josh Freese (The Vandals), James Iha (The Smashing Pumpkins); Jeordie White (Twiggy Ramirez, známý i ze skupin Marilyn Manson a Nine Inch Nails); :dřívější nebo občasní členové: Danny Lohner (Nine Inch Nails), Tim Alexander (Primus); Paz Lenchantin (Zwan); Troy Van Leeuwen (Failure)
Geoff Downes (Yes a Buggles), John Wetton (King Crimson a UK), Steve Howe (Yes) a Carl Palmer (Emerson, Lake & Palmer a Atomic Rooster)
Chris Cornell (Soundgarden); Tom Morello (Rage Against the Machine), Tim Commerford a Brad Wilk (Rage Against the Machine).
Paul Rodgers a Simon Kirke (Free); Mick Ralphs (Mott The Hoople); Boz Burrell (King Crimson)
Eric Clapton a Ginger Baker (Cream – také superskupina); Steve Winwood (Traffic); Ric Grech (Family)
David Crosby (The Byrds); Graham Nash (The Hollies); Stephen Stills a Neil Young (Buffalo Springfield)
Keith Emerson (The Nice); Greg Lake (King Crimson); Carl Palmer (Atomic Rooster)
Mick Jagger (The Rolling Stones); David A. Stewart (Eurythmics); Joss Stone; Damian Marley (Skrillex); A.R. Rahman (Roots)
Roy Orbison; Tom Petty; George Harrison (The Beatles, resp. sólová dráha); Bob Dylan; Jeff Lynne (Electric Light Orchestra)
Scott Weiland (Stone Temple Pilots); Slash, Duff McKagan a Matt Sorum (Guns N' Roses); Dave Kushner (Wasted Youth)
Band Aid: tři skupiny sestavené z britských umělců, první nahrála roku 1984 "Do They Know It's Christmas?", dále roku 1989 a nakonec roku 2004 jako součást Live Aid
G3: Joe Satriani, Steve Vai a různí kytaristi, včetně Yngwieho Malmsteena, Roberta Frippa, Erica Johnsona, a Johna Petrucciho

Supi jsou mrchožraví ptáci, řazení do několika rodů v rámci čeledi jestřábovití. Dokážou sníst i zbytky zvířat, které jsou pro ostatní zvířata nestravitelná. Někdy sežerou tolik potravy, že nedokážou vzlétnout. Vyskytují se na všech kontinentech mimo Ameriky (zde je nahrazují kondoři), Austrálie a Antarktidy. V literatuře symbolizují smrt.
Supi jsou výborní plachtaři a pravidelně se pohybují ve výškách do 6 km. Absolutní, dodnes nepřekonaný výškový rekord mezi ptáky, drží sup krahujový, který 29. listopadu 1973 vlétl do motoru civilního letadla nad Pobřežím slonoviny ve výšce 11 300 metrů. Letadlo, kterému náraz vyřadil motor, bez dalších problémů přistálo na letišti v Abidžanu.

Šupinovka kostrbatá (Pholiota squarrosa) je jedlá dřevokazná houba z čeledi límcovkovitých.
Je významným škůdcem rostoucích dřevin, které napadne. Způsobuje křehnutí dřevní hmoty a následné rozlomení kmene. Parazituje především na listnatých dřevinách. Může ovšem růst i na jehličnanech a odumřelém dřevě.
Klobouk dosahuje 50 – 180 milimetrů, zprvu polokulovitý, později rozložený s vzhůru zahnutými šupinami.
Třeň je 50 – 180 milimetrů dlouhý a 10 – 15 milimetrů široký s mizivým prstencem.
Roste v trsech na pařezech a na bázi kmenů. Roste v trsech a v podobném prostředí jako také jedlá václavka a tak je s ní občas zaměňována.
V kuchyni nalézají uplatnění mladé klobouky především při nakládání do octa, na guláš a do směsí.

Supravodivost je jev kvantové mechaniky, při němž materiál ochlazený pod svou kritickou teplotu (TC) vede elektrický proud bez odporu, takže se žádná energie neztrácí přeměnou na Jouleovo teplo. Supravodič také vykazuje superdiamagnetismus – uvnitř svého objemu zcela kompenzuje změny vnejšího magnetického pole, takže trvale vypuzuje magnetické siločáry ven.
Supravodiče se používají zejména ve vinutích silných elektromagnetů, které dosahují magnetické indukce v řádu jednotek až desítek tesla.
Supravodivost objevil v roce 1911 holandský fyzik H. Kamerlingh-Onnes, když se mu tři roky předtím podařilo zkapalnit helium a umožnit tak zchlazování látek na teplotu 4,2 K za normálního tlaku. Tím se otevřela cesta k výzkumu ve fyzice nízkých teplot. Rozhodl se provést měření elektrického odporu platiny a zlata. Odpor s teplotou klesal. Nejvíce však klesl k malé hodnotě zbytkového odporu, a to i v nejčistších vzorcích (zbytkový odpor přičítal nečistotám). Proto si vybral nakonec rtuť, která se dala opakovanými destilacemi zbavit všech příměsí a nečistot. Zjistil náhlý spád odporu rtuti na nulu. Tento jev látky s nulovým odporem byl pojmenován supravodivost. Supravodivost byla nadále zjištěna například u olova a cínu nebo niobu, u dobrých vodičů elektrického proudu jako je zlato a platina nebyla supravodivost zjištěna ani při teplotě 40 μK.
Teplota, při které látka přechází z normálního do supravodivého stavu, se nazývá kritická teplota Tc. Onnes ukázal, že proud tekoucí supravodivým závitem přetrvává i bez externího zdroje po velmi dlouhou dobu. Známý je jeho experiment, kdy připravil závit protékaný proudem ve své laboratoři v Leidenu a odvezl ho i s chladicím zařízením do Cambridge, kde na přednášce demonstroval supravodivost. Proud v závitu i po převozu stále tekl.
Dlouhou dobu byla supravodivost uzavřena jen mezi stěnami laboratoří. Supravodivý stav látky rozruší nejen zvýšení její teploty, ale i působení magnetického pole o velké magnetické indukci. Zdůvodnění, proč tomu tak je, objevili v roce 1933 Walther Meissner a Robert Ochsenfeld, když zjistili, že supravodiče vytlačují ze svého objemu magnetické pole a supravodič je ideálním diamagnetikem (platí pro supravodiče I. typu). Vyvrátili tím jednoduchou představu o supravodiči jen jako vodiči s nulovým elektrickým odporem. Bylo zjištěno, že se supravodivé vlastnosti materiálu vytratí při určitém magnetickém poli Bc. Přechod ze supravodivého stavu do normálního nezávisel na tom, jak se supravodič do tohoto stavu dostal, ani jak z něj vycházel — závisel jen na hodnotách okolního pole a na teplotě. Supravodivý stav se tedy nevyznačuje pouze ideální vodivostí, ale také ideálním diamagnetismem – tedy pouze u supravodičů I. typu, což zajímalo a zajímá spoustu významných teoretiků. V současné době byl objeven tzv. "antimeissnerův jev". Magnetické pole je uvězněno v supravodiči a nemůže se dostat ven. Tento jev vznikne při rovnoměrném chlazení vzorku v magnetickém poli. Povrch vzorku přejde do supravodivého stavu dřív než vnitřek a pole uvnitř vzorku nemůže ven. Při dalším chlazení se supravodivá oblast zvětšuje do doby, až je vnitřek vzorku vyplněn kritickým polem. Tohoto stavu je obtížné docílit, neboť při nerovnoměrném chlazení "uteče" pole z vzorku.
V letech 1910—1950 byly postupně nalézány různé materiály, které vykazovaly supravodivé vlastnosti. Kritická teplota byla menší než 20 K. Úspěchy experimentální fyziky byly doprovázeny snahou teoretických fyziků o vypracování teorie supravodivosti. V roce 1957 tři američtí fyzikové J. Bardeen, L. Cooper a J. R. Schrieffer vytvořili mikroskopickou teorii supravodivosti, která se zkráceně nazývá BCS teorie. Říká, že vazba mezi elektrony a fonony (kmity krystalové mřížky) může vést k párování elektronů, to je že přitažlivá interakce mezi elektrony může za jistých okolností vzniknout prostřednictví kmitů krystalové mřížky.
U vodičů a polovodičů v normálním stavu vzájemné působení mezi elektrony a fonony způsobuje elektrický odpor. Elektrony, které nesou elektrický náboj, narážejí na příměsi v krystalové mřížce a rozptylují se na kmitech krystalové mřížky. Proto jsou kovy, které jsou dobrými supravodiči, v normálním stavu špatnými vodiči. V supravodivém stavu zjednodušeně vytvoří elektron při pohybu krystalovou mřížkou kladně nabitou oblast, kam je přitahován druhý elektron. Tato dynamická vazba nastává mezi dvěma elektrony a vytvoří se tak vázaný pár elektronů. Každý z těchto tzv. Cooperových párů je tvořen dvěma elektrony.
Vlastností Cooperových párů je, že není možné, aby se jeden Cooperův pár choval nezávisle na ostatních, tzv. koherence. Supravodivost je důsledkem toho, že se Cooperovy páry chovají jako celek. Zatímco srážky elektronů a fononů jsou v normálním stavu nezávislé, v supravodiči jsou vzájemně vázané. Supravodivost je tedy spojena s vysokým stupněm uspořádání elektronů. Indukovaný elektrický proud zůstává v supravodiči až do té doby, dokud není supravodivý stav nějakým způsobem rozrušen. Autoři této teorie, podle nichž je také pojmenována, Bardeen, Cooper a Schrieffer, za ni obdrželi Nobelovu cenu za fyziku pro rok 1972.
BCS teorie nedokáže vysvětlit vznik supravodivosti u čistého bismutu za nízkých teplot.Také pro párování elektronů, které je podstatou vysokoteplotní supravodivosti materiálů na bázi oxidů mědi, byly navrženy odlišné teoretické modely, které se podařilo v r. 2016 experimentálně potvrdit - vizte oddíl Vysokoteplotní supravodivost níže.
Postupně bylo objeveno, že existují dva druhy supravodičů. První ztrácí supravodivé vlastnosti v silných magnetických polích a jsou to výhradně kovy. Takové supravodiče vysvětluje BCS teorie. Existují však také supravodiče II. typu – nejrůznější slitiny kovů i kompozitní materiály obsahující měď a nekovové složky, které supravodivé vlastnosti vykazují i ve velmi silných magnetických polích a ke ztrátě supravodivosti dochází při stokrát i vícekrát silnějších magnetických polích než u I. typu.
Supravodiče I. typu byly objeveny dříve než II. typu, vysvětluje je BCS teorie, platí u nich supravodivé vlastnosti po dosažení menší teploty než Tc a dále pro ně platí Meissner-Ochsenfeldův jev, což znamená, že jsou také ideálními diamagnetiky.
Supravodiče II. typu také dokonale odstíní slabá okolní magnetická pole, ale ne tak dokonale již silnější pole; ta odstíní jen částečně. Nejsou tedy dokonalými diamagnetiky.
Supravodiče I. typu, které nazýváme měkké supravodiče a které byly prozkoumány jako první, jsou kovy a jejich přímé slitiny. Supravodivost u tohoto typu ale nastává až při teplotách blízko absolutní nule, proto je nutné je chladit kapalným heliem. Zkapalňování helia je však poměrně nákladné.
Supravodiče II. typu stačí chladit kapalným dusíkem, který je o mnoho levnější. Proto znamenají supravodiče II. typu a z toho vyplývající vysokoteplotní supravodiče HTS materiál 21. století. Nejvyšší teplota, jaká je (prozatím) u HTS dosažena je 138 K (-135 °C). Tímto supravodičem je (Hg0,8Tl0,2)Ba2Ca2Cu3O8,33. Výroba supravodiče je poměrně snadná, ale složitější je výroba dlouhých drátů, které jsou potřeba pro aplikace.
Dále byla supravodivost zjištěna u mnoha dalších materiálů, v organických sloučeninách, v oxidech. Kritické teploty přechodu do supravodivého stavu v objevovaných materiálech nadále narůstaly. Nárůst kritické teploty narostl až do výše 23,2 K, ale dále se tato hranice nedařila prolomit. Proto se nadále musely chladit drahým kapalným heliem. Převratný krok přinesla až druhá polovina roku 1986 a rok 1987. Fyzikům se během této doby podařilo navýšit kritickou teplotu na 100 K u stabilních a všechna kritéria supravodivosti splňujících materiálů, u méně stabilních dokonce na teploty daleko větší.
Převratem ve vývoji supravodičů vodivých za vyšších teplot (vysokoteplotní supravodiče), u nichž by se nemuselo chladit kapalným heliem, se stal leden 1986. Výzkumníci z pobočky IBM Karl Alexander Müller a Johannes Georg Bednorz zjistili ve sloučenině La-Ba-Cu-O supravodivost při teplotě 13 K a výrazný pokles odporu již při 30 K. Ačkoliv jde o kritickou teplotu v rozmezí běžném pro klasické, heliem chlazené supravodiče, objev přinesl převrat v tom, že naznačil, že supravodivost lze hledat i u oxidů keramické povahy, jež se do té doby považovaly za izolanty. Dvojice Bednorz-Müller získala za tento objev v roce 1987 Nobelovu cenu.
Jejich předpoklad se potvrdil, když se podařilo výzkumníkům univerzity v Tokiu a Houstonu vytvořit materiál na bázi LaBaCuO s kritickou teplotou 35 K. Ve stejnou dobu fyzici z Bellova komunikačního systému zvýšili na 40 K. Houstonské univerzitě se v lednu 1987 podařilo působením tlaku na materiál na bázi LaSrCuO zvýšit kritickou teplotu na 52 K.
Největší převrat ve vývoji keramických vysokoteplotních supravodičů však nastal během února 1987. Americký vědec čínského původu Chu Ching-wu z houstonské univerzity nahradil lanthan yttriem a u materiálu na bázi YBaCuO zjistil přechod k supravodivosti u kritické teploty nad 90 K. Téměř současně se výzkumníkům z jiných zemí a ústavů podařilo na materiálu se stejnou bází, ale jiným poměrným zastoupením zvýšit kritickou teplotu ke 100 K. Objev je převratný v tom, že umožnil náhradu dosavadního drahého a špatně manipulovatelného heliového chladicího systému běžně používanými systémy s kapalným dusíkem, jelikož kritická teplota překročila hranici 77 K – bodu varu dusíku.
Objev vyvolal explozi ve výzkumu, o supravodivost se začal zajímat celý svět. Tisíce vědců, fyzikové, chemici, technologové, elektronici a metalurgové začali věnovat vysokoteplotní supravodivosti velikou pozornost. Výzkumu vysokoteplotní supravodivosti se také dostala značná finanční podpora, jelikož vzhledem k předpokládaným revolučním změnám v technice v důsledku nových objevů ve vysokoteplotní supravodivosti, které by mohly přinést obrovské ekonomické úspory, chtějí být vyspělé státy či firmy u toho.
Před tím, než byla objevena vysokoteplotní supravodivost, tedy dokud byly k dispozici pouze klasické supravodiče s kritickou teplotou do 23 K, uplatnila se supravodivost v praxi jen v zanedbatelné míře a většinou jen ve výzkumech či jen v aplikacích, kde byla nutná. Rozšíření komerčního využití nebylo ekonomicky možné, protože manipulace s tekutým heliem byla náročnou technologií. Vývoj supravodičů s kritickou teplotou vyšší než 77 K přinesl levnější a jednodušší možnosti chlazení. Kapalný dusík je mnohokrát levnější než kapalné helium, lze jej snadno získávat ze vzduchu a nevyžaduje tak nákladnou chladicí aparaturu a navíc má vyšší chladicí účinnost.
Postupně byla nalezena celá řada supravodivých materiálů postavených na tzv. 1-2-3 sloučeninách s chemickým vzorcem Y1Ba2Cu3O7−x nebo La1Ba2Cu3O7−x. Nejvyšší dosažená kritická teplota je 160 K. Byly dosaženy i podstatně vyšší kritické teploty (přes 300 K), jejich supravodivost má ale krátké trvání nebo mizí již při nepatrných proudových hustotách.
Příprava vysokoteplotních supravodivých keramik je snadná, avšak příprava kvalitních a využitelných supravodičů už tak lehká není. Výzkumu se hned v roce 1987 ujaly takové elektronické giganty jako je Toshiba, Hitachi či IBM. Od objevu vysokoteplotní supravodivosti je na toto téma publikováno zhruba 10 000 vědeckých prací ročně a byly objeveny i jiné než 1-2-3 struktury vykazující vysokoteplotní supravodivost.
Ani po dvaceti letech od první teorie není teorie supravodivosti ještě u konce. Každým rokem vznikají nové teorie a popisy, které jsou velmi složité. V roce 2003 získal Alexej Alexejevič Abrikosov Nobelovu cenu za teorii popisu supravodičů II. typu, což jsou nejrůznější slitiny kovů i kompozitní materiály obsahující měď a nekovové složky, které supravodivé vlastnosti vykazují i ve velmi silných magnetických polích a ke ztrátě supravodivosti dochází při stokrát i vícekrát silnějších magnetických polích než u I. typu.
Současné cíle výzkumu vysokoteplotní supravodivosti chtějí především lépe poznat děje umožňujících Cooperovo párování elektronů. Dalším cílem je nalezení nejvyšší možné kritické teploty pro přechod do supravodivého stavu u keramik s rovinami Cu-O a překonat tak v tuto chvíli nejvyšší dosaženou kritickou teplotu 212 K. Nalézt i jiné materiály, které budou schopny vázat elektrony do Cooperových párů za ještě vyšších teplot, a zjistit jejich možnost existence dlouhotrvající supravodivosti za pokojové teploty.
Novou teorii vysokoteplotní supravodivosti v kuprátech začal rozvíjet v r. 1989 teoretický fyzik Chandra Varma. V r. 2012 mu za příspěvky k objasnění vysokoteplotní supravodivosti byla udělena Bardeenova cena. Jeho teorie není založena na kvazičásticích, ale supravodivost dle ní vzniká v důsledku kvantových fluktuací a spontánnímu narušení symetrie v blízkosti absolutní nuly. V roce 2016 byla potvrzena správnost jeho přístupu, jak ukázal ve spolupráci s čínskými fyziky v teoretickém rozboru vycházejícím z výsledků experimentu ARPES.
Pro dosahování nízkých teplot se využívají dvoufázové metody chlazení - odpařování kapalin a rozpouštění 3He v 4He. Rozpouštění je dnes jednou z nejpoužívanějších metod. Dosahuje se u ní teploty v řádu mK. Další metodou je Boseova – Einsteinova kondenzace. Tato metoda je známá již několik desetiletí, ale jenom ve formě teoretické. Praktické zkoušení této metody trvá něco kolem deseti let. Ale znamenalo to přelom v dosahování nízkých teplot.
Užití supravodičů jsou už dnes dosti rozšířená, ale většinou pouze ve speciálních aplikacích. Dnes se supravodiče stále užívají jen tam, kde je to nezbytně nutné či tam, kde je to ekonomicky výhodné.
Prvním příkladem aplikace supravodivosti je supravodivá levitace. Využívá se u ní elektrické indukce supravodiče a jeho nulového měrného odporu. Každý materiál, který se nalézá v magnetickém poli, indukuje stínící vířivé proudy, které se snaží o odstínění vnějšího magnetického pole ze svého objemu. Čím větší má materiál měrný odpor, tím více vířivé proudy vytváří tepla. Vířivé proudy se v tomto důsledku úbytku tepla tlumí a do objemu projde magnetické pole. U supravodičů je situace jiná. Mají nulový měrný odpor, proto nedochází k žádnému úbytku tepla a tím se netlumí stínící vířivé proudy. To způsobuje, že vnější magnetické pole je dokonale odstíněno.
Při jakékoliv změně vnějšího magnetického pole, tedy nejen zvýšení, ale i snížení a dokonce i při změně orientace nebo rozložení, dojde k vybuzení stínících proudů na povrchu supravodiče, což způsobí, že se supravodič snaží vykompenzovat danou změnu.
Důsledkem toho je způsobeno, že magnet na tomto místě „zamrzne“ a ať pohneme s magnetem jakýmkoliv směrem, je magnet tažen do své původní polohy. Magnet se tak může vznášet nad supravodičem, ale stejně tak může pod supravodičem viset. Tato poloha je vcelku stabilní a magnet unese i značnou zátěž.
Této vlastnosti se dá využít v setrvačnících, které se dnes vyvíjejí pro stabilizaci polohy družic. Vesmírné teploty jsou výhodně nízké, čili odpadává starost o chlazení. Ke stabilizaci dochází při vychýlení osy setrvačníku z původního směru. Tyto setrvačníky by mohly být zdrojem kinetické energie, převeditelnou na elektrickou a mohly by tak zásobovat vesmírnou stanici.
Dalším využitím supravodivosti jsou levitující vlaky MAGLEV. Na bocích vagónů má tento vlak supravodivé cívky, které kolem sebe vytváří silné magnetické pole. Toto pole interaguje s polem na bocích kolejiště (vzdáleno od soupravy 10 mm) tak, že se vlak vznáší 150 mm nad zemí a pohybuje se. V současné době se tyto vlaky dokážou pohybovat až rychlostí 500 km/h, ale jejich náklady na chlazení jsou zatím příliš vysoké. V japonské prefektuře Jamanaši je v provozu testovací trať. USA zatím testuje 2 projekty, první vlak vede přes Pensylvánii a Pittsburgh, druhý Camden Yards v Baltimoru, Maryland, Baltimore-Washington letiště a Union Station ve Washingtonu D.C. Dále také probíhají testy v Anglii v Birminghamu a v Šanghaji v Číně.
Kdyby se při přenosu elektřiny místo hliníkového nebo měděného vedení použilo vedení supravodivé, nemuselo by kvůli omezení přenosových ztrát používat vysokého napětí, které je poté snižováno. Supravodivé magnety jsou také mnohem výhodnějšími generátory elektřiny než typické generátory. V poměru je efektivnost supravodivého generátoru 99%, zatímco typického dvakrát méně (tzn. cca 90 až 98%), za to při dvojnásobně menší velikosti supravodivého generátoru. US Department of Energy testuje generátory a rozvody. Pirrelli Wire vyrobil 150 stop dlouhý rozvod elektrické energie za použití vysokoteplotních supravodičů. Od dubna 2014 provozuje společnost RWE v německém Essenu kilometr dlouhý supravodivý kabel na bázi BiSrCaCuO v rámci běžných elektrických rozvodů. I se započítáním nákladů na chlazení kabelu (pomocí kapalného dusíku) se dosahuje úspor.
Z anglického Superconcting Quantum Interference Device, česky skvid. Jsou nejcitlivější zařízení na měření změn magnetického pole založené na Josephsonových jevech. Pro svou citlivost se používají všude tam, kde lze měřenou veličinu převést na magnetický tok. Ve fyzice se používají na měření susceptibilit apod. Pro lékařství je zajímavé měření magnetických polí v mozku. Tato metoda spolu s magnetickou rezonancí dává cenné poznatky o fungování lidského mozku.
Jejich další využití je směřováno do oblasti vyhledávání minerálů a ropy. Stala se i nezbytnou součástí zařízení na nedestruktivní vyhledávání jemných trhlin v jaderném strojírenství, letectví a automobilovém průmyslu.
Nejrozsáhlejšího využití dosáhla supravodivost v současné době v přístrojích pro nukleární magnetickou rezonanci (NMR), založenou na měření frekvence magnetických spinů atomových jader s nenulovým spinem v silném magnetickém poli. Toto je dnes jedna ze základních metod, využívaných při strukturní analýze organických látek. Přístroje dosahují tím lepšího rozlišení, čím silnější je magnetické pole, ve kterém se měření provádí. Takto silného magnetického pole (až 23 Tesla) lze dosáhnout pouze pomocí supravodivých magnetů, chlazených kapalným héliem.
Nukleární magnetická rezonance (NMR) má významné postavení zejména v chemii, protože umožňuje poměrně rychle zjistit strukturu zkoumané látky. Jiným příkladem použití NMR je ve zdravotnictví, kde se používá trochu jiný systém NMR, který je nazván zobrazování magnetické rezonance - MRI. Je to oblast, kde supravodiče mohou sloužit ve funkci zachránce.[zdroj?] Hlavní součástkou je tu již jednou zmiňovaná SQUID (supravodivé kvantové interferenční zařízení).
Supravodivost je možné v budoucnu využít v rychlých supravodivých přechodech, které budou tvořit základ budoucích počítačů, pro pohon magnetohydrodynamických lodí a vlaků, ve vesmírném průmyslu, pro vysokoproudé transformátory. Supravodivé magnety jsou využívány při magnetické rezonanci mozku, kde jsou mnohem menší a efektivnější než normální magnety. Také se používají v kruhových urychlovačích k zakřivení dráhy částic nebo jako magnetická nádoba v tokamacích a stelarátorech. Je možné je využít v elektromotorech a generátorech. Dalším využitím supravodivosti je při přerušování proudů v elektrárnách, či jinde, kterého může využít armáda pro výrobu zbraní, které budou přerušovat cizí elektronicky řízené hlavice či rakety (elektromagnetická bomba). Americká armáda do tohoto výzkumu vložila 22 milionů dolarů a chce do roku 2009 vyrobit první supravodivé rušící zbraně.
1957 – vytvořena BCS teorie supravodivosti (John Bardeen, Leon Cooper, John R. Schrieffer)
1986 – objeven základ pro vysokoteplotní supravodivost (Karl Allex Müller a Johannes George Bednorz)
2003 – Nobelova cena za obor v supravodivosti a supratekutosti (Alexej A. Abrikosov, Vitalij L. Ginzburg, Anthony J. Leggett)
Jana Hodinářová: Vysokoteplotní supravodivost - dosavadní vývoj a perspektivy aplikace, Praha, Ústředí věd., techn. a ekon. inform., 1988
Pavel Středa, Zdeněk Janů: Supravodivost a fyzika nízkých teplot, Praha, Ediční střed. Čes. vys. uč. techn., 1987
Kratochvíl B., Švorčík V., Vojtěch D: Úvod do studia materiálů, Praha, 2005, strana 103 - 106
Kolektiv autorů: Elektrotechnický magazín ETM - Supravodivost a její využití na počátku 21. století., Roč. 13, č. 6 (2003), strana. 26-28
Krasl M., Tesařová M., Valečka M.: Supravodivé materiály pro vinutí elektrických strojů, Plzeň, 2003
Kolektiv autorů: Journal American Ceramic Society, č. 83, článek Rob Cava : Oxide Superconductors, strana 5-28
https://web.archive.org/web/20070223082105/http://kekule.science.upjs.sk/fyzika/ucebnetexty/doplnkove/magpole/03.htm
https://web.archive.org/web/20070610085325/http://fyzweb.cuni.cz/zajimavosti/novinky/Nobelova_cena03/index.htm
https://web.archive.org/web/20021030145322/http://www.chemsoc.org/exemplarchem/entries/igrant/main.html
