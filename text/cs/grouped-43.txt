
Catherine Lucille Mooreová (24. ledna 1911, Indianapolis, Indiana – 4. dubna 1987, Hollywood, Los Angeles, Kalifornie) byla americká spisovatelka science fiction a fantasy píšící pod jménem C. L. Mooreová. Psala také společně se svým manželem Henrym Kuttnerem pod řadou pseudonymů. Patří mezi autory tzv. Zlatého věku science fiction. Jde o jednu z prvních žen, které psaly v těchto žánrech, čímž se stala vzorem pro mnoho dalších spisovatelek.
Narodila se roku 1911 v Indianapolis v Indianě. Jako dítě byla chronicky nemocná a strávila většinu času čtením fantastické literatury. Roku 1929 začala studovat na Indiana University, ale studium musela za Velké hospodářské krize roku 1933 pro finanční problémy opustit a začít pracovat jako sekretářka ve společnosti Fletcher Trust v Indianapolis. Své první povídky publikovala již během studia roku 1930 v univerzitním literárním časopise The Vagabond. Pak následovaly dvě významné povídkové série vydané v pulpovém magazínu Weird Tales. První se týká tuláka a dobrodruha Northwesta Smithe (1933–1940) a jeho cestování sluneční soustavou, druhá je fantasy cyklus o Jirel z Joiry (1934–1939), jedné z prvních ženských protagonistů žánru meč a magie. Přispěla rovněž částí příběhu The Challenge from Beyond (1935, Výzva ze záhrobí) do Lovecraftova cyklu Mýtus Cthulhu.Lovecraft seznámil Mooreovou s mladým nadějným spisovatelem Henrym Kuttnerem. Jejich první společné texty vznikly roku 1937 a v červnu roku 1940 se Mooreová za Kuttnera vdala. Ve čtyřicátých letech vydala se svým manželem pod několika pseudonymy (nejčastěji jako Lawrence O'Donnell, Lewis Padgett nebo C. H. Liddell) více než 40 prací. Celkový soupis science fiction příběhů této autorské dvojice čítá kolem 180 položek. Jejich harmonická spolupráce prakticky znemožňuje určit, kdo z nich je skutečným autorem toho kterého textu.Roku 1956 získala Mooreová titul bakaláře umění na Univerzitě Jižní Kalifornie a po smrti manžela roku 1958 přestala prakticky psát jak sci-fi tak i fantasy, podílela se na několika televizních scénářích a od roku 1963, kdy se provdala za Thomase Reggieho, přestala psát úplně.Za svá díla získala několik ocenění. Roku 1973 jí Los Angeles Science Fantasy Society udělila cenu Forry Award za celoživotní dílo, roku 1981 získala rovněž za celoživotní dílo cenu World Fantasy Award, čímž se stala velmistrem fantasy. Roku 1998 byla uvedena do Síně slávy science fiction (Science Fiction Hall of Fame) a roku 2004 byla jí i Henrymu Kuttnerovi posmrtně udělena cena Cordwainer Smith Rediscovery Award určená spisovatelům sci-fi, jejichž dílo se vyznačuje neobvyklou originalitou.
Northwest Smith, sci-fi série o vesmírném tulákovi a dobrodruhovi, který cestuje po sluneční soustavě. Cyklus byl částečně knižně vydán roku 1954, kompletní vydání je z roku 2008 pod názvem Northwest of Earth a obsahuje tyto povídky: Shambleau (1933), Black Thirst(1934), Scarlet Dream (1934), Dust of Gods (1934), Julhi (1935), The Cold Gray God (1935), Yvala (1936), Lost Paradise (1936), The Tree of Life (1936).
Jirel o Joiry, fantasy cyklus o jedné z prvních ženských protagonistů žánru meč a magie. Souborné vydání je z roku 1969. Cyklus se skládá z povídek Black God's Kiss (1934), Black God's Shadow (1934), Jirel Meets Magic (1935), The Dark Land (1936), Quest of the Starstone (1937, společně s Henrym Kuttnerem) a Hellsgarde (1939).
Robots Have No Tails (Roboti nemají ocas), humorné povídky napsané společně s Henrym Kuttnerem pod pseudonymem Lewis Padgett. Jejich hrdinou je Galloway Gallegher, geniální vynálezce, který ovšem vynalézá pouze, když je na mol opilý. Souborné vydání z roku 1952 obsahuje povídky Time Locker (1943, Časová schránka), The World Is Mine (1943, Svět patří mně), The Proud Robot (1943, Povýšenec nebo také Nadrobot), Gallegher Plus (1943) a Ex Machina (1948).
Mutant, povídkový román napsaný společně s Henrym Kuttnerem pod pseudonymem Lewis Padgett. Příběh vypráví o telepatech žijících na Zemi po atomové válce. Normální lidé jim říkají lysáci, protože jim chybí vlasy a zbylý porost. Lysáci se snaží o soužití s většinovou společností, ale musí také bojovat s paranoidními lysáckými renegáty, kteří chtějí zničit lidstvo, aby se telepati dostali k moci. Cyklus byl souborně vydaný roku 1953 a skládá se z těchto povídek: The Piper's Son (1945, Pištcův syn nebo také Krysařův syn), Three Blind Mice (1945, Tři slepé myšky), The Lion and The Unicorn (1945, Lev a jednorožec), Beggars in Velvet (1945, Žebráci v sametu), Humpty Dumpty (1953, česky jako Operace Apokalypsa). Ve vydání z roku 1954 byla přidána povídka (epilog) Chapter 6 (v českém vydání pouze jako 6).
The Hogben Chronicles (Hogbeni), povídkový cyklus napsaný společně s Henrym Kuttnerem pod pseudonymem Lewis Padgett. Povídky vypráví o podivuhodné rodině mutantů, kteří žijí mezi obyvateli amerického venkova a snaží se být nenápadní, což se jim díky jejich neuvěřitelným schopnostem příliš nedaří (jsou například schopni si postavit atomový reaktor v kurníku, létají, provádějí transmutaci prvků atp.). Cyklus byl souborně vydán až roku 2013 a skládá se z těchto povídek: Exit the Professor (1947, Profesor se pakuje), Pile of Trouble (1948, Trable s elektrárnou nebo také Potíže s elektřinou), See You Later (1949, Tak nashledanou nebo také Uvidíme se pozdějc a Cold War (1949, Studená válka).
A Gnome There Was and Other Tales of Science Fiction and Fantasy (1950), společně Henrym Kutnerem pod pseudonymem Lewis Padgett.
The Brass Ring (1946), knižně také roku 1946 jakoMurder in brass, detektivní román, společně s Henrym Kuttnerem pod pseudonymem Lewis Padgett.
The Day He Died (1947), detektivní román, společně s Henrym Kuttnerem pod pseudonymem Lewis Padgett.
Fury (1947, Zběsilost), společně s Henrym Kuttnerem pod pseudonymem Lawrence O'Donnell, knižně 1950 a roku 1958 jako Destination: Infinity, román navazující na novelu Clash by Night (1943). Obě díla vypráví o boji mezi smrtelnými a nesmrtelnými kolonizátory Venuše poté, co byla Země zničena v jaderné válce.
The Portal in the Picture (1949), knižně 1954 jako Beyond Earth's Gates (Za branami Země), společně s Henrym Kuttnerem pod pseudonymem Lewis Padgett, román vyprávějící o velice drsném světě, pro jehož obyvatele je nebem naše Země.
The Well of the Worlds (1952, knižně 1953, Studna světů), společně s Henrym Kuttnerem pod pseudonymem Lewis Padgett.
The Dark Angel (1951, Temný anděl), epizoda z amerického televizního seriálu Tales of Tomorrow, režie Charles S. Dubin.
The Twonky (1953), americký film podle autorčiny povídky (společně s Henrym Kuttnerem), režie Arch Oboler.
Tales of Frankenstein (1958), krátký televizní film podle autorčina námětu (společně s Henrym Kuttnerem), režie Kurt Siodmak.
What You Need (1959, Co potřebujete), epizoda z amerického televizního seriálu The Twilight Zone, režie Alvin Ganzer.
Big Deal (1959), epizoda z amerického televizního seriálu The Alaskans podle autorčina námětu, režie Robert Gordon.
The Antwerp Caper (1960), epizoda z amerického televizního seriálu 77 Sunset Strip podle autorčina námětu, režie George Waggner.
Family Pride (1961), epizoda z amerického televizního seriálu Maverick podle autorčina námětu, režie John Ainsworth.
The Diplomatic Caper (1962), epizoda z amerického televizního seriálu 77 Sunset Strip podle autorčina námětu, režie Sidney Salkow.
The Eye (1966), epizoda z amerického televizního seriálu Out of the Unknown podle autorčiny povídky (společně s Henrym Kuttnerem) Private Eye, režie Peter Sasdy.
Tout spliques étaient les Borogoves (1970), francouzský televizní film podle autorčiny povídky (společně s Henrym Kuttneren) Mimsy Were the Borogoves, režie Daniel Le Comte.
Grand Tour: Disaster in Time (1992), také jako Timescape, americký film podle autorčiny povídky (společně s Henrym Kuttnerem) Vintage Season, režie David Twohy.
The Last Mimzy (2007), americký film podle autorčiny povídky (společně s Henrym Kuttnerem) Mimsy Were the Borogoves, režie Robert Shaye.
Chrudošiví jsou borolové, obsaženo v antologii Labyrint (SNDK, Praha 1962), v antologii Od Heinleina po Aldisse (AFSF, Praha 1994), v antologii Čarovný svět Henry Kuttnera (Albatros, Praha 2001) a v antologii Síň slávy: Nejlepší SF povídky všech dob 1929–1946 (Baronet, Praha 2003), přeložil Václav Kajdoš.
Léčebná kůra, vyšlo ve fanbooku Lety zakázanou rychlostí 1 (SFK VAAZ Brno 1985, přeložil Jan Pavlík) a v časopise Ikarie 1996/01 (přeložila Linda Bartošková).
Až se ucho utrhne, pod názvem Když se větev utrhne vyšlo ve fanbooku Lety zakázanou rychlostí 3 (SFK BC VÚMS Praha 1988, přeložila Linda Bartošková) a jako Až se ucho utrhne vyšlo v antologii Čarovný svět Henry Kuttnera (Albatros, Praha 2001, (přeložil Pavel Medek).
Ideální jaro, vyšlo v antologii Na vrcholu Zlatého věku (Mustang, Plzeň 1996) a v antologii Síň slávy mistrů SF II A (Baronet, Praha 2006), přeložil Pavel Medek.
Twonka, pod názvem Harmonizátor vyšlo v antologii Divodějní (Talpress 1997, přeložila Agáta Kratochvílová) a jako Twonka v antologii ČarovVíný svět Henry Kuttnera (Albatros, Praha 2001, přeložil Pavel Medek).
Krysařův syn, vyšlo v antologii Čarovný svět Henry Kuttnera, Albatros, Praha 2001, přeložila Veronika Volhejnová.
Nebo..., vyšlo v antologii Čarovný svět Henry Kuttnera, Albatros, Praha 2001, přeložila Veronika Volhejnová.
Tak nashledanou, vyšlo v antologii Čarovný svět Henry Kuttnera, Albatros, Praha 2001, přeložila Veronika Volhejnová.
Zakázané ovoce, vyšlo v antologii Síň slávy mistrů fantasy I, Baronet, Praha 2004, přeložila Lenka Benešová.
Roboti nemají ocas, Laser, Plzeň 2010, přeložil Miroslav Valina, svazek obsahuje povídky Časová schránka, Svět patří mně, Povýšenec, Gallegher plus a Ex machina.
Více než lidé, Laser, Plzeň 2016, přeložil Milan Žáček, kniha obsahuje povídkový román Mutant (příběhy Pištcův syn, Tři slepé myšky, Lev a jednorožec, Žebráci v sametu, Operace Apokalypsa a 6) a povídkový cyklus Hogbeni (povídky Profesor se pakuje, Potíže s elektřinou, Uvidíme se pozdějc a Studená válka).

C++ je multiparadigmatický programovací jazyk, který vyvinul Bjarne Stroustrup a další v Bellových laboratořích AT&T rozšířením jazyka C. C++ podporuje několik programovacích stylů (paradigmat) jako je procedurální programování, objektově orientované programování a generické programování, není tedy jazykem čistě objektovým. V současné době patří C++ mezi nejrozšířenější programovací jazyky.
Starší verze jazyka, společně označované jako „C with Classes“ (česky C s třídami), byly používány od roku 1980. Jméno C++ vymyslel Rick Mascitti v létě 1983. Toto jméno zdůrazňuje evoluční povahu změn oproti jazyku C; „++“ je operátor inkrementace v C. Kratší jméno „C+“ je syntaktická chyba a bylo též použito jako jméno jiného nesouvisejícího jazyka.
Přestože byl jazyk vyvíjen již od počátku 80. let, první oficiální norma C++ byla přijata v roce 1998, další v roce 2003 (INCITS/ISO/IEC 14882-2003). V roce 2006 a 2007 byly přijaty některé aktualizace. Standard označovaný jako C++11, značně rozšířil C++ a byl přijat organizací ISO v září 2011 jako ISO/IEC 14882:2011. Současný standard je C++17 (ISO/IEC 14882:2017).
Jazyk C je až na několik jasně definovaných výjimek podmnožinou C++. Jak uvádí Bjarne Stroustrup, všechny programy uvedené ve slavné učebnici jazyka C The C Programming Language od Briana W. Kernighana a Dennise M. Ritchieho jsou zároveň programy v C++.
První překladače C++ byly preprocesory, které překládaly z C++ do čistého C. Považovat jazyk C++ za pouhé rozšíření jazyka C by ale bylo chybou, protože není s jazykem C zcela kompatibilní. Některé programy v jazyce C nelze překládat překladači pro C++.
Koncepce objektů jazyka C++ byla převzata z jazyka Simula 67. Objekty (třídy) jsou pojaty jako přirozené rozšíření datových struktur jazyka C o možnost vkládání členských funkcí. C++ umožňuje řídit viditelnost složek objektů pro ostatní části programu.
V C++ existuje na rozdíl od jiných jazyků vícenásobná dědičnost, tj. třída C může dědit od třídy A i B. Pro případ, že by třídy B a C dědily od A a třída D dědila od B i C je nutno u tříd B a C použít virtuální dědění. Kromě virtuální dědičnosti má ještě C++ tři druhy klasické dědičnosti:
protected (chráněná), veřejné a chráněné složky základní třídy budou v odvozené třídě chráněné
private (soukromá), veřejné a chráněné složky základní třídy budou v odvozené třídě soukromé
C++ umožňuje překrývat metody v základních třídách metodami z rozšířených tříd. Tento mechanismus se jmenuje polymorfismus. Pro využití polymorfismu je nutné v základní třídě u polymorfické metody uvést klíčové slovo virtual. Polymorfismus je podobný přetěžování, ale u přetěžování probíhá rozhodování o tom, která metoda se bude volat při překladu, u polymorfismu až za běhu.
Run-Time Type Information resp. Run-Time Type Identification je způsob, jakým se v C++ získávají informace o typu objektu za běhu programu. RTTI se skládá z dvou hlavních částí, operátoru informací o typu typeid a operátoru přetypování dynamic_cast<>.
Statické přetypování – static_cast<typ>(výraz) – slouží k přetypování primitivních typů nebo rychlému přetypování objektů. Vzhledem k tomu, že neprobíhají při přetypování kontroly je doporučeno takto přetypovat pouze objekty, u kterých je již při kompilaci známo, že je lze přetypovat na cílový typ.
Dynamické přetypování – dynamic_cast<typ>(výraz) – slouží k přetypování ukazatelů nebo referencí na objekty. Při přetypování dochází ke kontrolám, v případě chyby při přetypování ukazatelů je vrácena hodnota NULL, v případě chyby při přetypování referencí je vyhozena výjimka std::bad_cast.
Obecné přetypování – reinterpret_cast<typ>(výraz) – slouží k přetypování nesouvisejících dat. Například pole znaků je takto možné přetypovat na strukturu se stejným počtem znaků.
Konstantní přetypování – const_cast<typ>(výraz) – umožňuje přidávat a odebírat modifikátory const a volatile.C++ také podporuje přetypování (typ)výraz převzaté z jazyka C.
Šablony rozšiřují znovupoužitelnost kódu, neboť umožňují napsat kód se zcela obecným (neurčeným) datovým typem. Jiné jazyky mohou dosáhnout stejné funkcionality použitím kořene objektové hierarchie nebo genericitou.
Jazyk C++ umožňuje deklarovat více funkcí se stejným názvem. Kompilátor určí správné volání podle počtu a typu argumentů. Tato technika se nazývá přetěžování funkcí. Velmi silnou vlastností jazyka je i možnost přetěžovat standardní operátory (například '+' nebo '=') a tak přirozeně využívat tyto operátory pro nově vytvářené třídy a tvorbu abstraktních datových typů.
Standard jazyka C++ z roku 1998 se skládá ze dvou částí: popis jazyka a standardní knihovny. Standardní knihovna jazyka C++ obsahuje mírně modifikovanou verzi standardní knihovny jazyka C a Standard Template Library (STL).
STL obsahuje velké množství užitečných datových struktur a algoritmů, jako například vektory (dynamické pole), spojové seznamy, iterátory, zobecněné ukazatele, (multi)mapy, (multi)sety. Všechny tyto struktury mají konzistentní rozhraní. S použitím šablon je pak možné programovat generické algoritmy schopné pracovat s kterýmkoliv kontejnerem nebo sekvencí definovanou iterátory.
Používání standardní knihovny – například používání std::vector nebo std::string místo polí ve stylu jazyka C – může vést k bezpečnějšímu a lépe škálovatelnému softwaru.
STL byla původně vytvořena a používána firmou Hewlett-Packard a později také Silicon Graphics. Standard se na ni neodkazuje jako na „STL“, ale jen jako na část standardní knihovny, přesto mnoho lidí stále používá tento pojem na odlišení od ostatních částí knihovny.
Většina překladačů poskytuje implementaci standardu C++ včetně STL. Existují také implementace standardu nezávislé na kompilátoru (např. STLPort). Jiné projekty také vytvářejí různé zákaznické implementace knihovny jazyka a STL s různými cíli návrhu.
Pro zkrácení kódu je uvedena deklarace a definice tříd najednou. Správně by deklarace měla být v hlavičkovém souboru, definice v souboru s kódem. Navíc je doporučeno, aby každá třída byla v samostatném souboru.
Ve standardní knihovně jsou k dispozici algoritmy pro práci s datovými strukturami. Na příkladu je pomocí standardních algoritmů vygenerována a vypsána Fibonacciho posloupnost.
STROUSTRUP, Bjarne. The C++ Programming Language. 4th edition. vyd. [s.l.]: Addison-Wesley, 2013. ISBN 978-0-321-56384-2. (anglicky) 
 The C++ Standard: Incorporating Technical Corrigendum No. 1. [s.l.]: John Wiley & Sons Inc, 2003. 816 s. ISBN 978-0-470-84674-2. (anglicky) 
KERNIGHAN, Brian; RITCHIE, Dennis. The C Programming Language. 2nd edition. vyd. [s.l.]: Prenctice Hall, 1988. Dostupné v archivu pořízeném dne 2012-12-02. ISBN 0-13-110370-9. (anglicky) 
VIRIUS, Miroslav. Programování v C++. 2. vydání. vyd. Praha: České vysoké učení technické, 2004. ISBN 80-01-02978-6. 
JONES, Bredley; LIBERTY, Jesse. Naučte se C++ za 21 dní. 2. aktualizované vydání. vyd. [s.l.]: Computer Press, 2007. 800 s. ISBN 978-80-25-11583-1. 
ŠALOUN, Petr. Programovací jazyk C++ pro zelenáče. Praha: Neocortex, 2005. ISBN 80-86330-18-4. 
KOENIG, Andrew; MOO, Barbara. Rozumíme C++. [s.l.]: Computer Press 412 s. ISBN 978-80-72-26656-2. 
MATOUŠEK, David. C++ Builder 4.0, 5.0 a 6.0 – vývojové prostředí, 1. díl. 1. české. vyd. [s.l.]: BEN – technická literatura 688 s. ISBN 978-80-7300-269-5. 
MATOUŠEK, David. C++ Builder 4.0, 5.0 a 6.0 – vývojové prostředí, 2. díl. 1. české. vyd. [s.l.]: BEN – technická literatura 576 s. ISBN 978-80-7300-270-1. 
MATOUŠEK, David. C++ Builder 4.0, 5.0 a 6.0 – vývojové prostředí, 3. díl. 1. české. vyd. [s.l.]: BEN – technická literatura 616 s. ISBN 978-80-7300-271-8. 
STROUSTRUP, Bjarne. C++ Programovací jazyk. 1.. vyd. [s.l.]: BEN – technická literatura ISBN 80-86056-20-1, ISBN 80-90150-72-1.
(anglicky) stroustrup.com – domovská stránka Bjarne Stroustrupa; mimo jiné uvádí historii C++, odpovědi na často kladené otázky a podrobný glosář. Jde o základní zdroj informací a odkazů věnovaných C++.
(anglicky) Thinking in C++ – dvoudílná učebnice od Bruce Eckela, volně ke stažení. První díl vyšel knižně i v českém jazyce.
Ca-ťü (čínsky pchin-jinem zájù, znaky zjednodušené 杂剧, tradiční 雜劇) je čínský středověký divadelní žánr. Hlavní období jeho rozvoje spadá do 13. – 14. století za dynastie Jüan. Je významný jak z historického hlediska, tak jako zdroj inspirace pro divadelní umění, resp. čínskou operu v následujících staletích.
Pojem ca-ťü, „rozmanité hry“, se objevil v 11. století pro různá komická i vážná představení a scénky hrané na jevištích zábavních center ve městech sungské Číny. Hry zahrnovaly pěvecká, hudební i taneční vystoupení, dramatické scény i dialogy. Za Ťinů byla taková vystoupení nazývána jüan-pen, resp. chang-jüan-č’-pen, „texty ze zábavních středisek“. Z tohoto období se nedochovaly texty, ale pouze cca 700 titulů her. Soudě podle názvů, mezi nimiž jsou i historické postavy a názvy identické s pozdějšími známými hrami, archeologických nálezů figurek herců i zmínek v soudobé literatuře, měly patrně už sungské hry dosti rozvinutou příběhovou složku.V jihosungském období hry ca-ťü obsahovaly hudební předehru s tancem, úvod, dvoudílnou hlavní část, závěr a hudební dohru. Počátkem jüanského období (v 2. polovině 13. století) vznikl na severu Číny typ ca-ťü s pevně stanovenou strukturou a vysokou literární úrovní, když je kromě herců začali ve větším měřítku psát i vzdělaní literáti, kteří v Mongoly ovládané Číně měli mizivé šance na úspěšnou úřední kariéru. Z následujícího století rozkvětu žánru jsou známa jména cca 170–180 dramatiků a 730–740 titulů. Nejznámější jejich sbírkou je Jüan-čchü-süan roku 1616 vydaná Cang Mao-sünem, obsahující stovku her, v moderních vydáních rozšířená na 162 her.Centrem tvorby ca-ťü byl zprvu Peking, hlavní město říše Jüan, a později i Chang-čou, kde jüanské ca-ťü dočasně vytlačily jižní hry nan-si. Popularita her nebyla omezena jen na města, v jüanské době se významně rozšířily se i na venkově.Jüanská ca-ťü měla čtyři dějství a mezihru, která mohla být kdekoliv, zpravidla však stála na začátku. Ca-ťü si zachovaly některé rysy původních divadelních vyprávění z městských zábavních středisek, tak zůstalo zachováno sebepředstavování postav při každém vstupu na scénu (původně aby nově příchozí diváci měli přehled o minulém ději). Hry byly psány jazykem blízkým hovorovému. Autoři volili náměty z běžného života, často reflektující sociální a politické poměry doby, byť hry byly z opatrnosti zasazeny do minulosti. Hlavním a nejdůležitějším prvkem hry byly písně, dle jejichž kvality se poměřovala úroveň hry. Ve hrách dialogy posouvaly děj a písně ho následně rozváděly. Vždy zpívala pouze jedna, hlavní, postava, která v písních rekapitulovala děj a vyjevovala své myšlenky, úvahy a city. Nápěvy autoři brali z lidové kultury severní Číny, ale i literárních zdrojů.K nejvýznamnějším autorům a hrám 13./14. století patří Kuan Chan-čching a jeho Tou O jako oběť příkoří, Ťi Ťün-sing, autor Sirotka z rodu Čao, Wang Š’-fu a jeho Příběh ze západního křídla kláštera, Po Žen-fu, Li Čchien-fu (Křídový kruh), Ma Č’-jüan a Podzim v chanském paláci.
Žánr ca-ťü žil i po vyhnání Mongolů z Číny a nastolení dynastie Ming, byť jako menšinový, zastíněný jižními hrami čchuan-čchi. V první polovině 15. století  byli nejslavnějšími autory ca-ťü dvě knížata z vládnoucí dynastie – Ču Čchüan a Ču Jou-tun. Po delší přestávce žánr ožil až v 16. století. Celkem je z mingského období známo 520 her od stovky autorů.
CRUMP, J. I. Chinese Theater in the Days of Kublai Khan. Reprint. vyd. Ann Arbor: University of Michigan Center for Chinese Studies, 1990. ISBN 0-89264-093-6. 
Min Tian. “Stage Directions in the Performance of Yuan Drama,” Comparative Drama 39.3/4 (Fall 2005-06): 397-443.
SIEBER, Patricia. Theaters of Desire: Authors, Readers, and the Reproduction of Early Chinese Song-Drama, 1300-2000. New York: Palgrave Macmillan, 2003. ISBN 978-1-4039-6194-5.
První písemná zmínka o obci pochází z roku 1263. Původně obec patřila k panství Čachtického hradu. Největší tragédii obce bylo její vyplenění Turky v roce 1599.
Hlavní dominantou a největší turistickou atrakcí je hrad Čachtice, v samotné obci kostel svatého Ladislava a nově také Čachtické podzemí (v roce 2017 přístupné v červenci a srpnu) a několik dalších památek. Poblíž obce je také národní přírodní památka Čachtická jeskyně.
Původně zde byly tři kaštely (zámek nižší šlechty), dochoval se pouze pozdně renesanční Draškovičův kaštel, který slouží jako muzeum a je turisticky přístupný. Ze zámku Báthoryčky (Nádašdyovský kaštel) se dochovala pouze zeď, zbytek bašty a nově zpřístupněné Čachtické podzemí. Z Országhovského kaštela zbyla jen obvodová zeď s okrouhlou baštou.Drugetova kúria (č. p. 180) je skromnější sídlo nižší šlechty, počátkem 17. stol. ji nechal vybudovat Juraj III. Druget z Humenného, manžel Kataríny Nádašdyové, dcery Alžběty Nádašdyové (rozené Báthoryové).

Čachtický hrad je zřícenina hradu na Slovensku v okrese Nové Mesto nad Váhom poblíž stejnojmenné obce Čachtice v Malých Karpatech. Nachází se na vápencovém kopci v nadmořské výšce 375 metrů. a tvoří tak nepřehlédnutelnou dominantu. Hrad vznikl ve 13. století jako strážní hrad, který měl chránit západní hranici Uherska. Brzo poté ho dobýval a silně poškodil český král Přemysl Otakar II. V 17. století začal ztrácet na významu jako ochranný hraniční hrad a začal upadat a pustnout.
V roce 1981 se zde natáčela komedie Oldřicha Lipského Tajemství hradu v Karpatech. Na památku je zde umístěna pamětní deska.
Hrad proslul především díky Alžbětě Báthoryové, uherské šlechtičně přezdívané Čachtická paní, která byla pověstná tím, že se na svém zámku koupala v krvi dívek, aby si co nejdéle uchovala svou krásu. Roku 1611 byla odsouzena k doživotnímu žaláři v hradní věži. Zemřela o 4 roky později (21. srpna 1614) ve věku 54 let.
Jeden ze tří čachtických zámků (Nádašdyovský kaštel – hlavní sídlo Alžběty Báthoryové), se skutečně nacházel přímo v obci a patřil k Čachtickému hradu, ale dochovalo se jen torzo zdi a bašty. Pověsti říkají, že ze sklepení vedly zámecké chodby až na hrad a naopak. Chodby však byly údajně zasypány a nikdo se tedy nedozví, byly-li skutečností a nebo pouze pověstí. Skutečné (skromnější) zbytky Čachtického podzemí pod ruinami kaštela a bývalého vinného sklepa v obci jsou předmětem výzkumu a část je přístupná veřejnosti.
V průběhu let 2012–2014 na hradě probíhaly rozsáhlé rekonstrukční práce, které památku zachránily před úplnou devastací. Projekt byl financován ze státního rozpočtu SR a eurofondů. Obnášel rozsáhlou stabilizaci narušeného zdiva, odlesnění, odkrytí a zpřístupnění několika zasypaných historických hradních struktur a místností, zastřešení kapličky a hospodářského objektu a další práce.

Čad (arabsky: تشاد – Tšād; francouzsky: Tchad), oficiálně Čadská republika je vnitrozemský stát ležící v oblasti Sahary a Sahelu ve střední Africe. Jeho sousedy jsou Libye (sever), Súdán (východ), Středoafrická republika (jih), Kamerun (jihozápad), Nigérie (krátký úsek přes Čadské jezero) a Niger (západ). Úředními jazyky jsou arabština a francouzština, mírnou většinu obyvatel tvoří muslimové. Název státu je odvozen od Čadského jezera, které na jeho území svou značnou částí zasahuje.
Čad představuje velkou směsici národností a kultur. Na jeho území se hovoří více než stovkou různých jazyků a dialektů. Země byla osídlena již brzy po vzniku moderního člověka. Na území Čadu byly dokonce zachyceny pozůstatky nejstaršího známého hominina druhu Sahelanthropus tchadensis, později se zde vyskytoval také Australopithecus bahrelghazali.První stát Kánem-Borno vznik na území Čadu v 9. století. V 15. století začíná arabská expanze a islamizace země a v 16. století vzniká království Wadaj, které v období své největší moci ovládalo hlavní stezku vedoucí do Libye a Středomoří z jihu Afriky. Muslimští obchodníci obchodovali s místním černošským obyvatelstvem a avizovali tak budoucí velké problémy mezi černošským jihem a arabským severem země.
V 19. století se stalo území francouzskou kolonií a Francouzi ji přičlenili k Francouzské rovníkové Africe. Dnešní hranice dostala země v roce 1891. Během druhé světové války kolonie odmítla kolaborantskou vládu Francie ve Vichy a spojila se s Svobodnou Francii generála de Gaulla. Po válce země získala autonomii a v roce 1960 úplnou nezávislost.
Prvním prezidentem se stal Francois Tombalbaye a dokonce byla sepsána ústava. V roce 1966 však v zemi vypukla občanská válka, ve které se angažovala Libye podporující muslimský sever země. V roce 1975 povolal Tombalbaye na pomoc do země vojáky z Francie. Zanedlouho potom byl však při převratu zavražděn. Severní část země, tzv. Aouzou, kde se nacházejí bohatá naleziště uranu, si přivlastnila Libye a boj mezi různými frakcemi pokračoval do roku 1984. V tomto roce se s pomocí francouzské armády stal prezidentem Hissé Habré. Prezident stabilizoval zemi a vyhnal libyjské vojáky ze severu země. V roce 1989 byla podepsána smlouva mezi Čadem a Libyí o území Auozou (ovšem definitivně byl spor rozřešen až r. 1994). Prezident Habré vyhrál i volby v roce 1990, ale po půl roce byl sesazen Vlasteneckým hnutím spásy pod vedením generála Idrisse Déby.
Déby usmířil rozeštvanou zemi a přinesl mír. V roce 1996 a 2001 byl opět zvolen prezidentem. Od roku 2003 se začala v Čadu těžit ropa a země měla velmi dobré předpoklady pro období prosperity. Ovšem spory v zemi vedly k obnovení občanské války. Déby přes odpor veřejného mínění a opozičních stran pozměnil ústavu, kde stálo, že prezident může vládnout jen dvě volební období. V roce 2006 se stal Déby potřetí prezidentem ve volbách, které opozice bojkotovala. Od roku 2005 je Čad ve válce se Súdánem. Súdánská vláda obviňuje Čad, že poskytuje své území rebelům bojujícím v Dárfúru proti centrální vládě. OSN se začala zabývat situací ve východním Čadu, který leží přímo vedle súdánského Dárfúru. Podle OSN se konflikt z Dáfúru rozšířil i do Čadu a genocida v oblasti byla srovnávána s dárfúrskou. Napjatou a nestabilní situaci v zemi dokládají dva neúspěšné puče z let 2006 a 2008, kdy rebelové obklíčili hlavní město a pokusili se svrhnout vládu. Čadská vláda obvinila z podpory povstalců sousední Súdán. Do Čadu uprchlo asi 200 000 uprchlíků z Dárfúru. V roce 2013 čadská vláda zmařila pokus o státní převrat.
Čad se nachází hluboko ve vnitrozemí Afriky, nejkratší vzdálenost ke Guinejskému zálivu i ke Středozemnímu moři činí asi 800 km. Státní hranice jsou v severní (saharské) části převážně umělé (geometrické), v jižní části zhusta vedené po vodních tocích. Povrch Čadu se všeobecně svažuje ze severu, východu a jihu do kotliny Čadského jezera při západní hranici a zejména do suché kotliny Bodélé severovýchodně od něj. V ní se nachází nejnižší bod státu (155 metrů nad mořem), zatímco Čadské jezero leží asi o 85 metrů výše. Nejvyšším pohořím státu je na severu Tibesti s několika třítisícovými vrcholy (nejvyšší Emi Koussi 3415 m). Na východě se zvedá nižší pohoří Ennedi (Hadjar Mornou 1310 m) a na jihovýchodě Ouaddaï s nejvyšším masivem Guèra (1800 m).
Stálé vodní toky se vyskytují pouze v jižní polovině státu, nejvýznamnější řekou je Šari s přítokem Logone, zajišťující 90 % přítoku do Čadského jezera. Od východu k Čadskému jezeru míří řeka Batha, ale její tok končí v jezeře Fitri. Do kotliny Bodélé ústí pouze řada vádí, z nichž největší Bahr el Ghazal je suchým kanálem vedoucím od Čadského jezera. Naprostá většina Čadu leží v bezodtoké oblasti, pouze okrajová část území na jihozápadě patří do povodí řeky Benue (úmoří Atlantiku).
Klima v centrální části země je polopouštní (tropické stepní), na severu pouštní, v pohoří Tibesti suché horské, a v rovinách a plošinách jihozápadně od Čadského jezera tropické savanové. Zde leží většina obdělávatelné půdy v zemi. Na začátku 20. století bývalo Čadské jezero druhým největším v Africe. Ještě v 60. letech mělo rozlohu 26 000 km², v roce 2000 však jeho rozloha klesla na méně než 1 500 km². Je možné, že v horizontu několika desetiletí jezero zmizí úplně. Zemi silně ohrožuje dezertifikace.
Největšími městy jsou hlavní město N'Djamena (na soutoku řek Šari a Logone), dále pak na jihu Moundou, Sarh, Bongor, Doba a na východě Abéché.
Obyvatelstvo je z 25.9% Sárové, z 12.6% Arabové. Zbytek obyvatelstva je rozdělen do mnoha etnik mezi které patří například Tedové, Mbumové, Masalitové, Fulbové či Mabové.
Přes polovinu všech obyvatel tvoří muslimové (53%). Pětina obyvatel jsou katolíci (20%), o něco méně je protestantů (14%). Zbytek tvoří animisté (7%), ateisté (3%) a různá další a nezjištěná náboženství (3%).
Po dlouholeté občanské válce patřil HDP Čadu mezi nejnižší na světě a čadská ekonomika byla závislá na zahraniční rozvojové pomoci. Po objevení a začátku využívání zásob ropy na jihu země se situace začíná zlepšovat. Americké konsorcium za pomoci Světové banky postavilo ropovod na pobřeží Kamerunu. 80 procent obyvatel zaměstnává zemědělství, ale obdělává se jen 3 % rozlohy Čadu. Vyváží se bavlna, dobytek, podzemnice olejná a ropa, zejména do USA, Tchaj-wanu a Portugalska. Dovážet se musí prakticky veškeré spotřební zboží, hlavně z Francie a Kamerunu.
15.4.1975-12.5.1975 – Félix Malloum N'Gakoutou – předseda Vyšší vojenské rady; voj
23.3.1979-29.4.1979 – Goukouni Oueddei – předseda Prozatímní státní rady; FROLIANT-FAP
29.4.1979-3.9.1979 – Lol Mahamat (Mohamed) Choua (Shawa) – předseda Přechodné vlády národní jednoty; MPLT
3.9.1979-10.11.1979 – Goukouni Oueddei – předseda Prozatímního administrativního výboru; FROLIANT-FAP
10.11.1979-7.6.1982 – Goukouni Oueddei – předseda Přechodné vlády národní jednoty; FROLIANT-FAP
7.6.1982-19.6.1982 – Hissène Habré – předseda Rady velení armádních sil severu; FAN
2.12.1990-4.12.1990 – Idriss Déby Itno – předseda Vlasteneckého hnutí spásy; MPS
Od roku 1991 se Čad soudí s Rumunskem o podobu státní vlajky, která je totožná.
 Chad - Amnesty International Report 2011 [online]. Amnesty International [cit. 2011-08-18]. Dostupné online. (anglicky) 
 Chad (2011) [online]. Freedom House [cit. 2011-08-18]. Dostupné online. (anglicky) 
Bertelsmann Stiftung. BTI 2010 — Chad Country Report [online].  Gütersloh: Bertelsmann Stiftung, 2009 [cit. 2011-08-18]. Dostupné online. (anglicky) 
Bureau of African Affairs. Background Note: Chad [online]. U.S. Department of State, 2010-12-06 [cit. 2011-08-18]. Dostupné online. (anglicky) 
CIA. The World Factbook - Chad [online]. Rev. 2011-07-12 [cit. 2011-08-18]. Dostupné online. (anglicky) 
Zastupitelský úřad ČR v Abuji. Souhrnná teritoriální informace: Čad [online]. Businessinfo.cz, 2011-06-18 [cit. 2011-08-18]. Dostupné v archivu pořízeném dne 2012-01-11. (česky) 
GROVE, Alfred Thomas; JONES, Douglas Henry. Chad [online]. Encyclopaedia Britannica [cit. 2011-08-18]. Dostupné online. (anglicky)
Cádiz (francouzsky Cadix, portugalsky Cádis, italsky Cadice, latinsky Gades) je přístavní město v jihozápadním Španělsku. Jde o hlavní město stejnojmenné provincie, jedné z osmi, které tvoří autonomní společenství Andalusie. Podle sčítání z roku 2008 zde žije 127 000 lidí, v celé metropolitní oblasti pak 629 054.
Cádiz je patrně nejstarším dosud stojícím městem v jihozápadní Evropě; byl založen Féničany před rokem 1000 př. n. l., podle tradice 80 let po Trojské válce. Okolí bylo obýváno národem Tartessů a bývá ztotožňováno s biblickým Taršíšem. Cádiz byl považován za centrum povstání vojáků, především důstojníků, kteří v roce 1820 vyhlásili ústavu. Král Ludvík IV. ji byl donucen podepsat.

Háďátko obecné (Caenorhabditis elegans) je volně žijící nepatogenní půdní červ z kmene hlístic. Háďátko žije v půdě po celém světě a je významným modelovým organismem, jehož výzkum započal v roce 1974. Tento druh se stal významným nástrojem molekulární a vývojové biologie. Jedná se rovněž o první mnohobuněčný organismus, u něhož byl osekvenován kompletní genom. Rovněž byl poprvé u tohoto druhu prezentován fenomén RNA interference. Tito tvorové také dokázali přežít havárii raketoplánu Columbia.Tento organismus je významný jako modelový také pro robotiku, kybernetiku, bioniku a umělou inteligenci: Dospělec má totiž přesně 302 neuronů,  což je dostatečně malý počet, aby tento organismus šlo virtualizovat a syntetizovat v celé jeho funčnosti. I tak je však systém vazeb buněk i v tomto malém organismu velmi komplexní, výzkum bude probíhat ještě dlouho.

Caesar je římské cognomen a v římském císařství titul panovníka („císaře“), který byl odvozen ze jména Gaia Iulia Caesara. Od dob Hadrianových pak byl titul caesar přiřčen designovanému nástupci císaře (augusta). V pozdější době se toto cognomen změnilo dokonce v různých podobách na běžné jméno. V době tetrarchie patřil titul caesar spoluvladaři obou augustů.
Toto jméno nejspíš pochází z latinského slova caesariēs – vlasatý, kštice, Ale podle římského spisovatele Plinia je slovo caesar participium perfekta pasiva slovesa caedere ukrojit, vyříznout; caesus vykrojený, vyříznutý. V kontextu římského práva lex regia nebo lex caesarea označovalo těhotnou ženu, která zemřela při porodu a dítě muselo být z jejího těla „vyříznuto“. Jméno pak lze interpretovat jako „vyříznutý z matčina lůna“. To ovšem nemá nic společného s dnešním císařským řezem, neboť smyslem lex caesarea bylo umožnit, aby mohlo být tělo matky pochováno. Přípona -ar je ovšem mezi římskými cognomina velmi neobvyklá. 
Další možností je, že slovo je odvozeno z patricipa perfekta pasiva caesum slovesa caedere (upadnout, zemřít), ale to je spíše nepravděpodobné.
Titul caesar coby jedno z přízvisek římských císařů vzniklo ze zobecnění jména Gaia Iulia Caesara a v průběhu následujících staletí se stalo panovnickým titulem. Caesary-císaři se kromě dalších titulů nazývali vládci římského impéria za principátu (prvním byl Claudius). Za dominátu byl jako caesar označován mladší císař, kterého si jako spoluvladaře a případného následníka vybral vládnoucí císař, který používal titulu augustus. Podobně se titulovali také vládci byzantské říše – řecká varianta byla kaisar (později nejvyšší úředník byzantské říše). Z řeckého ekvivalentu vychází německý výraz  Kaiser. Poslovanštělý titul car začali používat také někteří slovanští vládci, nejprve v Bulharsku, později v Srbsku a v Rusku.
Cesare Borgia, biskup, později kardinál - po abdikaci vojevůdcem, italský renesanční panovník

Café Arco je název pražského německojazyčného literárního spolku nazvaného podle místa jejich setkávání, stejnojmenné kavárny v Praze, na nároží ulic Hybernská a Dlážděná.
Mezi členy spolku německy píšících autorů, přezdívaných „arconauté“, patřili mj. Oskar Baum, Max Brod, Rudolf Fuchs, Willy Haas, Willi Handl, Franz Janowitz, Franz Kafka, Paul Kornfeld, Egon Erwin Kisch, budoucí herecká hvězda Ernst Deutsch, Otto Pick, nebo Franz Werfel, který svou básnickou sbírkou Weltfreund (Přítel světa) vytištěnou koncem roku 1911 přispěl k rozkvětu nejen pražské varianty expresionistického hnutí.
K autorům druhé generace skupiny Café Arco narozeným uprostřed 90. let 19. století náleželi Karl Brand, Hans Demetz, Hans Gerke, Walter Fürth, Otto Rosenfeld a Johannes Urzidil – tehdy vesměs mladí žurnalisté a literární adepti. Ti, společně s některými staršími autory, jako byli např. Ernst Pollak nebo Ernst Feigl, tvořili okruh druhé generace uskupení Café Arco. Ta byla zaměřena převážně pacifisticky a pokoušela se o přehodnocení dosavadního vztahu pražských německých spisovatelů k české kultuře a literatuře. Jako skupina však zůstali relativně nepovšimnuti, protože vzhledem k válečným událostem byly možnosti jejich společných akcí a veřejných vystoupení značně omezené.
FIALOVÁ-FÜRSTOVÁ, Ingeborg. Expresionismus: několik kapitol o německém, rakouském a pražském německém literárním expresionismu. Kapitola Příspěvek pražské německé literatury k literárnímu expresionismu, s. 48.
KROLOP, Kurt. O pražské německé literatuře. Kapitola K vzniku a historii pražské německé literatury "expresionistického desetiletí", s. 37, 38.
WICHNER, Ernst; WIESNER, Herbert. Pražská německá literatura od expresionismu po exil a pronásledování: katalog k výstavě, s. 47.

California Breed byla americká rocková skupina, založená v Los Angeles v Kalifornii. Tuto superskupinu tvořil zpěvák a baskytarista Glenn Hughes, kytarista Andrew Watt a bubeník Jason Bonham. Jde o nástupce skupiny Black Country Communion, ve které působili Bonham a Hughes. Své první album nazvané California Breed skupina nahrála koncem roku 2013 s producentem Davem Cobbem; album vyšlo v květnu 2014 u vydavatelství Frontiers Records. Nedlouho po vydání alba, v srpnu 2014, ze skupiny Bonham z důvodu časové vytíženosti jinými projekty odešel a na postu bubeníka jej nahradil Joey Castillo. Později se ukázalo, že Bonhamův odchod je trvalý, a v lednu 2015 kapela oznámila svůj rozpad.

Callisto, též Jupiter IV, je měsíc Jupiteru. Náleží k tzv. Galileovým měsícům, objevil ho Galileo Galilei v roce 1610. Callisto je druhým největším z Jupiterových měsíců a třetím největším měsícem ve sluneční soustavě po Jupiterově Ganymedu a Saturnově Titanu. Callisto má průměr 4 820 km, takže dosahuje přibližně 99 % velikosti planety Merkur, ale pouze asi třetiny jeho hmotnosti. Obíhá jako čtvrtý nejvzdálenější měsíc z Galileových měsíců se střední vzdáleností asi 1 880 000 km. Oproti Io, Europě a Ganymedu se nepodílí na orbitální rezonanci zmiňovaných měsíců a slapové působení Jupitera je už tak slabé, že nezpůsobuje významný ohřev měsíce. Měsíc má s Jupiterem vázanou rotaci, takže neustále směřuje k planetě stejnou stranou. Jelikož obíhá daleko od Jupiteru, je jeho povrch méně ovlivňován působením jeho magnetosféry než v případě vnitřních měsíců.Těleso je tvořeno horninami a ledem v přibližně stejném množství. Průměrná hustota měsíce dosahuje 1,83 g/cm3. Spektroskopická měření naznačují, že se na povrchu nachází vodní led, oxid uhličitý, křemičitany a organické látky. Jeho kůra je silná až 150 km. Pod ledovou kůrou měsíce se nachází v hloubce okolo 100 km zřejmě relativně mělký oceán slané vody a pod ním již jen nediferencované či jen částečně diferencované jádro složené z křemičitanů.Povrch Callisto je silně rozryt impaktními krátery a je tudíž velice starý. Nevykazuje žádné stopy podpovrchových procesů jako je desková tektonika či vulkanismus a tak se předpokládá, že jeho povrch byl zcela zformován pouze dopady jiných těles. Výrazné povrchové útvary tvoří četné prstencové struktury, impaktní krátery různých tvarů a pásy sekundárních kráterů a jizev, hřebenů a uloženin. Při pohledu na měsíc z menší vzdálenosti je rozeznatelný členitý povrch tvořený malými světlými zmrzlými depozity nacházejícími se na vrcholcích vyvýšenin. Tyto vyvýšeniny jsou obklopeny hladkou vrstvou tmavého materiálu. Předpokládá se, že je to výsledek degradace malých útvarů vlivem sublimace, což podporuje absence malých impaktních kráterů a přítomnost množství malých pahorků, které pravděpodobně představují jejich zbytky. Absolutní stáří povrchu není známo.
Kolem Callisto se nachází velice slabá atmosféra tvořená oxidem uhličitým a pravděpodobně také molekulárním kyslíkem a nad ní pak poměrně intenzivní ionosféra. Předpokládá se, že měsíc vznikl pomalou akrecí z disku prachu a plynu, který obklopoval Jupiter po jeho vzniku. Protože akrece probíhala pomalu a rovněž slapové ohřívání bylo velmi malé, neměl Callisto dostatek tepla, aby mohla proběhnout jeho vnitřní diferenciace. Pomalá konvekce uvnitř Callisto, která započala krátce po vzniku měsíce, vedla k částečné diferenciaci a pravděpodobně i ke zformování podpovrchového oceánu v hloubce okolo 100–150 km a malého kamenitého jádra.Pravděpodobná přítomnost podpovrchového oceánu nechává otevřenou možnost, že by Callisto mohl hostit potenciální mimozemský život. Nicméně podmínky pro jeho vznik jsou méně přívětivé než v případě sousední Europy. Měsíc zkoumaly sondy Pioneer 10, Pioneer 11, Galileo a Cassini. Kvůli nízké míře radiace na povrchu měsíce se dlouho uvažovalo o Callisto jako o nejvhodnějším místě pro případnou lidskou základnu pro výzkum Jupiterovy soustavy. Teplota na jeho povrchu se pohybuje od -190 °C do -130 °C.
Callisto byl objeven Galileem v lednu 1610 společně s dalšími třemi měsíci Jupiteru: Ganymedem, Io a Europou. Pojmenován byl dle řecké mytologie po jedné z nespočtu milenek Dia Kallistó (Καλλιστώ), což byla nymfa spojovaná s bohyní lovu Artemis. Jméno navrhl Simon Marius, který byl s Galileem ve sporu ohledně připsání prvenství v objevení měsíců. Marius připsal nápad Johnanu Keplerovi. Nicméně se pojmenování Callisto pro měsíc po dlouhou dobu neujalo a měsíc byl označován jako „Jupiter IV“ či „čtvrtý měsíc Jupiteru“ značící jeho pořadí od Jupiteru, jméno se zase začalo používat až v polovině 20. století, kdy bylo objeveno velké množství dalších měsíců.
Callisto je nejvzdálenější měsíc ze čtyř Galileových měsíců obíhajících kolem Jupiteru. Jupiter obíhá přibližně ve vzdálenosti 1 880 000 km (odpovídá 26,3 poloměrům Jupiteru), což je značně více než u třetího Galileova měsíce Ganymedu, který obíhá ve vzdálenosti 1 070 000 km. Důsledkem této vzdálenosti je to, že se Callisto nepodílí na orbitální rezonanci se třemi dalšími Galileovými měsíci a pravděpodobně se na ní nepodílel ani dříve.Jako u většiny dalších pravidelných planetárních měsíců je i rotace Callisto vázaná. Délka dne je tak na povrchu Callisto stejně dlouhá jako doba oběhu, tedy přibližně 16,7 pozemského dne. Jeho oběžná dráha je mírně excentrická a ukloněná k Jupiterovu rovníku s orbitální excentricitou a inklinací měnící se kvazi-periodicky vlivem slunečních a planetárních gravitačních perturbací v řádu století. Rozsah změn je mezi 0,0072–0,0076 respektive 0,20–0,60°. Tyto orbitální variace způsobuji sklony v rotační ose (úhel mezi rotační a oběžnou osou) mezi 0,4 až 1,6°.Dynamická izolace Callisto znamená, že měsíc nebyl nikdy znatelně zahřát slapovým teplem, což mělo důležité důsledky pro jeho vnitřní stavbu a evoluci. Jeho vzdálenost od Jupiteru taktéž znamená, že tok nabitých částic z planetární magnetosféry na měsíční povrch je relativně nízký, až 300 krát méně než je tomu například u Europy. Proto, na rozdíl od dalších Galileových měsíců, mělo ozáření nabitými částicemi relativně malý vliv na povrch Callisto. Hladina radiace na povrchu měsíce odpovídá přibližně 0,01 rem (0,1 mSv) za den.
Průměrná hustota Callisto, 1,83 g/cm3, naznačuje složení z kamenného materiálu a vodního ledu v přibližně stejném množství s menším zastoupením nestálých ledů jako například čpavek. Hmotnostní zastoupení ledů se pohybuje mezi 49 až 55 %. Přesné složení horninového pláště není známo, ale je podobné složení chondritů typu L či LL, které se od chondritů typu H liší především menším zastoupením železa, vyskytujícím se převážně ve formě oxidů a jen v malé míře ve formě železa metalického. V případě Callisto je hmotnostní poměr železa vůči křemičitanům 0,9 ku 1,3, u Slunce je tento poměr 1:8.Povrchové albedo Callisto je okolo 20 %. Složení jeho povrchu je pravděpodobně velmi podobné jeho celkovému složení. Infračervená spektroskopie odhalila přítomnost absorpčních čar vodního ledu na vlnových délkách 1,04, 1,25, 1,5, 2,0 a 3,0 mikrometru. Vodní led se zdá být na povrchu Callisto všudypřítomným, s celkovým podílem asi 25–50 %. Analýza snímků v infračerveném a ultrafialovém spektru získaných sondou Galileo a pozorování provedená ze Země odhalila také různé neledové materiály: hořčíkové a železité ložisko hydratovaných křemičitanů, oxid uhličitý, oxid siřičitý a možná amoniak a různé organické sloučeniny. Spektrální data ukazují, že měsíční povrch je v malém měřítku extrémně různorodý. Malé kousky ledu z čisté vody jsou smíšeny s kousky směsi ledu a kamení, na které navazují tmavé oblasti složené z neledového materiálu.Povrch měsíce je asymetrický; strana přivrácená k Jupiteru je tmavší než strana odvrácená. U všech ostatních Galileových měsíců je situace obrácená, tedy přivrácená strana je světlejší než odvrácená. Zdá se, že odvrácená strana Callisto je obohacena oxidem uhličitým, kdežto přivrácená strana obsahuje více oxidu siřičitého. Mnoho čerstvých impaktních kráterů na povrchu taktéž ukazuje známky toho, že jsou obohaceny oxidem uhličitým. Celkově se odhaduje, že chemické složení povrchu, hlavně tmavých oblastí, by mohlo být podobné složení asteroidů typu D, jejichž povrch je tvořen uhlíkatým materiálem.
Povrch Callisto posetý krátery leží na studené, ztuhlé a ledové litosféře, jejíž mocnost je mezi 80 až 150 km. Pravděpodobný slaný oceán se nachází mezi 50 až 200 km hluboko pod povrchovou kůrou, jak naznačují studie magnetického pole okolo Jupiteru a jeho měsíců. Zjistilo se, že Callisto reaguje na proměnné magnetické pole Jupiteru jako ideálně vodivá koule; to znamená, že pole nemůže proniknout dovnitř měsíce, což nabízí možnost přítomnosti vrstvy tvořené vysoce vodivou tekutinou o tloušťce nejméně 10 km. Existence oceánu se jeví více pravděpodobná, pokud voda obsahuje malé množství čpavku či jiné nemrznoucí směsi a to v zastoupení minimálně 5 hmotnostních procent. V tomto případě by oceán mohl být 250 až 300 km hluboký. Pokud by na měsíci oceán neexistoval, ledová kůra by byla pravděpodobně tlustší a dosahovala by mocnosti okolo 300 km.
Pod litosférou a případným oceánem není vnitřní stavba Callisto zcela jednotvárná, ale ani výrazně rozdílná. Údaje pořízené sondou Galileo (zvláště bezrozměrný moment setrvačnosti – 0.3549 ± 0.0042 – určený během těsných průletů kolem měsíce) naznačují, že vnitřek měsíce je tvořen stlačenými horninami a směsí ledů s narůstajícím obsahem hornin se zvyšující se hloubkou způsobeným částečným usazováním jednotlivých složek. Jinými slovy, Callisto je jen částečně diferenciovaný. Hustota a moment setrvačnosti jsou ve shodě s existencí malého silikátového jádra uprostřed měsíce. Poloměr takového jádra by nemohl překročit 600 km a jeho hustota by ležela mezi 3,1–3,6 g/cm3.
Prastarý povrch Callisto je jedním z krátery nejvíce posetých povrchů ve sluneční soustavě. Ve skutečnosti četnost impaktních kráterů na povrchu je blízko nasycení, vznik nového kráteru by vedl k tomu, že starší kráter by byl erodován. Morfologie povrchu je poměrně snadná, jelikož se na povrchu nenacházejí žádné hory, sopky a ani tektonické útvary vzniklé endogenními pochody uvnitř měsíce. Impaktní krátery a několik prstencových struktur společně s doprovodnými trhlinami, srázy a usazeným materiálem tvoří jediné velké útvary, které se na povrchu nacházejí.Povrch Callisto se dá rozdělit na několik geologicky rozdílných jednotek: pláně poseté impaktními krátery, světlé pláně, jasné a tmavé hladké pláně a množství jednotek spojených s několika jednotlivými prstencovými strukturami a impaktními krátery. Pláně poseté impaktními krátery tvoří většinu povrchu a představují starou litosféru tvořenou směsí ledu a horninového materiálu. Světlé pláně tvoří jasné impaktní krátery jako Burr a Lofn, stejně tak i zbytky téměř smazaných kráterů a centrální oblasti prstencových struktur. Věří se, že světlé pláně vznikly jako výsledek depozice ledových částic z impaktů. Světlé, hladké planiny tvoří malou část povrchu Callisto. Nacházejí se v okolí hřbetů a údolí spojených se vznikem kráterů Valhalla a Asgard a jako izolovaná místa v krátery posetých planinách. Věřilo se, že jsou spojeny s endogenní aktivitou, ale snímky ve vysokém rozlišení ze sondy Galileo ukázaly, že světlé, hladké planiny korelují se silně popraskaným a kopcovitým terénem a neukazují žádné známky přetvoření povrchu. Snímky ze sondy Galileo odhalily malé, tmavé, hladké oblasti s obecnou velikostí méně než 10 000 km2, které vypadají, jako by obepínaly okolní terén. Pravděpodobně by se mohlo jednat o depozity spojené s kryovulkanismem. Obě skupiny, jak světlé tak i různorodé hladké planiny, jsou mladší a méně poseté krátery než okolní krátery poseté planiny.
Průměr impaktních kráterů sahá od 0,1 km, což je spodní hranice rozlišení pořízených snímků, až přes 100 km bez započítání prstencových struktur. Malé krátery s průměrem menším než 5 km mají jednoduše mísovitý tvar či rovné dno. Krátery větší než 5 km a menší než 40 km mají vyvinutý centrální vrcholek. Větší impaktní struktury s průměrem 25 až 100 km mají centrální depresi namísto vrcholku jako například kráter Tindr. Větší krátery s průměrem přes 60 km mohou mít centrální dóm, který vzniká jako výsledek tektonického výzdvihu centrální části kráteru po dopadu jako v případě kráterů Doh a Hár. Malé množství velmi velkých kráterů přesahujících 100 km a světlé impaktní krátery ukazují anomální geometrii centrálního dómu. Krátery na Callisto jsou obvykle mělčí než obdobné krátery na Měsíci.
Největšími impaktními útvary na povrchu Callisto jsou mnohočetné prstencové pánve. Dvě jsou enormní. Kráter Valhalla je největší, má světlejší centrální oblast o průměru 600 km a prstence sahající až do vzdálenosti 1 800 km od centra kráteru. Druhý největší kráter je kráter Asgard, který má v průměru 1 600 km. Prstencové struktury vznikly pravděpodobně jako důsledek podopadových deformací projevujících se soustředným popraskáním litosféry ležící na vrstvě měkkého či tekutého materiálu, pravděpodobně oceánu. Dalšími útvary jsou tzv. Catenae, například Gomul Catena, dlouhé řetězy impaktních kráterů ležící v řadě napříč povrchem. Vznikly pravděpodobně dopadem objektů, které byly slapovými silami při blízkém průletu kolem Jupiteru roztrhány a následně dopadly na povrch Callisto, nebo by se mohlo jednat o pozůstatky dopadu tělesa pod nízkým úhlem. Historickým případem rozpadu tělesa vlivem gravitace Jupiteru byl rozpad komety Shoemaker-Levy 9, která následně po rozpadu narazila do Jupiteru. Jak je zmíněno výše, malé oblasti tvořené čistým vodním ledem s vysokým albedem okolo 80 % se nacházejí na povrchu Callisto obklopené mnohem tmavším materiálem. Snímky ve vysokém rozlišení pořízené sondou Galileo ukázaly, že tyto světlejší oblasti jsou umístěny hlavně na vyvýšených místech povrchu jako jsou okraje kráterů, srázy, hřbety a pahorky. Předpokládá se, že jsou tvořeny tenkou vrstvou zmrzlých vodních depozitů. Tmavý materiál obvykle leží v nížinách a obklopuje a částečně přikrývá světlejší útvary. Často vyplňuje dna impaktních kráterů větších než 5 km a mezikráterové deprese.
V rozlišení menším než kilometr se jeví povrch Callisto více degradován než povrch ostatních ledových měsíců ze skupiny Galileových měsíců. Typicky na povrchu chybí malé impaktní krátery s průměrem menším než 1 km ve srovnání například s tmavými planinami na povrchu Ganymedu. Místo malých impaktních kráterů jsou téměř všudypřítomnými povrchovými útvary malé pahorky a deprese. Předpokládá se, že pahorky představují pozůstatky okrajů impaktních kráterů, které byly erodovány zatím neznámým mechanismem. Nejpravděpodobnější se jeví pomalý proces sublimace ledu, což je umožněno teplotou 156 K, které Callisto dosáhne v subsolárním bodu. Takováto sublimace vody či jiných těkavých složek ze špinavého ledu tvořícího podloží způsobí jeho rozklad. Materiál neobsahující led zůstává na povrchu a tvoří úlomkové laviny, které se sesouvají po svazích kráterů. Takovéto laviny jsou často pozorovány poblíž a uvnitř impaktních kráterů. Stěny kráterů jsou příležitostně přerušeny malými stružkami (anglicky nazývanými gullies), které jsou známé z povrchu Marsu. V hypotéze sublimace ledu je pak nízko ležící tmavý materiál interpretován jako vrstva, která je tvořena částicemi pocházejícími z okraje kráterů bez přítomnosti ledu.
Relativní stáří různých jednotek na povrchu Callisto se dá určit za pomoci četnosti impaktních kráterů, které se na jejich povrchu nacházejí. Čím je povrch starší, tím více impaktních kráterů se na něm nachází. Absolutní datování povrchu zatím neproběhlo, ale na základě teoretických úvah se předpokládá, že krátery poseté planiny jsou okolo 4,5 miliardy let staré, což odpovídá téměř době vzniku sluneční soustavy. Stáří multi-prstencových struktur a impaktních kráterů záleží na zvolené rychlosti vzniku impaktních kráterů a různí autoři se rozcházejí v datování mezi 1 až 4 miliardami let.
Callisto má velmi slabou atmosféru tvořenou oxidem uhličitým. Byla detekována zařízením Near Infrared Mapping Spectrometer (NIMS) na palubě sondy Galileo z absorpcí záření o vlnové délce 4,2 mikrometru. Povrchový tlak atmosféry byl určen na 7,5×10−12 baru a hustota částic na 4×108 cm−3. Jelikož takto slabá atmosféra by se ztratila za pouhé čtyři dny, musí být konstantně doplňována, pravděpodobně sublimací suchého ledu z měsíční ledové kůry, což by bylo ve shodě s hypotézou sublimační degradace povrchu vysvětlující vznik povrchových pahorků.
Ionosféra Callisto byla poprvé detekována během průletu sondy Galileo, její hustota elektronů dosahující (7 až 17)×104 cm−3 nemůže být vysvětlena pouhou fotoionizací atmosférického oxidu uhličitého. Z toho důvodu existuje možnost, že v atmosféře Callisto v současnosti dominuje molekulární kyslík, který je 10 až 100 krát četnější než CO2. Nicméně kyslík zatím nebyl přímo v atmosféře Callisto detekován. Pozorování za pomoci Hubbleova vesmírného dalekohledu (HST) určily horní limit jeho možné koncentrace v atmosféře. V ten samý čas byl HST schopen detekovat kondenzovaný kyslík zachycený na povrchu Callisto.
Částečná diferenciace Callisto (odvozena například z měření momentu setrvačnosti) znamená, že měsíc se nikdy uvnitř nezahřál natolik, aby došlo k roztavení jeho ledové složky. Proto se jako nejvíce pravděpodobný model jeví vznik měsíce pomocí pomalé akrece v nízkohustotní mlhovině tvořené plynem a prachem, obíhající okolo Jupiteru po jeho zformování. Takovýto pomalý stupeň akrece by mohl umožnit držet krok ochlazování měsíce s akumulací tepla způsobenou impakty, rozpadem radioaktivních prvků a kontrakcí měsíce a tím zabránit roztavení materiálu a rychlé diferenciaci. Možný čas potřebný pro vznik Callisto se pak pohybuje mezi 0,1–10 milióny let.
Pozdější evoluce Callisto po akreci závisela na bilanci tepla z radioaktivních rozpadů, ochlazování tepelnou kondukcí poblíž povrchu a subsolidovou konvekcí uvnitř měsíce. Podrobnosti subsolidové konvekce v ledu jsou zdrojem největších nejistot v modelech všech ledových měsíců. Je známo, že vzniknou, když je teplota dostatečně blízko bodu tání, vzhledem k teplotní závislosti viskozity ledu. Subsolidová konvekce v ledových tělesech je pomalý proces s pohybem ledu okolo 1 cm/rok, ale ve skutečnosti se i tak jedná o velice efektivní chladící mechanismus z dlouhodobého hlediska. Zdá se, že probíhá v podmínkách, kdy pevná chladná vrstva při povrchu měsíce vede teplo kondukcí, zatímco pod ní se led nachází v subsolidovém stavu, takže může vést teplo konvekcí. Vnější konduktivní vrstva u Callisto odpovídá chladné a pevné litosféře o tloušťce 100 km. Její přítomnost by vysvětlila nepřítomnost jakýchkoliv známek vnitřní aktivity na povrchu měsíce. Konvekce ve vnitřních částech měsíce může být v různých vrstvách odlišná, protože vlivem vysokých tlaků zde se vodní led vyskytuje v různých krystalických fázích od tzv. ledu I na povrchu až po led VII hluboko uvnitř měsíce. Subsolidová konvekce v nitru Callisto mohla bránit tání ledu ve větším měřítku, takže nemohla proběhnout žádná vnitřní diferenciace tělesa, která by jinak vedla k vytvoření velkého kamenného jádra a ledové kůry. Vlivem konvekčních procesů zde však probíhalo jen velmi pomalé a částečné oddělování kamenných materiálů a ledu, a to v časovém měřítku miliard let, a je možné, že tento proces stále není ukončen.Podle toho, co zatím o Callisto víme, nelze vyloučit existenci vrstvy či „oceánu“ kapalné vody pod povrchem měsíce. To je spojeno s anomálním chováním ledu krystalické fáze I, jehož teplota tání klesá s tlakem, a to až na 251 Kelvinů při tlaku 2 070 barů. Ve všech realistických modelech vnitřní stavby Callisto teplota ve vrstvě v hloubce mezi 100–200 km je velmi blízko této anomální teploty tání nebo ji lehce překračuje. Přítomnost i malého množství čpavku (okolo 1–2 hmotnostních %) téměř garantuje existenci kapalné vrstvy, jelikož čpavek dále snižuje teplotu tání.Zatímco objemově je Callisto velice podobný Ganymedu, jeho geologická historie byla pravděpodobně jednodušší. Povrch Callisto byl snad formován impakty a dalšími exogenními pochody. Na rozdíl od sousedního Ganymedu, který má povrch pokryt rýhami, existuje jen málo náznaků o tektonických procesech na Callisto. Relativně jednoduchá geologická historie Callisto tak umožňuje planetologům využívat měsíc jako referenční těleso pro srovnávací studie s více aktivními a komplexními světy.
Podobně jako v případě Europy a Ganymedu, i na Callisto by se potenciálně mohl nacházet mimozemský mikrobiální život ve slaném oceánu pod povrchem Callisto. Nicméně případné životní podmínky na Callisto jsou nehostinnější než u Europy. Hlavními důvody jsou nedostatek spojení s pevným materiálem a nižší tepelný tok z vnitřních oblastí Callisto. Torrence Johnson k možnosti života na Callisto ve srovnání s dalšími Galileovo měsíci řekl:
Na základě výše zmíněného názoru a dalších vědeckých pozorování se věří, že největší možnost výskytu mimozemského bakteriálního života je na Europě.
Průlety amerických sond Pioneer 10 a Pioneer 11 kolem Jupiteru v 70. letech 20. století přinesly jen málo nových informací, které by nebyly známé z pozorování pozemskými teleskopy. Průlom přišel až s další generací amerických sond Voyager 1 a Voyager 2, které Joviánskou soustavou prolétly mezi roky 1979 až 1980. Sondy pořídily snímky téměř poloviny povrchu Callisto s rozlišením mezi 1 až 2 kilometry na pixel, určily přesně teplotu povrchu, hmotnost a tvar. Druhá část výzkumu proběhla mezi lety 1994 až 2003, když kolem měsíce osmkrát těsně prolétla další americká sonda Galileo. Poslední průlet C30 v roce 2001 se odehrál jen 138 km nad povrchem měsíce. Sonda Galileo dokončila snímkování povrchu s množstvím snímků o rozlišení 15 metrů u vybraných oblastí. V roce 2000 sonda Cassini, na své cestě k Saturnu, pořídila v infračerveném spektru vysoce kvalitní snímky všech Galileových měsíců včetně Callisto. Mezi únorem až březnem roku 2007 pořídila nové snímky ve viditelném světle a provedla spektrální měření sonda New Horizons na své cestě k Plutu.Na rok 2020 se plánuje start společného projektu americké NASA a evropské ESA s názvem Europa Jupiter System Mission (EJSM) za účelem výzkumu Jupiterových měsíců. V únoru 2009 bylo oznámeno, že projektu se dává přednost před misí Titan Saturn System Mission. Mise EJSM sestává z Jupiter Europa Orbiter pod patronací NASA a Jupiter Ganymed Orbiter vedenou ESA.
V roce 2003 provedla americká NASA studii nazvanou „Human Outer Planets Exploration“ (HOPE) týkající se budoucího pilotovaného průzkumu vnějších oblastí sluneční soustavy. Cílem detailního výzkumu se stal měsíc Callisto.V rámci studie se zvažovalo využití Callisto jako potenciálního tělesa, kde by se mohla postavit povrchová základna využívaná pro produkci paliva potřebného pro průzkum vnějších oblastí sluneční soustavy. Výhody Callisto jsou nižší radiace, jelikož se měsíc nachází nejdále z Galileových měsíců, a geologická stabilita povrchu. Stálá základna by mohla být využita během průzkumu Europy, či by byla ideálně umístěna pro servis lodí pro průzkum vnějších okrajů sluneční soustavy, které by kolem Jupiteru prolétaly za použití efektu gravitačního praku po zastávce na Callisto.Ve zprávě z prosince 2003 NASA uvedla, že by se pokus o pilotovanou misi ke Callisto mohl uskutečnit ve 40. letech 21. století.
V tomto článku byl použit překlad textu z článku Callisto (moon) na anglické Wikipedii.

Camera Notes byl fotografický čtvrtletník, který vycházel ve Spojených státech v letech 1897–1903.
Vydavatelem byl americký spolek fotografů Camera Club of New York. Do roku 1902 byl editorem časopisu Alfred Stieglitz. V časopise dále publikovali Frank Eugene, Gertrude Käsebierová, Joseph Keiley, Edward Steichen, Clarence White, William B. Post, Alfred Horsley Hinton a další.

Camera Work byl fotografický a výtvarný čtvrtletník, který vycházel ve Spojených státech v letech 1903–1917.
Vydavatelem byl americký fotograf, publicista a galerista Alfred Stieglitz. Časopis vycházel v nákladu 1000 výtisků. Vycházely v něm teoretické články o fotografii, umění a společnosti, reprodukce fotografií amerických a evropských autorů, a od roku 1911 také reprodukce avantgardních výtvarných děl.Začátkem roku 1909 začal do časopisu psát pravidelné sloupky Paul Haviland. Ve stejném roce mu byla zveřejněna jedna z jeho portrétních fotografií (Miss G. G., č. 28, říjen). O rok později byl jmenován zástupcem šéfredaktora a měl také funkci tajemníka galerie a pomohl zorganizovat mnoho výstav francouzských umělců. Dalších šest jeho fotografií bylo v čísle 39 z roku 1912.
STIEGLITZ, Alfred. Camera Work. The Complete Photographs 1903–1917. Köln: Taschen, 2008. ISBN 978-3-8228-3784-9. (anglicky, francouzsky, německy)
(anglicky) Camera work: a pictorial guide, with reproductions of all 559 illustrations na books.google.com
Canadian Broadcasting Corporation (francouzsky Société Radio-Canada), známá též pod zkratkou CBC (anglická), či SRC (francouzská), je kanadská veřejnoprávní televizní a rozhlasová stanice. Založena byla 2. listopadu 1936 jako nejstarší mediální služba v Kanadě a vysílá dodnes. Její pořady jsou vysílány jak v angličtině, tak i francouzštině (prostřednictvím pobočky s názvem Radio-Canada) a také v osmi domorodých jazycích obyvatelstva, které žije na severu Kanady (v provincii Nunavut).
Čandragupta Maurja (v sanskrtu चन्द्रगुप्त मौर्य) (340 př. n. l. – 320/298), někdy nazývaný jen Čandragupta, byl zakladatelem a prvním panovníkem Maurjovské říše, která byla pravděpodobně nejrozlehlejší říše, jaká kdy vládla na indickém území. Právě pod nadvládou Čandragupty se tato relativně malá říše brzy rozrostla do mocenské velmoci ovládající prakticky celý Indický subkontinent.
Čandragupta získal moc v oblasti Magadhy v roce 321 př. n. l. a během 10 let dobyl většinu severní Indie. Vytlačil Řeky z Paňdžábu a kolem roku 305 př. n. l. porazil Seleuka I. Níkátóra, čímž rozšířil říši o Balúčistán a satrapie Kábul, Herát a Kandahár.Sídlil ve městě Pátaliputra. Jako dobrý panovník vytvořil z Indie prosperující zemi. Jeho rádcem byl bráhman Čánakja Kautilja, jemuž je tradičně připisováno autorství Arthašástry, proslulé staroindické učebnice politiky a vojenství.
Čandragupta údajně nedlouho před smrtí abdikoval ve prospěch svého syna a dožil jako potulný asketa. Jeho syn Bindusára (293–272 př. n. l.) rozšířil území říše dále do jižní Indie.
Největším maurjským panovníkem byl Čandraguptův vnuk Ašóka (273–232 př. n. l.).

Čang Taj (čínsky pchin-jinem Zhāng Dài, znaky zjednodušené 张岱, tradiční 張岱, 1597–1689) byl čínský spisovatel a dějepisec přelomové doby úpadku dynastie Ming a nástupu mandžuské dynastie Čching.
Čang Taj používal zdvořilostní jméno Cung-c’ (čínsky pchin-jinem Zōngzǐ, znaky 宗子) a pseudonym Tchao-an (čínsky pchin-jinem Táoān, znaky 陶庵).
Pocházel z bohaté rodiny, nesložil však úřednické zkoušky. Jako mingský loajalista po pádu mingského státu v nastalé anarchii uprchl do hor a skrýval se jako buddhistický mnich. Od té doby žil v chudobě; po návratu z hor našel svůj majetek zničený. Je autorem více než třiceti knih, z nichž se však zachovalo jen několik. Jeho nejznámějšími díly jsou Snové vzpomínky z Tchaovy poustevny (陶庵梦忆, Tchao-an meng-i) a Hledání Západního jezera ve snech (西湖梦寻, Si-chu meng-sün) v nichž vzpomíná na svůj bezstarostný život před vpádem Mandžuů a nastolení říše Čching.
SPENCE, Jonathan D. Return to Dragon Mountain: Memories of a late Ming Man. New York: Penguin Books, 2008. 352 s. ISBN 978-0143114451.
Canosa di Puglia [kanoza di pulja] nebo krátce Canosa je historické město v jižní Itálii (Apulie) s více než 30 000 obyvateli, asi 25 km jihozápadně od Barletty.
Podle pověsti založil Canosu Diomédes, když se vracel z obléhání Tróje, podle archeologických nálezů bylo místo osídleno už v 7. století př. n. l. Ve 4. století př. n. l. mělo kamenné hradby, akropoli a pohřebiště (nekropoli). Roku 318 př. n. l. se spojilo s Římany a jako Canusium bylo posádkovým městem. Když roku 216 př. n. l. Hannibal v bitvě u Kann porazil římské vojsko, utekly se zbytky armády do Canosy. Roku 88 se obec stala municipiem. V římské době byla střediskem zpracování vlny a keramiky, roku 109 byla připojeno na Via Traiana a roku 141 dostala vodovod. Ve 3. století byla hlavním městem římské provincie Apulia et Calabria a roku 343 se zmiňuje biskup Stercorius z Canosy. Ze 6. století pocházejí základy katedrály a přilehlé baptisterium. V 9. století město dobyli Byzantinci a Saracéni, za panství Normanů od 11. století si získalo opět svůj vojenský význam. V katedrále je pohřben Bohemund z Tarentu († 1111), velitel První křížové výpravy. V následujících staletích bylo město opakovaně poškozeno zemětřesením, naposledy roku 1980.
Canosa leží v bezprostředním sousedství dálnice A14 (Bologna – Taranto), která zde křižuje dálnici A16 do Neapole. Od roku 1861 má železniční spojení do nedalekého přístavu Barletta.
Z římského starověku se zachovaly zříceniny mohutného hradu se třemi věžemi nad městem a řekou, na úpatí kopce jsou vykopávky amfiteátru.
Most přes řeku Ofanto z 1. stol. př. n. l., po němž vedla Via Trajana a který se dodnes užívá. Dále rozsáhlé vykopávky chrámů a pohřebišť, počínaje od 4. stol. př. n. l.
Katedrála sv. Sabina na římských základech s pěti kopulemi, starověkými kamennými sloupy uvnitř a s přilehlým baptisteriem ze 7. stol. a hrobkou Bohemunda z Tarentu.
V tomto článku byly použity překlady textů z článků Canosa di Puglia na anglické Wikipedii a Canosa di Puglia na německé Wikipedii.

Canterbury (výslovnost  [ˈkæntəbɹ̩i] IPA) je město ve východním Kentu na jihovýchodě Anglie a je sídlem Canterburského arcibiskupství, a primase Anglikánské církve.
Nálezy z doby bronzové a kruhová mohyla z období neolitu potvrzují, že v oblasti Canterbury existovalo osídlení již v dávných dobách. Před ovládnutím Británie Římany byla osada Durovernon (anglicky duro - "opevnění", verno - "bažina") nejdůležitějším střediskem v Kentu.
Canterbury (latinsky  Durovernum Cantiacorum) se stalo římským administrativním centrem. Nacházelo se na křižovatce tří cest vedoucích z přístavů Regulbium (Reculver), Dubris (Dover) a Lemanis (Lympne). Centrum se nacházelo v místě, kde je nyní Watling Street. Pozůstatky městských hradeb a jedné z městských bran se dochovaly do současnosti.
Jméno Canterbury pochází ze staroanglického Cantwarebyrig, které znamenalo pevnost obyvatel Kentu. Krátce po vpádu Normanů byla v Canterbury vybudována tvrz, která byla brzy nahrazena kamenným hradem jehož pozůstatky se dochovaly doposud.
Roku 596 papež Řehoř I. Veliký vyslal mnicha Augustina aby obrátil obyvatele Anglie ke křesťanství. Od roku 431, kdy papež Celestýn I. vyslal Paládia aby totéž provedl v Irsku, to byla již druhá papežská mise na Britské ostrovy. Král Kentu Aethelbert povolil roku 597 Augustinovi postavit převorství na místě kde stojí současná katedrála. Dal rovněž vybudovat opatství mimo hranice města za jeho hradbami, kde byl po své smrti jako i jiní první arcibiskupové pohřben. Ačkoli papež Řehoř původně předpokládal rozdělení Anglie na dvě arcibiskupství s centry v Londýně a Yorku, Augustinův úspěch v Canterbury vedl k tomu, že sídlo arcibiskupství bylo v tomto městě. Augustin také nechal s podporou krále postavit kostel svatého Martina, který je používán do dnešní doby a je považován za nejstarší stále používaný kostel v Anglii. Canterburská diecéze byla hlavním primariátem Anglie od roku 597 až do smrti posledního katolického arcibiskupa kardinála Olea roku 1558. Opatství, katedrála a kostel svatého Martina jsou součástí Světového dědictví.
Canterburská katedrála je místem, kde je pohřben Jindřich IV. a Eduard IV. ale nejznámější je jako místo kde byl roku 1170 zavražděn Tomáš Becket. Na základě této události se Canterbury stalo významným poutním místem a bylo inspirací pro Canterburské povídky Geoffrey Chaucera. Nemocnice svatého Tomáše byla využívána jako ubytovna pro poutníky A město bylo také počátkem nebo koncem poutí (např. Via Francigena) z Canterbury do Říma. Město je také spojeno s rodinou Thomase Mora (jeho hlava je pohřbena v kostele svatého Dunstana, zatímco jeho tělo v londýnském Toweru).
Opatství svatého Augustina bylo zničeno v průběhu rušení anglických klášterů na příkaz Jindřicha VIII. poté co se nepohodl s Římem. Dochovaly se pouze jeho trosky. V té době se na základě toho, že bylo Canterbury primariátem katolické církve, stalo i centrem nově vytvořené Anglikánské církve. V té době byla také obnovena církevní škola  King's School. Francouzští protestantští uprchlíci se v průběhu 16. století usidlovali ve městě a položili základ výroby hedvábí.
Roku 1461 se město stalo statutárním hrabstvím. Roku 1888 při správní reformě se město stalo samosprávným hrabstvím. Bylo nejmenším z těchto hrabství a počet obyvatel nikdy nepřekročil 50 000 (výsledky sčítání obyvatel z roku 1971 uvádí počet 33 175). Po další správní reformě z roku 1972 se město stalo součástí Canterburského obvodu Kentu.
V průběhu druhé světové války bylo město vážně poškozeno při bombardování německým letectvem. Poválečná obnova centra Canterbury a hlavně nejvíce poškozené východní části města (nyní je tato oblast označována jako  Whitefriar's development), začala nedlouho po válce. Byl vybudován i obchvat města, který měl snížit problémy vznikající s narůstajícím dopravním provozem.
Canterbury v současnosti přitahuje především turisty. Canterburskou katedrálu navštívilo v roce 2001 asi 1,2 miliónů turistů. Ve městě je dále zachováno mnoho historických budov a moderní výstavba uvnitř středověkého centra města podléhá přísné kontrole a regulaci. V letech 2004 až 2005 proběhla výrazná rekonstrukce oblasti Whitefriars, doprovázená archeologickými výzkumy. Canterbury tak má nyní moderní obchodní centrum, lákající turisty k nákupům, na druhé straně v některých obvodech města zůstaly opuštěné domy, poté co obchodní řetězce přemístily svá sídla do nově rekonstruované oblasti Whitefairs.
Správní jednotka City of Canterbury má rozlohu asi 13 krát větší než samotné Canterbury a zahrnuje Herne Bay a Whitstable. Canterbury je rozděleno na 5 volebních obvodů do městské rady – Barton, Northgate, St Stephens, Westgate a Wincheap a část University of Kent (která přesahuje hranice města). Canterbury je zastoupeno v radě správní jednotky 14 radních z celkového počtu 50 radních.
Na jihozápadním okraji města existuje obec  Thanington Without, zatímco ostatní části nejsou spravovány jako samostatné obvody. Canterbury je zastoupeno v parlamentu jedním poslancem.
V Canterbury se nacházejí dvě železniční stanice – Canterbury západ a Canterbury východ. Paradoxem je, že Canterbury západ se nachází na severním okraji východní části města. Železniční dopravu zajišťuje společnost Southeastern. Na Canterbury západ zastavují především vlaky z vyjíždějící londýnského Charing Cross (a jen několik spojů ze stanice Victoria) a pokračují dále na Ramsgate a Margate. Vlaky ze stanice Victoria projíždí na Canterbury východ (cesta z Londýna trvá asi 88 minut, v roce 2009 má být město spojeno s Londýnem rychlovlaky s délkou spojení asi 30 až 40 minut) a pokračují na Dover. Stanice Canterbury západ je starší. Byla zprovozněno společností South Eastern Railway 6. února 1846 a 13. dubna byla dokončena trať do Ramsgate. Canterbury východ je mladší a byla otevřena společností London, Chatham and Dover Railway 9. července 1860.
Canterbury bylo také konečnou stanicí železniční trati Canterbury and Whitstable Railway která byla uvedena do provozu v roce 1830 a uzavřena roku 1953. Tato trať byla první pravidelnou linkou na světě dopravující cestující soupravou taženou parní lokomotivou. Obsahovala první významný železniční tunel a první železniční most na světě. Lokomotiva, která byla původně používána pro dopravu na této lince, Invicta, byla ještě nedávno vystavena v místním muzeu ale nyní je umístěna v Národním železničním muzeu v Yorku. Část původní železniční trati je možno prohlédnout poblíž Tyler Hill.
Canterbury je nyní v dosahu dálnice A2 vedoucí z Londýna do Doveru. Je asi 72 km od obchvatu Londýna tvořeného dálnicí M25 a asi 100 km od jeho centra. Další významnou silnicí vedoucí městem je A28 z Ashfordu do Ramsgate a Margate. Canterbury je legendární pro dopravní zácpy po většinu dne a rada města investovala obrovské prostředky do systému Park-and-Ride – podpory zaparkování aut na okraji města a pokračování dále do centra použitím prostředků městské hromadné dopravy. Autobusová doprava do a z
Londýna je zajišťována s frekvencí jedné hodiny dálkovými autobusy společnosti National Express. Spojení je realizováno mezi Victoria Coach Station a centrálním stanovištěm autobusů v Canterbury a cesta trvá typicky 2 hodiny.
Mezi místní rozhlasové stanice patří kmfm vysílající pro Canterbury, Whitstable a Herne Bay, sídlící v St Georges Place v Canterbury. Další místní stanicí má být studentská nekomerční CSR FM jejíž studia se nacházejí v University of Kent a Canterbury Christ Church University a jejíž program se má skládat z jedné poloviny z mluveného slova a druhou polovinu má tvořit hudební složka [1]. V Canterbury také vysílá nemocniční rozhlasová stanice Canterbury Hospital Radio jejíž vysílání je určeno pro pacienty Kent and Canterbury Hospital [2].
Ke známým osobnostem spojeným s Canterbury je možno zařadit – Christophera Marlowa, Michaela Powella, Freddieho Lakera, Orlanda Blooma a Ruperta Beara.
V Canterbury se vyskytuje velké množství studentů, protože je sídlem několika vysokoškolských institucí. University of Kent se nachází na pahorku asi 3 km od centra města. V areálu této univerzity sídlí i na této škole nezávislá Chaucer College – fakulta pro japonské studenty. Nedaleko odsud se nachází Franciscan International Study Centre [3] – vzdělávací instituce pro řád Františkánů. Canterbury Christ Church University [4] je umístěna v centru města podobně jako University College for the Creative Arts. Dalšími vysokoškolskými vzdělávacími institucemi v Canterbury jsou Canterbury College a již zaniklá St Augustine's College (1848 až 1976).
Zástupce soukromých středních škol ve městě představují St Edmund's School, Kent College a jedna z nejstarších škol – King's School.
Státem zřizované střední školství zastupují Archbishop's School, Barton Court Grammar School, Chaucer Technology School, Simon Langton Grammar School for Boys, Simon Langton Grammar School for Girls, Canterbury High School a St Anselm's Catholic School.
Augustin z Canterbury (* okolo 540 - † 604), benediktinský mnich italského původu, misionář a svatý
Lanfrank z Pavie (* cca 1010 – † 1089), italský teolog a arcibiskup z Canterbury
Anselm z Canterbury (* 1033 – † 1109), italský teolog, filozof, svatý a canterburský arcibiskup
Ian Fleming (* 1908 – † 1964), námořní důstojník, novinář, bankovní úředník, pobočník šéfa tajné služby v britském námořnictvu a spisovatel, tvůrce Jamese Bonda

Čáp černý (Ciconia nigra) je zástupcem čeledi čápovitých (Ciconiidae). Je to velký, převážně černý pták s bronzovým leskem, červeným dlouhým zobákem a bílým břichem. Mezi samcem a samicí téměř není rozdíl, mláďata jsou matně hnědá s šedozeleným zobákem. Dožívá se věku přes 15 let.
Tento plachý, vzácnější obyvatel horských lesů, pahorkatin a lužních lesů žije jednotlivě a velmi skrytě. Hnízdo z klacků a větví bývá schováno v lesích v korunách starých stromů nebo na skalách. Je rozšířen ve většině střední a východní Evropy a v mírnějších oblastech Asie až po Dálný východ. Evropské a západoasijské populace táhnou na zimu do střední a západní Afriky, ostatní do Indie a Číny.
Živí se převážně rybami a dalšími drobnými živočichy, které loví hlavně v menších vodních tocích. Snáší obvykle 3–5 vajec, ze kterých se po měsíci líhnou mláďata s bílým prachovým peřím.
Čáp černý je členem rodu Ciconia, kam patří 6 dalších recentních (žijících) druhů čápů: především čáp bílý, čáp jihoamerický, africký čáp simbil a další. S příbuznými velkými ptáky jako např. marabu africkým je řazen do čeledi čápovitých (Ciconiidae) a s ní do řádu brodivých (Ciconiiformes).
Čáp černý je o něco menší než běžnější čáp bílý: délka jeho těla dosahuje 90–105 cm a rozpětí křídel 173–205 cm.Váží 2,4 až 3,2 kg. Kromě bílého břicha je tělo celé leskle černé (u dospělých samců jde kovový lesk do zelena, mědi nebo purpuru). Samice bývají matnější, ale jinak zbarvené stejně. Čerstvě narozená mláďata jsou prakticky bílá; mladí ptáci pak zpočátku hnědí bez lesku, později spíš šedočerní s jen slabým nádechem lesku na zádech a na krovkách křídel. Dospělí jedinci mají zobák a nohy hnědočervené (při hnízdění svítivě červené), mláďata zprvu zobák citrónově žlutý a nohy zelené. Pak postupně přebarvují – dospívají a tedy i dobarvují se ve třetím roce života. V přírodě se dožívají nejvýše 18 let, v zajetí byl největší naměřený věk 30 let u jedince v Zoo Londýn.Pouze u hnízda vydává zvláštní syčivé a hvízdavé zvuky, zobákem klape jen zřídka. Toto klapání je slabší než u čápa bílého a také kratší.
Čápi černí staví svá hnízda na vysokých stromech, řidčeji na skalách. Někdy použijí a dostaví i stará hnízda dravců. Hnízdí většinou jednotlivě a dvě hnízda nebývají blíž než 500 m od sebe. Byly však zaznamenány i případy, kdy vyhnízdili v kolonii čápa bílého.Ke stavbě hnízda používají především klacky a větve, někdy spojené blátem. Stejně jako čápi bílí používají hnízdo opakovaně a pokaždé ho kus přistaví, takže časem může mít obrovské rozměry. Uvádí se průměr 1,5 m, jinde 2 m. Hnízdo bývá většinou na jižních svazích, obvykle blízko lesní paseky nebo mýtiny. Zde se po prohřátí země vytvářejí stoupavé proudy vzduchu, které čáp využívá ke svému vzletu.
Hnízdí od dubna do srpna jednou ročně, snáší obvykle 3–5 bílých slabě nazelenalých vajec, která jsou dlouhá kolem 65 mm a váží přes 80 g. Oba rodiče se v jejich zahřívání střídají. Inkubační doba vajec se udává 32–38 dní. Protože však rodiče sedí obvykle již od prvního vejce, je celková doba sezení 35–46 dní. Oba také mláďata na hnízdě krmí nejméně další dva měsíce (až 73 dní). V té době jsou již mláďata schopná letu, ale zůstávají ještě přibližně další dva týdny na hnízdě, kde je rodiče přikrmují. Pohlavně dospívají ve třech letech, někdy je udáváno rozmezí 3–5 let.Čáp černý je monogamní druh – po dobu hnízdění má tedy stálého partnera. V jednotlivých letech však své partnery střídá.
Čáp černý vyhledává především rozsáhlé lesy v blízkosti vodních toků nebo stojatých vod. Podle některých zdrojů převažuje v lesích listnatých a smíšených, jiné prameny však uvádějí jeho výskyt spíše v jehličnatých porostech. V bezlesé či přímo kulturní krajině s ojedinělými stromy se vyskytuje jen zřídka; v poslední době však častěji. Po vyhnízdění a za tahu se objevuje i na otevřených vodách.
Žije velmi skrytě – jeho hnízdo je těžké najít i pro zkušenější ornitology. Teprve pomocí satelitního sledování v rámci projektu Africká odysea se zjistilo, že v noci přichází až k okrajům lidských sídel a zde skrytě u vodních toků loví potravu.
Jeho potrava je téměř výlučně živočišná – hlavní podíl připadá na ryby, které jsou v ní zastoupeny více než u čápa bílého. Loví ale také žáby, mloky, vodní hmyz a hady, méně pak drobné savce a ptáky. Potravu hledá převážně v mělkých vodách – většinou v lesních potocích a horských bystřinách. Je ochoten za ní letět i dvacet kilometrů od hnízda.
Udává se, že čáp černý nemá žádné přirozené predátory s výjimkou člověka. To však může platit jen pro jejich rozšíření v Evropě; bylo zjištěno, že první a nejslavnější čáp projektu Africká odysea – samice Kristýna – se na zimovišti v Senegalu stal zřejmě obětí nějakého dravce.
Čápi černí hnízdí ve střední a východní Evropě (na západ zde zasahuje až části Francie a zemí Beneluxu) a dále v Asii severně od Himálaje. Menší populace je navíc ve Španělsku a Portugalsku. Dále hnízdí v některých částech jižní Afriky – zdejší populace vznikla patrně počátkem 20. století ze zde zimujících ptáků.V průběhu 19. století čáp černý vymizel, zřejmě vlivem pronásledování, z celé západní a většiny střední Evropy. Nejnižší stavy byly zaznamenány ve 30. letech 20. století. Tehdy zasahoval nejdále do východních částí Německa, polského Slezska, části Slovenska, nejjižnějšího okraje Moravy a maďarského Podunají. Odtud se pak znovu rozšiřoval na západ a na sever. Tato expanze stále pokračuje, takže je možné, že se opět rozšíří i do Dánska a jižního Švédska, kde hnízdili čápi černí naposledy v roce 1952, resp. 1953.Celková populace čápů černých na celém světě se odhaduje na 24 000–44 000 jedinců (z toho v Evropě asi 15 500) a velikost jeho hnízdního areálu na 18 800 000 km².
Kromě jihoafrické a větší části pyrenejské populace jde o tažné ptáky, kteří přezimují v tropech. Tažné cesty se liší hlavně podle hnízdní lokality. Západní část populace táhne do Afriky na jih od Sahary a do východní Indie, zatímco populace z východu zimují v Číně. Odlétají většinou v září, místy už na konci srpna a vrací se od konce března do poloviny dubna, většinou až po bílých čápech.Čápi z východních Čech a Moravy táhnou obvykle přes Turecko a Blízký východ do středních nebo východních oblastí rovníkové Afriky, zatímco z ostatních českých území letí většinou přes Gibraltar do západních částí subsaharské Afriky. Při tahu uletí za den 100–300 km, výjimečně i 500 km. Ptáci z jednoho páru mohou létat do zimovišť různými směry nebo volit i odlišná zimoviště. Svým zimovištím však bývají po celý život věrní.
Čápi táhnou vždy jednotlivě – nikdy v hejnech nebo ve formacích. Mladí jedinci létají do zimovišť nezávisle na svých rodičích. Před tahem někdy podnikají tzv. předtahové potulky (přelety mimo směr pravidelných tahů), jak je to běžné např. u volavek.
Až do konce 19. století nebylo u nás doloženo jeho hnízdění. Teprve v 30. letech 20. století začal pravidelně hnízdit v lužních lesích u soutoku Moravy a Dyje. Odtud se šířil dále na sever; v 50. letech bylo zaznamenáno první hnízdění v Podkrkonoší.
Nyní hnízdí roztroušeně v příhodných biotopech v podstatě na celém území až téměř po horní hranici lesa – na Šumavě bylo zjištěno zahnízdění v nadmořské výšce 1050 m. Počet hnízdících párů se stále zvyšuje: na konci 19. století šlo o nejvýše desítky párů, v letech 1973–77 už 100–150 párů. roce 1994 proběhlo v Česku sčítání, při němž bylo napočítáno minimálně 288 párů. Na začátku 21. století se stavy čápa černého odhadují na asi 300–400 hnízdících párů.
V letech 1995–2000 se v Českém rozhlasu uskutečnil projekt Africká odysea, kdy byli sledováni čápi černí při své cestě na zimoviště v Africe a zpět do Čech. Čápi byli při těchto sledováních vybaveni „batůžky“ s vysílačkami a byli sledování satelitní i pozemní telemetrií. Posluchači Českého rozhlasu Praha se o osudech čápů dozvídali pravidelně v pořadech Dobré jitro a Meteor. Hlavním organizátorem projektu byl Miroslav Bobek, tehdejší redaktor Českého rozhlasu, od ledna 2010 ředitel Zoologické zahrady Praha.
Nejznámějším čápem, sledovaným v rámci tohoto projektu, byla samice Kristýna, která byla vybavena vysílačkami poprvé 24. července 1995 v lesích v jižní části Brd. Podařilo se ji sledovat 3 a půl roku, což je rekord v délce nepřetržitého sledování konkrétního živočicha pomocí vysílačů. Další dva čápi, se kterými sledování v roce 1995 začalo, byli Viktor a Zuzana, odchycení na Rakovnicku.
Podle červeného seznamu IUCN je čáp černý tzv. málo dotčený druh (LC). Znamená to, že u něj jsou jen velmi malé nebo žádné obavy z vyhynutí. Toto hodnocení je však posuzováno z celosvětového hlediska – v Česku je stále řazen mezi silně ohrožené ptáky, i když se jeho stavy zvyšují.

Čáp východní, také čáp bílý východoasijský (Ciconia boyciana), je druh ptáka z čeledi čápovití (Ciconiidae) a rodu Ciconia. Hnízdí na ruském Dálném východě a v severovýchodní Číně, na zimu pak odlétá na jihovýchod Číny. Vyhledává blízkost mokřadů. Čáp východní měří 1,10 až 1,15 m, hmotnost může dosáhnout až 5 kg. Mimo ručních a předloketních letek a velkých předloketních krovek je zbarven bíle s červenými končetinami a černým zobákem.
Druh loví nejčastěji ryby, konzumovat pak může i hady, žáby, bezobratlé nebo hlodavce. Hnízda si staví převážně na vysokých stromech a umělých konstrukcích. Rozmnožování probíhá od dubna do července, samice naklade 2 až 5 vajec, ze kterých se za 32 až 35 dní vylíhnou mláďata. Pohlavně dospívají mezi třetím a čtvrtým rokem života a dožívají se i 48 let.
Mezinárodní svaz ochrany přírody čápa východního řadí mezi ohrožené druhy, nebezpečí představuje ztráta přirozeného prostředí, požáry, lov, nadměrný rybolov a další faktory.
Čáp východní je řazen do čeledi čápovití (Ciconiidae) a v ní do rodu Ciconia. Byl považován za poddruh (subspecii) čápa bílého (Ciconia ciconia), došlo ale k osamostatnění. I přes rozdíly ve vzhledu a chování jsou ale společně tito ptáci natolik příbuzní, že by mohli vzájemně tvořit jeden superdruh. Oba dva druhy se vyvíjely alopatricky, tedy z jednoho druhu, jehož dvě populace byly odděleny přírodní bariérou. Nejsou známy žádné poddruhy čápa východního, jedná se o monotypický taxon. Druh popsal Robert Swinhoe v roce 1873 a vědecké synonymum Ciconia ciconia boyciana určil taktéž Swinhoe ve stejném roce. Českým synonymem je potom čáp bílý východoasijský. Rodové jméno druhu má svůj původ z novolatinského označení čápa cicōnia a poprvé jej použil francouzský zoolog Mathurin Jacques Brisson v roce 1760 v díle Ornithologie, ou Méthode Contenant la Division des Oiseaux.Na základě studie uveřejněné v roce 2008, jež zkoumala 463 párů bází mitochondriální DNA, která byla získána z 83 jedinců čápů východních pocházejících z Číny a Japonska, bylo objeveno celkem 37 haplotypů. Mezi oběma populacemi došlo ke genetické výměně. Závěry tohoto výzkumu by mohly pomoci s ochranou druhu v Číně.
Čáp východní je ptákem palearktické oblasti, žije na 11 až 100 lokalitách na území o rozloze 940 000 km2. Hnízdí na ruském Dálném východě a v přilehlých oblastech čínského Mandžuska, jmenovitě například v Národní přírodní rezervaci Nao-li-che v provincii Chej-lung-ťiang. Několik jedinců bylo hlášeno v téže provincii také v povodí řeky Wu-jü-er-che (裕爾河流). V teplých měsících může žít také v Mongolsku.Jedná se o stěhovavého ptáka. Na zimu odlétá většinou do oblasti dolního toku Jang-c’-ťiang nebo do jižní Číny (Fu-ťien a části okolních provincií včetně Hongkongu nebo Tchaj-wanu). Malý počet jedinců tráví chladnou část roku i na Korejském poloostrově či v Japonsku. Ojedinělí ptáci se mohou dostat až do Bangladéše, Indie nebo na Filipínské souostroví. Jedinci ze středního toku řeky Amur se vydávají na zimoviště mezi srpnem až zářím, z čínské provincie Chej-lung-ťiang odlétají zhruba v říjnu a na svá zimoviště doputují téměř všichni ptáci do prosince. Zpět se vrací v březnu a tato migrace je kratší. Důležitým místem pro mezipřistání jsou bažiny Ťien-tchuo-č’ při Pochajském moři.Čápi východní žijí v blízkosti mokřadů, kde mohou obývat řadu biotopů. Preferují mokré louky, žijí však i na plážích nebo v zemědělských oblastech (v Japonsku a Koreji byli objeveni na rýžových polích). Na rozdíl od čápa bílého však tolik nevyhledávají lidská sídla.
Čáp východní je vysoký pták elegantního vzezření, dosahuje velikosti 1,10 až 1,15 m (mezi velikostmi jeřába kápového a jeřába bělošíjího), rozpětí křídel činí 1,95 až 2 m. Váží maximálně 5 kg. Samci jsou větší než samice. Při letu využívá nejčastěji vlastností stoupavých proudů a pomalu mává křídly. Zbarvení je na celém těle bílé s dlouhými pery na krku a prsou, černě zbarvená jsou křídla, konkrétně ruční a předloketní letky a velké předloketní krovky, které se navíc mohou lesknout v barvách purpurové nebo nazelenalé, a část z nich je stříbrošedá až bílá. Barva této části křídel kontrastuje se zbarvením těla. Dlouhý výrazný zobák se špičatou spodní částí má černé zbarvení. Okolo růžovooranžových očí s temnohnědou duhovkou se táhne úzký pruh červeně zabarvené kůže, na níž neroste peří. Červené zbarvení mají i nohy. U mláďat je barva nohou méně výrazná, od dospělců se odlišují rovněž hnědými konci křídel. V období rozmnožování se zbarvení druhu téměř nemění.Záměna může nastat s čápem bílým, ale na rozdíl od něj dosahuje čáp východní větší velikosti, zobák je na rozdíl od čápa bílého zabarven tmavě a končetiny mají temnější zbarvení. S ostatními čápy, jako je nesyt bílý (Mycteria cinerea) nebo zejozob asijský (Anastomus oscitans), je záměna nepravděpodobná, lze si jej však splést s některými jeřáby, jako je jeřáb mandžuský (Grus japonensis) nebo jeřáb bílý (Grus leucogeranus), s nimiž se čápi východní mohou přesouvat na zimoviště. Tito ptáci se však odlišují jiným tvarem rozepjatých křídel, nehledě k odlišné formaci při letu či hlasu.
Čáp východní je denním druhem. Ptáci hnízdí v koloniích a stavějí si hnízda na vysokých stromech, jako je borovice, dub nebo jalovec, méně často také na umělých konstrukcích. Preferují místa, ze kterých se mohou dobře rozhlížet do okolí. Hnízda každoročně rozšiřují nebo stavějí nová, na jejich úpravu využívají větve o délce 20 až 150 cm a další rostlinné materiály. Hnízdo měří 1 až 2,5 m na šířku a hloubku má 0,5 až 2 m. Na základě studie z roku 1982 bylo v bývalém Sovětském svazu zjištěno, že se ptáci ve vlhkém období (jaro v roce 1975) vzdalovali od hnízda na vzdálenost mezi 100 až 600 metry, když však bylo další rok sucho, bylo je možno najít i 3 až 7 km od hnízda. Na hnízdišti se čápi ozývají zvuky „šů” a „hjů” a potom začnou klapat svými zobáky.Čáp východní snáší chlad lépe než jeho příbuzný, čáp bílý, a to možná i díky větší velikosti. V jižní Číně hřadují i na otevřené vodní hladině.
Čáp východní hledá možnou potravu nejčastěji pomocí zraku. Chodí ponořen ve vodě, která mu může sahat až po břicho, ale preferuje hloubku 2 až 3 cm, a loví pomocí vymrštění zobáku, což může provést až 17× za minutu. Někdy také probírá zobákem kalnou vodu. Největší část potravy, 70 až 90 %, tvoří ryby, oblíbeným druhem je například piskoř pruhovaný (Misgurnus fossilis), existuje však také záznam ze studie Feiho o polapení 750g sumce. Čápi mohou žrát například také hady, žáby, mláďata jiných ptáků či bezobratlé živočichy (krabi, hmyz), ale i hlodavce. Živí se také rostlinami, z Číny pak pochází záznam o jedinci, který polykal kamínky.
Rozmnožování čápů východních nastává v dubnu a končí v červenci. V tomto období si jinak společenský pták začne střežit teritorium. Jestliže je samice připravena ke spáření, strčí samci pod křídlo svou hlavu. Po kopulaci naklade do hnízda snůšku o 2 až 5 mléčně až špinavě bíle zabarvených vejcích. Nakladení snůšky obvykle trvá několik dní; většinou samice snese jedno vejce za dva dny. Stará se o ně společně se samcem. Z vajec se za 32 až 35 dní (v období od května do června) vylíhnou mladí jedinci, vážící první den 82 až 88 gramů, jež krmí opět oba dva rodiče (až 8× za den), větší péči jim ale v tomto ohledu poskytuje samec. Většinou pro ně loví kořist měřící 8 až 14 cm. Pro přežití mláďat je důležitý dostatek dešťů, které jim poskytují hojnost potravy. Rodiče přestanou mláďata krmit v červenci, týden po opuštění hnízda však mladí ptáci zůstávají ještě 100 až 500 m v jeho blízkosti a později společně tvoří hejna. Pohlavní dospělosti dosahují mezi třetím a čtvrtým rokem života.Ve volné přírodě se druh dožívá asi 30 let, v zajetí může věk vyšplhat na 48 let. Mezi přirozené nepřátele čápů východních se řadí dravci, neověřené zprávy hovoří o zničení hnízd medvědy ušatými (Selenarctos thibetanus).
Nebezpečí pro čápa východního představuje především ztráta přirozeného prostředí následkem kácení lesů a odvodňování mokřadních oblastí, další hrozbou je výstavba přehrad (například na řece Amur) nebo lov a odchyt ptáků, který probíhá ilegálně na celém území výskytu. Lapáni jsou převážně hnízdící jedinci a následně prodáváni do zoologických zahrad nebo zabiti pro maso. Také požáry, šířící se hlavně v Rusku, představují hrozbu, a připravují ptáky o vhodné stromy ke hnízdění. V neposlední řadě způsobují nebezpečí otravy nebo rybolov; pokud probíhá nadměrně, čápi východní přicházejí o potravu.Celková populace je odhadována na 1 000 až 2 499 dospělých jedinců a má klesající tendenci. Největší počet jedinců žije na ruském Dálném východě − až 430 párů, naopak na severovýchodě Číny ptáků rychle ubývá. Lov a otravy vyhubily tento druh v Japonsku, přestože se zde ještě hojně vyskytoval okolo roku 1879. Během let 1868 až 1895 však počet jedinců následkem lidských činností poklesl a roku 1970 zde byl pozorován poslední jedinec, přičemž poslední mláďata čápi vyvedli v roce 1959. Pro znovuvysazení čápů do Japonska začal probíhat chovný program pomocí jedinců pocházejících z Ruska a v roce 2007 se ve volné přírodě narodila první mláďata. Rovněž na Korejském poloostrově druh vyhynul (v Jižní Koreji byl poslední pár zabit roku 1971, v KLDR vyhynul před rokem 1989), některá zvířata zde však již opět žijí.Mezinárodní svaz ochrany přírody hodnotí čápa východního jako ohroženého. Druh je zákonem chráněn v Rusku, Číně, zemích Korejského poloostrova, Japonsku (kde byl prohlášen národním pokladem) či Mongolsku a zapsán v příloze I Úmluvy o mezinárodním obchodu s ohroženými druhy volně žijících živočichů a rostlin. Do první přílohy je zařazen také v rámci Bonnské úmluvy. První mládě se v zajetí narodilo roku 1984, plemenná kniha byla ale založena už roku 1951. K lednu 2011 tohoto čápa vlastnilo 79 institucí, odchyt zvířat z volné přírody pro chov v zajetí byl však doporučen jenom jako výsada pro několik zoologických zahrad. Čáp východní mimoto obývá několik chráněných území. Další ochrana spočívá například v zachování hnízdních stromů, zastavení ilegálního lovu či průzkumu velikosti populace.
HANCOCK, James A.; KUSHLAN, James A.; KAHL, Philip M. Storks, Ibises and Spoonbills of the World. [s.l.]: Christopher Helm Publishers, 2011. ISBN 978-1-4081-3499-3. Kapitola Species descriptions, s. 103−108. (anglicky)
 Oriental white stork videos, photos and facts - Ciconia boyciana. Arkive [online]. [cit. 2017-05-23]. Dostupné online. (anglicky)
Závod Cape South Easter Trophy 1967 byl úvodním závodem Mistrovství Jihoafrické republiky Formule 1. Šampionát nebyl součástí mistrovství světa. Na okruhu Killarney zvítězil John Love s monopostem Cooper T79. Závod byl vypsán na dvě rozjížďky po 25 kolech a konečný vítěz byl stanoven po součtu obou kol.
V prvním závodě na 25 kol zvítězil John Love (Cooper) před Bobem Andersonem (Brabham) a protože v druhém závodě si oba jezdci pořadí prohodili, o vítězi rozhodla rychlejší první rozjížďka a tak se vítězem stal John Love. Již první rozjížďka znamenala konec nadějím pro Dave Charltona (Brabham), kterého zradila technika, konkretně ho vyřadila prasklá poloosa jen těsně před závěrem prvního závodu. Prasklá poloosa na voze Dave Charltona byla natolik závažná, že nešla opravit a tak Dave Charlton nemohl nastoupit do druhé rozjížďky. Dalšími, kteří neviděli cíl prvního závodu byli Peter Gaylard a John McNicol (oba Lotus), prvně jmenovaný sice ve druhém závodě zajel sedmý čas, ale na body v celkovém součtu to nestačilo.
Vítězem celého závodu se stal John Love, který v prvním závodě zvítězil a ve druhém byl druhý, před Bobem Andersonem (druhý a první). Třetí byl jednoznačně Sam Tingle (LDS), v obou jízdách byl shodně třetí, také o čtvrtém a pátém místě nebylo třeba přemýšlet, Jackie Pretorius (Lotus) (4 a 4) a Trevor Blokdyk (Cooper) (5 a 5). O poslední bod svedli souboj Luki Botha (Brabham) a Leo Dave (Alfa Romeo) (oba šestí), nakonec si bod za šesté místo odnesl Leo Dave jenž v první jízdě dojel na sedmém místě zatímco Luki Botha (šestý v první jízdě) druhou jízdu pokazil a dojel až osmý.

Capital One Arena, původním názvem MCI Center, je víceúčelová hala, která stojí ve Washingtonu, D.C. ve Spojených státech. Je vhodná nejen pro pořádání sportovních událostí, ale i pro kulturní a zábavní akce, koncerty a další. Stadion se otevřel 2. prosince 1997 po více než dvouroční výstavbě. Kapacita haly na lední hokej dosahuje až 18 506 míst, na basketbal dokonce 20 308 míst. Aréna je domovem Washingtonu Capitals hrajícího nejvyšší severoamerickou soutěž National Hockey League (NHL), mužského basketbalového týmu Washingtonu Wizards z National Basketball Association (NBA), ženského basketbalového týmu Washingtonu Mystics působící ve Women's National Basketball Association (WNBA) a také Georgetownu Hoyas z Národní vysokoškolská atletická asociace (NCAA). Dříve zde krátkou dobu působil také lakrosový tým Washington Power.
Aréna je pojmenována podle jejího hlavního sponzora, telekomunikační společnosti Verizon Communications. Přezdívku „Telefonní budka“ (anglicky: „The Phone Booth“) získala od místního fanouška Gordieho Golda, protože má historická spojení s různými telekomunikačními společnostmi, jako například se společností MCI Inc.

Capitol Records je hudební vydavatelství sídlící v Hollywoodu. Založili ho v roce 1942 hudebník Johnny Mercer se společníky Buddy DeSylvou a Glennem Wallichsem. Později toto vydavatelství koupila britská společnost EMI.

Čápovití (Ciconiidae) je čeleď velkých, u vody žijících ptáků, kteří jsou nápadní svým dlouhým krkem, zobákem i nohama a výrazným zbarvením, které je převážně kombinací černé a bílé barvy. Je jedinou čeledí řádu brodivých, která je rozdělena do 19 recentních druhů.
Vyjma chladných oblastí žijí na území všech světadílů. V mírném pásu v Evropě a západní Asii se vyskytují čáp bílý a čáp černý a ve východní Asii čáp východní, tyto druhy před příchodem zimy migrují do teplých krajů, do Afriky nebo Asie. Ostatní žijí v subtropech a tropech; čáp jihoamerický, čáp jabiru a nesyt americký v Americe, čáp černokrký v Austrálii a zbylých 12 druhů v Africe a Asií. Ojediněle se stěhují i některé další druhy – zalétávají hnízdit na sever od rovníku a zbytek roku přežívají na jihu Afriky, např. čáp pestrý.
Druhy při pravidelné migraci uletí ročně i přes 10 000 km. V České republice hnízdí čáp bílý a řidčeji čáp černý, celosvětově jím podle IUCN ohrožení nehrozí, jsou považováni za málo dotčený druh (LC). V ČR je podle "Vyhlášky MŽP ČR č. 395/1992 Sb. ve znění vyhl. č. 175/2006 Sb." čáp černý považován za silně ohrožený (§2) a čáp bílý za ohrožený druh (§3).
Velká většina druhů žije poblíž vodních toků, mokřadů a okolo vodních ploch, jen někteří žijí na rozsáhlých travnatých pastvinách vzdálených od vody a nejsou na ní příliš závislí. Všeobecně se ale dá říci, že všichni čápovití mají tendenci přebývat na sušších stanovištích než třeba ibisi, kolpíci nebo volavky.
Čápovití jsou velcí ptáci s podobným vzhledem, mají dlouhý zobák, krk i nohy a relativně velké a těžké tělo. Největší druh marabu africký bývá vysoký až 150 cm a váží až 9 kg, kdežto nejmenší čáp simbil nebývá větší než 80 cm a mívá hmotnost do 3 kg. Křídla mají dlouhá a široká, rozpětí u větších druhů dosahuje až 3,2 metrů. Ocas mají všeobecně krátký. Pohlavní dimorfismus se u čápovitých projevuje jen větší velikosti samců, peří mají zbarveno stejně. Je to převážně kombinace bílé a černé barvy, často s kovovým leskem, některé druhy mají holé tváře i krk. Jejich dlouhý zobák, rovný nebo mírně zahnutý, může měřit až 35 cm. Nohy jsou více než do poloviny holeně neopeřené, mezi třemi předními prsty je plovací blána. Dlouhé nohy jdou uzpůsobeny především pro pomalou chůzi dlouhými kroky, běhají jen málokdy. Mají zakrnělé hlasové ústrojí, zvukově se projevují obvykle jen klapáním zobáků, někteří vydávají chraplavé či pískavé zvuky.
Jsou velmi vytrvalí letci, umí dovedně plachtit při využití stoupavých teplých proudů. Pouze ptáci rodu marabu létají se vztyčeným krkem do "S", ostatní ho mají natažen dopředu. Čápovití létají ve skupinách, které netvoří žádné uspořádané útvary.
Všechny druhy jsou výhradně masožravé a jejich jídelníček se liší podle míst kde žijí. U druhů z blízkosti vodních ploch převažují ryby, žáby, měkkýši, drobní hadi, ještěrky, myši, hraboši, krtci, nejrůznější hmyz, žížaly a členovci. U těch, kteří přebývají v travnatých savanách, se v menu ryby, žáby a další vlhkomilní živočichové téměř nevyskytují. Při lovu obvykle tiše kráčejí dlouhými kroky ke kořisti a pak rychle zaútočí zobákem.
Druhy rodu nesyt se specializují na lov v mělké vodě, kde nohama rozhrabávají bahno a otevřeným zobákem hledají vyplašené rybky a další živočichy. V zakalené vodě sice kořist nevidí, mají ale na zobáku speciální hmatové receptory, které po doteku s úlovkem způsobí okamžité zavření zobáku a její bezpečné polapení.
Poměrně specializovaný je i rod marabu. Tito ptáci občas požírají mršiny a přestože mají ze všech čápovitých nejsilnější zobák, nedokáži kůži většího zvířete proseknout a čekají na její otevření hyenami nebo supy. Mimoto loví ryby, obojživelníky, hady, větší hlodavce a žerou vejce ptáků i krokodýlů a mnohdy loví i ptačí mláďata.
Čápovití jsou monogamní ptáci, některé páry jsou trvalé. Převážně hnízdí ve velkých koloniích, které mohou mít i tisíc párů, často současně s pelikány, ibisovitými nebo volavkovitými. Některé druhy, např. čáp černý, hnízdí osamoceně. Po příletu na hnízdiště proběhnou nutné námluvy a svatební tance. Svá hnízda si staví na stromech, skalních římsách nebo, jako např. čáp bílý, na střechách, komínech a sloupech elektrického vedení. Osídlují také stará a již opuštěná hnízda po jiných ptácích. Hnízda splétají z větví a vystlávají suchou trávou, stará každým rokem přistavují až mívají v průměru 2 až 3 metry.
Po snesení 3 až 5 bílých vajec, cca 60 až 150 g těžkých, následuje inkubace v délce 25 až 38 dnů kterou zajišťují oba rodiče. Také je společně krmí potravou přinášenou ve voleti a zahřívají nebo naopak chrání před sluncem stíněním roztaženými křídly. V závislosti na druhu jsou mláďata po 50 až 100 dnech opeřená a opouštějí hnízdo. Průměrná délka života čápovitých je okolo 20 až 30 let. Dospělí ptáci nemají vyjma lidí téměř žádných přirozených nepřátel.
Čeleď čápovití s 19 recentními druhy se dělí do 6 rodů z nichž tři jsou v češtině nazýváni čáp.
Podle IUCN jsou považováni za ohrožený druh čáp pestrý, čáp východní a marabu indický, za zranitelný druh marabu indomalajský a nesyt bílý.
FIŠEROVÁ, Eva. Cross-species amplifikace mikrosatelitů z řádu veslonozí a plameňáci .... Olomouc, 2012 [cit. 03.06.2013].  Bakalářská práce. Univerzita Palackého v Olomouci. Vedoucí práce Petr Nádvorník.  Dostupné online. 
ROBERSON, Don. Ciconiidae [online]. Don Roberson, Creagrus, Monterey Bay, CA, USA [cit. 2013-06-03]. Dostupné online. (anglicky) 
 Other Free Encyclopedias, Animal Life Resource: Ciconiidae [online]. NET Industries, Kingston, Ontario, CA [cit. 2013-06-03]. Dostupné online. (anglicky) 
 Checklist of the Birds of Paraguay: Ciconiidae [online]. Fauna Paraguay, Asunción, PY [cit. 2013-06-03]. Dostupné online. (anglicky) 
CLEMENTS, J. F.; SCHULENBERG, T. S.; ILIFF, M. J. et al. The eBird/Clements checklist of birds of the world: Version 6.7 [online]. Cornell University, Lab of Ornithology, Ithaca, NY, USA, rev. 2012 [cit. 2013-05-29]. Dostupné online. (anglicky) 
 Science &Nature Animals: Ciconiidae [online]. BBC, Nature a World of Natural History, GB, rev. 2005 [cit. 2013-06-03]. Dostupné v archivu pořízeném dne 2012-08-22. (anglicky) 
 Oiseaux: Ciconiidae [online]. Oiseaux.net, Roubaix-Tourcoing, FR [cit. 2013-06-03]. Dostupné online. (francouzsky) 
 IUCN Red List of Threatened Species [online]. International Union for Conservation of Nature and Natural Resources, rev. 2012 [cit. 2013-06-03]. Dostupné online. (anglicky)
Capri je italská obec se 7 058 obyvateli. Nachází se na stejnojmenném ostrově ležícím v Neapolském zálivu. Kvůli sporům v Itálii se sem kdysi odstěhoval Augustův nevlastní syn, císař Tiberius.
Ostrov je dostupný z Neapole či Sorrenta pravidelnými lodními linkami, a to jak loděmi klasickými, tak vznášedly. Přistávají v severní části ostrova v přístavišti Marina Grande. Na ostrově existuje autobusová doprava.

Car byl titul panovníka v Rusku a Bulharsku (z latinského caesar, císař). Původně titul představoval slovanskou verzi císařského titulu a značil nárok na postavení rovné byzantským císařům. Později převzal význam titulu krále.
V Rusku začal jako první používat titul car (pro ženu v přechýleném tvaru carica) neoficiálně velkokníže moskevský Ivan III. Veliký, ale pouze v diplomatickém styku s méně významnými státy, například s Livonskem. Roku 1514 použil jeho nástupce Vasilij III. Ivanovič titul „car a vládce celé Rusi“ („car i gosudar vseja Rusii“) v návrhu rusko-habsburské spojenecké smlouvy, kterou v této podobě potvrdil císař Maximilián I. Habsburský. Toho později využil Petr I. Veliký, který se snažil odůvodnit starobylý nárok ruských carů na císařskou hodnost. Roku 1721 mu Senát udělil titul imperátora. Tím se titul cara stal neoficiálním. Oficiálně se ruským carem nechal korunovat jako první v roce 1547 Rurikovec Ivan IV. Hrozný. A posledním ruským carem byl Mikuláš II. z holštýnsko-gottorpské dynastie, sesazený v roce 1917 při bolševické revoluci.
Ve východní, pravoslavné oblasti se užívá pro krále i mimo tuto oblast ruský název Polského království v době Kongresovky: Царство Польское – zatímco pro „západní“ krále byl užíván název король. Obdobně se jako o „carech“ mluví v ruštině i o biblických králích Davidovi nebo Šalamounovi, o mongolských a tatarských chánech včetně vládců Zlaté hordy a podobně.
V Bulharsku přijal jako první titul cara (basilea) Bulharů kníže Simeon I. již v roce 917 ve snaze vyrovnat se, poté co dosáhl vítězství nad byzantským vojskem u Anchialu, konstantinopolskému panovníkovi. V roce 1018 první bulharské carství zaniklo a Bulharsko se stalo součástí byzantské říše. Ke vzniku druhé bulharské říše došlo v roce 1186 pod vládou carů z dynastie Asenovců. Ani ta však neměla dlouhého trvání. Rozpadla se koncem 14. století pod náporem osmanských Turků. Samostatný bulharský stát byl obnoven jako knížectví koncem 19. století. V roce 1908 přijal jeho vládce Ferdinand I. z dynastie Sachsen-Coburg-Koháry carský titul. Posledním bulharským carem byl v letech 1943–1946 nezletilý Simeon II. (Po návratu z exilu byl roku 2001 zvolen předsedou bulharské vlády.)
V Srbsku se nechal korunovat roku 1346 „císařem a samovládcem Srbska a Romanie“ (tj. Byzance) Štěpán Dušan IV. Dobytí Konstantinopole a vznik slovansko-byzantského císařství, o něž dříve usilovali bulharští vládci, se nyní zdálo být logickým vyústěním srbské expanzívní politiky. Roku 1355 však srbský car nečekaně zemřel, aniž své plány uskutečnil. Rozsáhlá srbská říše, složená z mnoha nesourodých území, se za vlády jeho nepříliš schopného syna Štěpána Uroše V. (1355–1371), který se rovněž nechal titulovat carem, začala rozpadat a jednotlivé oblasti se osamostatnily, což znamenalo konec srbského carství.

Carazo je jedním z 15 departementů Nikaraguy. Svojí rozlohou patří k menším departementům. Leží jižně od nikaragujského hlavního města Managua na jihovýchodě země při pobřeží Pacifiku.

Carcharocles byl vyhynulý rod žraloka z řádu obrouni (Lamniformes) žijící od pozdního eocénu do pozdního pliocénu. Do rodu je obvykle řazen megalodon, nicméně někteří paleontologové megalodona řadí do jných rodů. Někdy je i Carcharocles považován za podrod rodu Otodus.
C. auriculatus (typový druh), pozdní eocén až pozdní oligocén, před 35–25 miliony let (Jordan 1923)
C. angustidens, raný oligocén až raný miocén, před 33–22 miliony let (Agassiz 1843)
Megalodon (C. megalodon), raný miocén až pozdní pliocén, 23–2,6 milionů let (Agassiz 1843) (zařazení sporné)

Cardiopteridaceae je čeleď vyšších dvouděložných rostlin z řádu cesmínotvaré (Aquifoliales). Jsou to dřeviny a popínavé byliny se střídavými jednoduchými listy a pětičetnými květy. Čeleď zahrnuje 43 druhů v 5 rodech a je rozšířená v tropech celého světa.
Zástupci čeledi Cardiopteridaceae jsou dřeviny a popínavé byliny se střídavými jednoduchými listy bez palistů. Květy jsou oboupohlavné nebo jednopohlavné (u některých druhů Citronella), nejčastěji 5četné. Tyčinek je obvykle 5 (stejný počet jako korunních lístků). Semeník je svrchní. Plodem je okřídlená samara (Cardiopteris) nebo peckovice (ostatní rody).
Čeleď v dnešním pojetí zahrnuje celkem 5 rodů a 43 druhů. Je rozšířena v tropech celého světa s řídkými přesahy do mírnějšího pásma (např. Citronella mucronata v Chile).
Zbylé 4 rody byly součástí čeledi Icacinaceae, která však byla v roce 2001 shledána parafyletickou a řada rodů byla rozřazena do jiných čeledí.
Citronella mucronata je krásný okrasný strom snášející i poněkud chladnější zimy a je pěstována např. ve Španělsku.

Johann Carl Friedrich Gauss (německy Gauß, latinsky Carolus Fridericus Gavss) (30. dubna 1777, Braunschweig – 23. února 1855, Göttingen) byl slavný německý matematik a fyzik. Zabýval se mimo jiné geometrií, matematickou analýzou, teorií čísel, astronomií, elektrostatikou, geodézií a optikou. Silně ovlivnil většinu z těchto oborů vědění. Vynálezce magnetometru.Mezi jeho stěžejní díla patří spis Disquisitiones Arithmeticae, který napsal již ve věku 21 let (1798; publikováno bylo ale až v roce 1801). Tato práce položila základy teorie čísel jakožto matematické disciplíny.
Gauss se narodil v Braunschweigu (česky Brunšvik), náležejícím v té době k vévodství brunšvicko-lüneburskému (nyní součástí Dolního Saska v Německu), jako jediný syn chudých rodičů.
Koluje spousta historek o jeho brzké genialitě a o všech se dá pochybovat. Podle jedné z nich se jeho nadání projevilo už ve věku tří let, kdy opravil chybu svého otce při počtech. Jiným známým příběhem je epizoda s učitelem J. G. Büttnerem na základní škole, který svým žákům zadal, aby se pokusili spočítat součet všech čísel od 1 do 100. Mladý Gauss odpověděl během chvilky, čímž udivil nejen Büttnera, ale i jeho asistenta Martina Bartelse. Gauss si uvědomil, že sečtením opačných prvků z řady čísel dostane vždy stejný výsledek: 1 + 100 = 101, 2 + 99 = 101, 3 + 98 = 101, atd., což dohromady dává 50 × 101 = 5050 (viz Aritmetická posloupnost).
J. Rotman ve své knize A first course in Abstract Algebra (Základy abstraktní algebry) pochybuje, zda se to vůbec stalo.
V roce 1788 (v jedenácti letech) Gauss začal studovat na gymnáziu. Otec chtěl, aby syn šel v jeho šlépějích a stal se tak kameníkem. Nebyl tedy nadšený, že Gauss studuje matematiku a vědy. Gausse hlavně podporovala matka a Karel II., vévoda brunšvický, který udělil Gaussovi stipendium na Collegium Carolinum (dnes Technická univerzita Brunšvik), kde pobýval v letech 1792–1795. Odtud se přesunul na Univerzitu v Göttingenu, kde dál studoval od roku 1795 do roku 1798. Během univerzitních studií Gauss „znovuobjevil“ několik vět a pojmů (Titius-Bodeovo pravidlo, binomická věta, aritmetický a geometrický průměr, zákon kvadratické reciprocity a prvočíselná věta).
Průlom nastal v roce 1796, kdy se mu podařilo ukázat, že každý pravidelný mnohoúhelník s počtem stran rovno Fermatovu prvočíslu (posléze dokázal i pro počet stran roven součinu několika různých Fermatových prvočísel a mocniny čísla 2) jde sestrojit jen pomocí kružítka a pravítka, tedy je eukleidovsky konstruovatelný. To byl velký objev z pohledu matematiky. Konstrukční úlohy byly výzvou už od dob antického Řecka, a tak se Gauss rozhodl studovat raději matematiku místo filologie. Gauss byl tímto výsledkem tak nadšen, že požádal, aby pravidelný sedmnáctiúhelník byl vytesán na jeho náhrobek. Kameník ale odmítl s tím, že vytesání takového obrazce by bylo složité a stejně by vypadal jako kružnice.
Rok 1796 byl velice produktivní, jak pro Gausse, tak pro teorii čísel. Konstrukci sedmnácnáctiúhelníku objevil 30. března. Poté objevil aritmetiku zbytkových tříd a zjednodušil tak výpočty v teorii čísel. Stal se prvním, kdo dokázal platnost kvadratické reciprocity, to bylo 8. dubna. Tuto větu považoval za jednu z nejkrásnějších a během svého života podal spoustu různých důkazů. 31. května odhadl prvočíselnou větu, která říká, jak jsou prvočísla rozložena mezi celými čísly. Gauss také objevil, že každé kladné celé číslo jde vyjádřit jako součet nejvíce tří trojúhelníkových čísel. 10. července si tedy poznačil do deníku známá slova „Heureka! číslo= 
  .“ 1. října publikoval výsledky mnoha polynomů s koeficienty z konečného tělesa (ty vedly k Weilovým hypotézám o 150 let později).
Roku 1799 v disertační práci, „Nový důkaz toho, že každá racionální funkce s jednou proměnou jde rozložit na reálné faktory prvního nebo druhého stupně“, podal Gauss důkaz základní věty algebry. Tato důležitá věta říká, že každý polynom nad komplexními čísly musí mít alespoň jeden kořen. Jiní matematici se také pokoušeli o důkaz, např. Jean le Rond d'Alembert. Gaussova disertační práce kritizovala d'Alembertův důkaz, ale jeho vlastní důkaz nebyl přijat, protože používal dosud nedokázanou Jordanovu větu. Gauss během svého života přišel ještě s třemi dalšími důkazy základní věty algebry, pravděpodobně díky odmítnutí jeho disertační práce. Poslední důkaz z roku 1849 je považován za matematicky rigorózní i z pohledu dnešních matematických standardů. Jeho důkazy značně objasnily chápání komplexních čísel.
Gauss také udělal obrovský pokrok v teorii čísel díky knize Disquisitiones Arithmeticae (1801), která obsahovala předvedení aritmetiky zbytkových tříd a také první důkaz zákona o kvadratické reciprocitě.
V ten rok (1801) italský astronom Giuseppe Piazzi objevil trpasličí planetu Ceres, ale byl schopen ji sledovat jen pár dnů. Gauss přesně předpověděl pozici, na které se bude znovu nacházet a byla tak 31. prosince 1801 znovu objevena Franz Xaver von Zachem ve městě Gotha (Německo) a o den později zase Heinrichem Olbersem v Brémách. Zach poznamenal, že „nebýt inteligentní práce a výpočtů doktora Gausse, nebyli by nikdy schopni najít znovu Ceres.“
Piazziho objev Cerese přivedl Gausse k teorii o pohybu planetek ovlivňovaných velkými planetami, později (1809) publikováno pod názvem Theoria motus corporum coelestium in sectionibus conicis solem ambientum (teorie pohybu nebeských těles obíhajících po eliptických dráhách kolem slunce). Piazzi byl schopen sledovat Cerese jen několik měsíců, kdy sledoval jen 3° dráhu. Poté zmizel ve slunečním svitu. O několik měsíců později, kdy se měl Ceres opět objevit jej Piazzi nebyl schopen nalézt: tehdejší matematika nebyla schopna extrapolovat údaje o dráze z tak malého množství dat; 3° na obloze odpovídají jen asi 1% celkově plochy oblohy.
Gauss, kterému v té době bylo 23 let, se o tomto problému doslechl a počal se ho řešit. Po třech měsících usilovné práce předpověděl pozici Cerese v prosinci 1801 – jen rok po jeho objevení – předpověď byla správná s přesností půl stupně. Jeho postup, který v mnohém zjednodušil metody výpočtu drah těles v 18. století, publikoval později jako Teorie o nebeském pohybu. Tento postup je základním kamenem výpočtů i v dnešní době. Přišel s Gaussovou gravitační konstantou a obsahoval mocnou metodu nejmenších čtverců, metoda, která se používá ve všech odvětvích vědy k minimalizaci chyby měření. Gauss byl schopen dokázat správnost své metody v roce 1809 díky normálnímu rozdělení chyb. Normální rozložení bylo popsáno už dřív (1805) matematikem Adrien-Marie Legendrem, ale Gauss tvrdil, že ho využíval už od roku 1795.
Gauss byl zázračný lidský kalkulátor. Údajně, když se ho ptali, jak dokázal předpovědět dráhu Cerese s takovou přesností, odpověděl: „Pomocí logaritmů.“ A když chtěli vědět, jak dokázal tak rychle hledat jejich hodnoty v tabulkách, odvětil: „Hledat? Kdo je potřebuje hledat? Prostě jsem si je spočítal v hlavě!“
Ačkoliv byl Gauss do té doby zajišťován financemi vévody, pochyboval o tomto ujednání a také pochyboval o tom, že by pouhá matematika byla natolik důležitá, aby si to zasloužila. Proto usiloval o pozici v astronomii. To se mu povedlo a roku 1807 se stal profesorem astronomie a ředitelem hvězdárny v Göttingenu. Na tomto místě působil po zbytek svého života.
V roce 1818 Gauss předvedl své početní schopnosti prakticky, když uskutečnil geodetický průzkum státu Hannover a navázal tak na předešlé dánské průzkumy. Aby si pomohl v průzkumu, vynalezl Gauss Heliotrop, nástroj který odráží sluneční paprsky na velkou vzdálenost a pomáhá tak určit pozici.
Průzkum Hannoveru později vedl k objevení gaussovského rozdělení, známého jako normální rozdělení, které popisuje chyby měření. Navíc nasměrovalo to Gaussův zájem k diferenciální geometrii, oboru, který se zabývá křivkami a plochami. V tomto oboru přišel v roce 1828 s důležitou větou; theorema egregium (významná věta) zavádějící důležitou vlastnost popisující zakřivení. Zjednodušeně řečeno věta říká, že zakřivení plochy může být určeno měřením úhlů a vzdáleností na této ploše, neboli zakřivení nezáleží na umístění plochy v prostoru.
Gauss také tvrdil, že objevil možnost neeuklidovské geometrie, ale nikdy ji nepublikoval. Tento objev byl velkým posunem v paradigmatu matematiky, protože osvobodil matematiky od mylného přesvědčení, že Euklidovy postuláty jsou jedinou cestou ke konzistentní a neprotichůdné geometrii. Práce na těchto geometriích vedla mimo jiné i k Einsteinově obecné teorii relativity, která popisuje vesmír jako neeuklidovský. Gaussův přítel, Farkas Wolfgang Bolyai, se kterým si přísahali „přátelství a věrnost“, se jako student mnoho let marně pokoušel vyvrátit 5. Euklidův postulát. Až Bolyaiův syn, János Bolyai, objevil neeuklidovskou geometrii roku 1829 a tuto práci publikoval roku 1832. Poté co ji Gauss viděl, napsal Farkasi Bolyaiovi:
 Toto nepodložené tvrzení pošramotilo vztah s Jánosem Bolyaiem, který si myslel, že mu chce Gauss ukrást jeho myšlenku. Gaussovy dopisy z let před rokem 1829 odhalují, že Gauss přemítal o problému rovnoběžek (5. Euklidův postulát). Waldo Dunnington, v knize „Gauss, Titan of Science (Gauss, titán vědy)“, úspěšně dokládá, že Gauss věděl o existenci neeuklidovské geometrie dávno před tím, než ji publikoval János, ale odmítal svou domněnku publikovat, protože se bál polemiky.
V roce 1831 Gauss navázal plodnou spolupráci s profesorem fyziky Wilhelmem Weberem; to vedlo k novému pochopení magnetismu (včetně nalezení jednotky magnetismu v závislosti na hmotě, velikosti a času) a objevení Kirchhoffových zákonů. Gauss s Weberem zkonstruovali v roce 1833 první elektromagnetický telegraf, který spojoval hvězdárnu a institut fyziky v Göttingenu (1,2km). Gauss nechal v zahradě hvězdárny vybudovat magnetickou observatoř a zároveň s Weberem založili magnetischer Verein („magnetický klub“), který podporoval měření zemského magnetismu v různých částech světa. Vytvořil metodu měření horizontální intenzity magnetického pole, která se s úspěchem používala až do druhé poloviny 20. století. Na jejím základě bylo možné dojít s matematickou teorií, která oddělila vnitřní (jádro a kůra) a vnější (magnetosféra) zdroje magnetického pole Země.
Gauss zemřel roku 1855 v Göttingenu a je pohřben na hřbitově Albanifriedhof tamtéž. Dva lidé mluvili na jeho pohřbu, Gaussův zeť Heinrich Ewald a Wolfgang Sartorius von Waltershausen, který byl jeho blízký přítel a životopisec. Jeho mozek uchoval a studoval Rudolf Wagner. Ten zjistil, že jeho mozek vážil 1 492 gramů a plocha byla 219 588 milimetrů čtverečních. Zpozoroval i velmi vyvinuté mozkové závity, o kterých se ve 20. století soudilo, že byly příčinou jeho geniality.
Gaussova matka žila s Gaussem v jeho domě od roku 1817 do roku 1839.Gaussův osobní život byl poznamenán brzkou smrtí jeho první ženy Johanny Osthoffové (1780–1809) roku 1809 a krátce poté smrtí jeho syna Louise. Gauss poté propadl depresím, ze kterých se nikdy úplně nevyléčil. Znovu se oženil s přítelkyní své první ženy, s Friederic Wilhelmine Waldeckovou (Minna), ale toto druhé manželství nemělo být šťastné, neboť bylo poznamenáno Minninou neustálou nemocí. Když Minna roku 1831 po dlouhé nemoci zemřela, jedna z dcer, Theresa, se začala starat o domácnost a Gausse samotného až do jeho smrti, poté se provdala.
Gauss měl šest dětí. Se svou první ženou Johannou měl Josepha (1806–1873), Wilhelminu (1808–1846) a Louise (1809–1810). S druhou ženou Minnou Waldeckovou měl taky tři děti: Eugena (1811–1896), Wilhelma (1813–1879) a Theresu (1816–1864). Ze všech jeho dětí měla Wilhelmina nejblíž k otcovu talentu, ale zemřela mladá.
Gauss míval problémy se svými syny, dva z nich nakonec emigrovali do Spojených států. Nechtěl totiž, aby vstoupili na půdu matematiky nebo vědy ze „strachu o pošpinění jména rodiny“. Hádky s Eugenem byly ale horší. Gauss chtěl, aby se stal Eugene právníkem, ale Eugene chtěl studovat jazyky. Taky se pohádali kvůli večírku, který Eugene pořádal, ale Gauss ho odmítl zaplatit. A tak rozhněvaný syn okolo roku 1832 emigroval do Spojených států, kde byl celkem úspěšný. Nakonec se usadil v St. Charles v Missouri, kde se stal váženým občanem.Trvalo mnoho let, než si Eugene vydobyl zpět reputaci u otcových přátel a kolegů.
Syn Wilhelm se také usadil v Missouri, kde začínal jako farmář a později zbohatl na obchodu s botami v St. Louis.
Od roku 1989 do roku 2001 byl jeho portrét, normální distribuční křivka stejně jako různé významné götingenské budovy vyobrazeny na desetimarkové bankovce. Druhá strana bankovky zobrazovala heliotrop a triangulační měření Hannoveru. Německo také vydalo tři známky oslavující Gausse. Běžná známka (č. 725) byla vydána v roce 1955 ke stému výročí jeho smrti; dvě další známky (č. 1246 a č. 1811) byly vydány roku 1977 k oslavě dvoustého výročí jeho narození.
V roce 2007 byla Gaussova busta slavnostně odhalena ve Walhalle.Místa, stroje a události pojmenované na počest Gausse:
V tomto článku byl použit překlad textu z článku Carl Friedrich Gauss na anglické Wikipedii.
STUDNIČKA, František Josef. Karel Bedřich Gauss na oslavu stoleté památky jeho narození. Časopis pro pěstování matematiky a fysiky. 1877, roč. 6, čís. 4, s. 147–200. Dostupné online. 
GAVSS, Carolus Fridericus. Demonstratio nova theorematis omnem functionem algebraicam rationalem integram unius variabilis in factores reales primi vel secundi gradus resolvi posse (Nový důkaz věty, že každou algebraickou racionální celou funkci jedné proměnné lze rozložit na reálné činitele prvního nebo druhého stupně). Helmstedt: C. G. Fleckeisen, 1799. Dostupné online.
Seznam děl v Souborném katalogu ČR, jejichž autorem nebo tématem je Carl Friedrich Gauss
Carl Linné, po povýšení do šlechtického stavu  Carl von Linné nebo latinsky Carolus Linnaeus (23. května 1707 Råshult u Stenbrohultu, Švédsko – 10. ledna 1778 Uppsala) byl švédský přírodovědec a lékař, zakladatel botanické a zoologické systematické nomenklatury. Vytvořil také pojem druh jako základ přirozené soustavy organismů. Rostlinné druhy jím popsané jsou označovány zkratkou „L.“. Živočišné druhy jím popsané jsou označovány zkratkou „Linnaeus“.
Francouzský filozof Jean-Jacques Rousseau o Linném napsal: „Upřímně musím říci, že jsem se zatím nesetkal s žádnou významnější osobností“. Podobný názor měl i německý spisovatel Johann Wolfgang von Goethe, který prohlásil: „S výjimkou Shakespeara a Spinozy neexistuje nikdo, kdo by mne ovlivnil tak silně jako Carl Linné“.
Měl se vlastně jmenovat Bengtson, jako jeho otec Nils Bengtson. U Bengtsonů však bylo tradicí, že v každé generaci se jeden ze synů věnoval pastorační práci – kněžství. Šlo o starý selský rod, na jehož usedlosti měli staletou lípu a ten ze synů, který se stal knězem, si podle této lípy zvolil nové příjmení. Otec Karla přijal jméno Linnéus, zkráceně Linné.
Už jako čtyřletý chlapec uměl malý Karel skoro všechny rostliny v okolí pojmenovat a řadu z nich pěstoval na otcově zahradě, včetně různých plevelů tak dlouho, až mu to otec musel zakázat. Je také zaznamenáno, že „nebylo-li malého křiklouna čím uspokojit, potřebovala jeho matka jen bylinu do ruky mu dáti, načež vždycky se utajil“. Ve škole prospíval jen v oborech, které ho těšily. Rétorika, morálka, metafyzika, teologie, řečtina, hebrejština byly předměty, z nichž propadal, zatímco nejlepší ze třídy byl v matematice a fyzice. Jazyky mu obecně nešly. Nenaučil se přes pozdější delší pobyty ani anglicky, ani nizozemsky, nemluvil ani německy a vedle švédštiny užíval ponejvíce latiny, ale ani s tou to nebylo slavné. Údajně prohlásil: moje latina asi nemá valné ceny, ale raději snesu tři pohlavky od gramatiků nežli jeden od přírody. Po dvou letech gymnázia bylo jeho otci navrženo, aby ho ze studií vzal a dal vyučit nějakému řemeslu. Stalo se a Karel putoval do učení k místnímu ševci. Protože při této akci jeho otec onemocněl, zastavil se u místního fyzika (čili lékaře) Rotmanna pro nějaký lék a postěžoval si na synka. Rotmann ovšem na tamním gymnáziu učil a znal Linného. Otci ševcovství rozmluvil, Karla si vzal k sobě a soukromě ho připravoval ke studiu na univerzitě. Dá se tedy říci, že právě tento Rotmann Linného objevil.
Na univerzitní studium v Lundu neměl Linné dost finančních prostředků. Opět zasáhla náhoda. Na Rotmannovu přímluvu jej k sobě na byt a stravu vzal lékař a profesor doktor Stobe. Ten, poznav Linného nadání a schopnosti, brzy mu chtěl dokonce předat část své lékařské klientely (Linné právě začal studovat), ale protože švédská medicína se v té době odehrávala výhradně korespondenčně, brzy zjistil, že „jinochova ruka nalezena jest příliš nesličnou“, a s nevrlostí musel přestat již na prvním pokuse – Linného rukopis byl málo čitelný.
Po prvních prázdninách se do Lundu nevrátil a přihlásil se ke studiu ve slavnější Uppsalské univerzitě. V Uppsale však brzy utratil to málo peněz, co mu rodina mohla poskytnout. Pokoušel se živit kondicemi, ale žádná rodina ho nepřijala, protože v té době převládal názor, že medicínu nestudují čestní a poctiví lidé. Brzy neměl ani na obživu, ani na ošacení, nosil obnošené šaty svých spolužáků, občas ho někdo pozval na oběd a do bot s prochozenými podešvemi si vkládal tvrdý papír, aby vůbec mohl vycházet. Tak ho jednou na podzim roku 1729 zastihl v uppsalské botanické zahradě doktor Olaf Celsius, tehdy šedesátiletý, „jediný švédský botanik“, jak o něm později Linné hovořil. V krátkém rozhovoru poznal Karlovy hluboké znalosti botaniky a vzal ho k sobě na byt a stravu. Náhoda tehdy zasáhla znovu.
Zásluhou Celsiovou mohl Linné studovat nejen v herbářích, ale dostal k dispozici celou knihovnu a brzy se seznámil se spisem francouzského botanika Sébastiena Vaillanta, pojednávajícím o pohlaví rostlin, tedy o věci tehdy značně revoluční. Pyl byl do té doby pokládán za vedlejší produkt rostlin. Tehdy Linného napadlo, že veškeré rostlinstvo by bylo možno uspořádat do přirozené soustavy právě podle pohlavních orgánů. Od té doby patřily všechny jeho pohledy výhradně květům a začal se rodit jeden z jeho hlavních objevů a přínosů vědě. Linné, ač v té době ještě nedostudovaný, začal dokonce sám vyučovat. Posluchárny měl nabité víc než jiní vyučující, k jejich nelibosti, a brzy mu byla svěřena do péče i uppsalská botanická zahrada, do té doby značně zanedbaná. Paradoxní na tom bylo, že se tak stalo rok poté, co se tam Linné, nemajetný a otrhaný, marně ucházel o místo zahradníka. To, že na univerzitě učí student, vadilo doktoru Nilsi Rosénovi von Rosenstein, slavnému lékaři, který začal Linnému život natolik ztrpčovat, že se Linné výuky vzdal a přihlásil se na terénní expedici do Laponska.
Vyjel na koni, později pokračoval už jen pěšky, dostal se za polární kruh. Cestoval na bárkách a vorech, které si sám postavil, a postupně pronikl až k Norskému moři a jen zázrakem přitom nezahynul. Jedl ryby, které si ulovil, a zapíjel je sobím mlékem. Chléb a sůl dostal jen zřídka. Nejhorší však byla mračna hmyzu, komárů a muchniček, pro která musel nosit přes obličej roušku, aby je nevdechoval. Jako první člověk tak prozkoumal severskou flóru a faunu a přinesl mnoho cenných etnografických informací o životě Laponců. Když výsledky své cesty přednesl uppsalské přírodozpytné společnosti, byl přijat za jejího člena.
Od roku 1733 opět pokračoval Linné v botanických přednáškách, což zmíněný profesor Rosen nemínil strpět a žaloval na Linnéa před akademickým senátem, že se odvážil vyučovat, nemaje doktorátu. Senát Rosenovi vyhověl, Linnému zakázal vyučovat. Jenomže to Linné, který o sobě říkával, že je malý, hbitý, divoký a živý, to je sangvinik, ba cholerik ctižádostivé a dráždivé povahy, jednoduše nesnesl. A tak jednoho dne vytáhl kord a honil s ním milého Nilse Rosena po Uppsale, snaže se ho propíchnout. Jen přímluva Olafa Celsia ho tenkrát zachránila před většími následky, než byla důtka akademického senátu.
Obhájení doktorátu byla tehdy nákladná věc, platilo se za něj. Jeden z jeho přátel, biskup Borovarius, mu tedy navrhl, aby se výhodně oženil a doktorát aby si pořídil za věno své nastávající. Tato strategie se systematickému mozku mladého přírodovědce natolik zalíbila, že zanedlouho požádal o ruku Sáry Luisy, dcery doktora Morea z Falunu. S finanční pomocí svého budoucího tchána mohl tedy Linné odjet do Amsterodamu, kde hodlal doktorát získat. Cestou se zastavil v Hamburku, kde se brzy stal oblíbeným v tamní učené společnosti a také u starosty. V Hamburku byly tehdy nejen pěkné zahrady, ale i velké sbírky přírodnin. Jedna se mu však zase stala osudnou. Bratr hamburského starosty byl slavný tím, že vlastnil přírodní div, sedmihlavou hydru, na kterou si vypůjčil 10 000 hřiven stříbra. Bohužel prostořeký Linnéus, když potvoru spatřil, hned přišel na to, že jsou to vycpané zmije s vetknutými čelistmi lasiček, a netajil se tím. Před hněvem starosty se zachránil rychlým nočním útěkem z města.
Doktorát získal v roce 1735. V Holandsku také vytvořil a publikoval řadu svých základních prací a pověstný systém, jímž pronikl do povědomí vědeckého světa, ne však všude s jednostranně kladným ohlasem. Například jeden petrohradský profesor Linnéa obvinil, že jeho díla jsou sexuálně necudná a škodí mládeži. Roku 1737 se Linné vrátil do Švédska slavný, ale nikdo ho tam už neznal. Napsal proto svému obdivovateli, profesoru Hallerovi do německého Göttingenu a ten mu okamžitě nabídl své profesorské místo a vedení tamní slavné botanické zahrady. Jenomže tato nabídka absolvovala dlouhou poštovní a kurýrní cestu, skoro devět měsíců, a přišla pozdě. Linné se přece jen uchytil jako lékař, a to v oboru dosti kuriózním, otevřel si něco jako venerologickou poradnu. Brzy se ovšem i tady prosadil a už za rok měl docela obstojnou praxi. To bylo možná už poslední úskalí v jeho životě a nastala léta šťastného života. Když roku 1741 onemocněla švédská královna Luisa Ulrika, podařilo se Linnému její chorobu zvládnout, a tak se brzy z něho stal dokonce dvorní lékař. V květnu téhož roku se sešlo šest vzdělaných a podnikavých mužů, mezi nimi i Linné, a založili ve Stockholmu Švédskou akademii věd. Na jejím zasedání byl Linné zvolen prvním prezidentem. A pak byl poprvé zvolen rektorem uppsalské univerzity. K jeho poctě byla ražena pamětní medaile, jako první vědec obdržel Řád polární hvězdy a byl přijat za člena londýnské Královské společnosti. Byl povýšen do šlechtického stavu a začal se psát de - von Linné. Jeho erb měl tři pole: černé, zelené a červené, v každém pak byla koruna a nad ní stylizovaná kresba drobné severské rostliny, nazvané na jeho počest Linnéa borealis. Od roku 1758 žil Linné na svém statku v Hammarby, kde také 10. ledna 1778 zemřel. „S výjimkou Shakespeara a Spinozy na mne neměl nikdo takový vliv jako Linné“, řekl Johann Wolfgang von Goethe.
Za svůj život měl Carl Linné několik studentů, které průběžně posílal na průzkum do různých částí světa. Mezi jeho nejvýznamnější studenty patřil např. Petr Kalm, který v letech 1748–1751 cestoval po Severní Americe; Daniel Solander, který v roce 1768 vydal spolu s Jamesem Cookem na výpravu po Tichém oceánu a v roce 1771 na Island, Faerské ostrovy a Orknejské ostrovy; Fredrik Hesselquist, který procestoval Palestinu a Malou Asii a v neposlední řadě i Carl Peter Thunberg, který byl vyslán do Japonska, jižní Afriky, na Jávu a Srí Lanku.
Carl Linné je lektotypem druhu Homo sapiens. Po Linném byl pojmenován jeden druh kvetoucí rostliny – Linnaea (česky zimozel) a měsíční impaktní kráter Linné.
V tomto článku byly použity překlady textů z článků Carl Linnaeus na anglické Wikipedii a Carolus Linnaeus na polské Wikipedii.

Carl Martinek, též Karl Martinek (18. července 1839 Moravský Beroun – 19. března 1897 Moravský Beroun), byl rakouský podnikatel a politik německé národnosti z Moravy; poslanec Moravského zemského sněmu a starosta Moravského Berouna.
Byl synem tkalcovského mistra Karla Martinka z Moravského Berouna a jeho manželky Josefy rozené Gödel, taktéž z Moravského Berouna. V 90. letech 19. století působil jako továrník a starosta Moravského Berouna. Byl spolumajitelem firmy Ricker & Comp. Zasedal v okresní školní radě.Koncem 19. století se zapojil i do vysoké politiky. V doplňovacích zemských volbách (poté co rezignoval poslanec Hans Lichtblau) byl 9. října 1893 zvolen na Moravský zemský sněm, za kurii městskou, obvod Libavá, Dvorce, Mor. Beroun, Budišov. V roce 1893 se uvádí jako německý liberální kandidát (tzv. Německá pokroková strana navazující na ústavověrný politický proud s liberální a centralistickou orientací).Zemřel v březnu 1897 ve věku 58 let.

Carl Schachter je americký hudební teoretik, známý jako pravděpodobně nejvlivnější schenkeriánský analytik od dob samotného Schenkera.
Studoval s Felixem Salzerem, který se pak spolu se Schachterem stal autorem nejznámějšího textu, "Counterpoint in Composition." Získal bakalářský titul na následujících školách: Mannes College of Music M.A., New York University (muzikologie) D.M., Mannes College of Music. Studoval hru na piáno se Sárou Levee, Isabelou Vengerovou, a Israel Citkowitz a byl veden Carlem Bambergerem. Schachterovými známými studenty jsou Murray Perahia, Richard Goode, Frederica von Stade, Myun Whun Chung, a v neposlední řadě Edward Aldwell (který byl spoluautorem s Schachterem dalšího významného textu: "Harmony and Voice Leading").
Schachter vyučoval na Hunter College, Binghamton University, Harvard University, École Normale Superieure de Jeunes Filles (Paříž). Byl profesorem hudby na Queens College and the CUNY Graduate School, 1972-1993, kde zastával funkci profesora hudby, 1993-1996.
Působil na fakultě Juilliard School od roku 1998, ale byl stále spojen s Mannes College of Music, kde pracoval na fakultě Techniky hudby už od roku 1956; ředitel oddělení teorie, 1958-1962; Dean of Mannes, 1962-1966; ředitel techniky hudby 1966-1973.

Carmen je čtyřaktová opera francouzského skladatele Georgese Bizeta. Libreto, které napsali Henri Meilhac a Ludovic Halévy, je založeno na stejnojmenné novele Prospera Mériméea. Toto scénické dílo bylo poprvé provedeno v Théâtre de l'Opéra-Comique (Divadlo komické opery) v Paříži dne 3. března 1875. Při premiéře opera šokovala obecenstvo a způsobila skandál svým porušením dobových konvencí.
Bizet zemřel náhle po 33. představení opery, aniž by tušil, že jeho dílo získá během následujících deseti let mezinárodní uznání. Carmen se od té doby stala jednou z nejpopulárnějších a nejčastěji uváděných oper tzv. klasického kánonu; „Habanera“ z prvního jednání a „Toreadorova píseň“ z druhého jednání patří mezi nejznámější operní árie.
Opera je napsána v žánru opéra comique s hudebními čísly propojenými mluvenými dialogy. Děj je umístěn do Sevilly v jihozápadním Španělsku a jejího okolí. Vypráví o tragickém příběhu Dona Josého, naivního vojáka, který je sveden úskoky ohnivé a zároveň svému osudu odevzdané cikánky Carmen. José opouští svou milou z mládí Micaëlu a utíká od vojenských povinnosti, přesto nakonec ztrácí Carmeninu lásku kvůli proslulému toreadorovi Escamillovi. Děj končí opět v Seville v blízkosti arény pro býčí zápasy, kde José v žárlivém zoufalství probodne svou bývalou milenku dýkou, když se Carmen odmítne k němu vrátit. Vyobrazení proletářského života dělnic z továrny na cigarety, pašeráckého prostředí, nemorálnosti a bezpráví a tragická smrt hlavní postavy na jevišti znamenaly průlom ve francouzské opeře a vyvolávaly kontroverze.
Po premiéře se většina recenzí vyjadřovala kriticky a francouzská veřejnost byla k této opeře v zásadě lhostejná. Carmen si však získala zpět svou pověst díky sérii inscenací mimo Francii, v Paříži se opět hrála až roku 1883. Poté rychle získala popularitu doma i v zahraničí. Podle názoru pozdějších komentátorů Carmen tvoří most mezi tradiční opéra comique a realistickým žánrem zvaným verismus, který charakterizoval italskou operu konce 19. století.
Hudební kvality opery Carmen od té doby doznaly širokého uznání pro brilantní melodie, harmonii, atmosféru, instrumentaci a také dovednost, s jakou Bizet dokázal hudebně reprezentovat emoce a utrpení svých postav. Po smrti skladatele byla partitura předmětem významných změn, včetně zavedení recitativů namísto původních mluvených dialogů; neexistuje standardní vydání opery a existují různé názory na to, jaké verze nejlépe vyjadřují Bizetovy záměry. Opera byla mnohokrát nahrána, od první akustické nahrávky v roce 1908 až po mnohé televizní a filmové záznamy a scénické adaptace.
Přestože byl Bizet laureátem Římské ceny, měl v Paříži 60. let 19. století velké problémy s uváděním svých scénických děl. Dva hlavní operní domy, Národní pařížská opera (Opéra national de Paris, Opéra) a Komická opera (Théâtre national de l'Opéra-Comique, Opéra-Comique), uváděly tehdy hlavně konzervativní repertoár, což omezovalo příležitosti pro mladé francouzské talenty. Bizetův profesionální vztah s Léonem Carvalhem, ředitelem nezávislé společnosti a stejnojmenného divadla Théâtre Lyrique, mu umožnil přivést na scénu dvě celovečerní opery, Lovce perel (1863) a Krásku z Perthu (1867), žádná z nich však u veřejnosti nedosáhla většího úspěchu.Když se po francouzsko-pruské válce v letech 1870–1871 do Paříže opět navrátil umělecký život, Bizet dostal více příležitostí pro uvádění svých děl; jeho jednoaktová opera Džamilé byla uvedena v Opéra-Comique v květnu 1872. Ačkoli tato inscenace propadla a byla stažena po 11 představeních, vedla k další objednávce od divadla, tentokrát na celovečerní operu, pro kterou měli vytvořit libreto Henri Meilhac a Ludovic Halévy. Halévy, který napsal text Bizetovy studentské opery Le docteur Miracle (1856), byl bratrancem Bizetovy ženy Geneviève; on i Meilhac měli solidní pověst jako libretisté mnoha operet Jacquese Offenbacha.Bizet byl potěšen zakázkou Opéra-Comique a vyjádřil svému příteli Edmundovi Galabertovi své uspokojení „v absolutní jistotě, že jsem našel svou cestu“. Námět byl předmětem diskusí mezi skladatelem, libretisty a managementem Opéra-Comique; Adolphe de Leuven učinil jménem divadla několik návrhů, které byly zdvořile odmítnuty. Byl to Bizet, který jako první navrhl adaptaci novely Prospera Mériméea Carmen. Mériméeova novela je směsicí cestopisné a dobrodružné historky, snad inspirované spisovatelovými dlouhými cestami po Španělsku v roce 1830, a původně vyšla v roce 1845 v časopise Revue des deux Mondes. Možná byl také částečně ovlivněn básní Alexandra Puškina Cikáni z roku 1824, kterou Mérimée přeložil do francouzštiny; Existuje také verze, že novela vznikla na základě historky, kterou Mériméeovi vyprávěla jeho přítelkyně, hraběnka de Montijo. Bizet se poprvé mohl setkat s tímto příběhem během svého pobytu v Římě v letech 1858–60, protože jeho deníky zmiňují Mériméea jako jednoho ze spisovatelů, jejichž díla v té době četl.
Detaily obsazení jsou tak, jak je uvádí Mina Curtiss (Bizet and His World, 1959) z původního klavírního a vokálního výtahu. Návrhy jevištní scény jsou připsány Charlesovi Ponchardovi.
Náměstí v Seville. Po pravé straně jsou dveře do továrny na tabák. V zadní části je most. Vlevo je strážnice.
Skupina vojáků odpočívá na náměstí, čeká na výměnu stráže a komentuje kolemjdoucí („Sur la place, chacun passe“). Objeví se Micaëla hledající Josého. Moralès jí říká, že „José ještě nemá službu“ a zve ji, aby s nimi počkala. Micaëla odmítá a říká, že se vrátí později. José přichází s novou hlídkou, kterou vítá a napodobuje skupina uličníků („Avec la garde montante“).
Když zazvoní tovární zvon, objeví se dívky z továrny na cigarety a žertují s mladými muži z davu („La cloche a sonné“). Přichází Carmen a zpívá svou provokativní habaneru o nezkrotné povaze lásky („L'amour est un oiseau rebelle“). Muži jí prosí, aby si vybrala svého milence, po chvíli škádlení Carmen hodí květinu k Donu Josému, který ji doposud ignoroval, ale nyní je naštvaný její drzostí.
Když se ženy vrátí do továrny, Micaëla se vrací a dává Josému dopis a polibek od jeho matky („Parle-moi de ma mère!“). Předčítá přání své matky aby se vrátil domů a oženil se s Micaëlou, která v plachých rozpacích utíká. Právě když José prohlašuje, že je připraven naplnit přání matky, vyhrnou se z továrny rozrušené ženy. Zuniga, velitel stráže, se dozvídá, že Carmen napadla jednu ženu nožem. Když je vyzvána k vysvětlení, Carmen odpovídá s výsměšnou vzdorovitostí („Tra la la… Coupe-moi, brûle-moi“), Zuniga nařídí Josému, aby jí svázal ruce, než sám nachystá vazební příkaz. Carmen, ponechaná sama s Josém, ho okouzlí seguidillou, ve které zpívá o noci tance a vášně se svým milencem – kterým může být kdokoliv – v krčmě Lillase Pastii. Zmatený a přesto uchvácený José souhlasí s tím, že jí uvolní ruce. Když je odváděna, Carmen srazí eskortu k zemi a se smíchem uteče. José je zatčen pro zanedbání povinnosti.
Uplynuly dva měsíce. Carmen a její přítelkyně Frasquita a Mercédès baví Zunigu a další důstojníky („Les tringles des sistres tintaient“) v Pastiově krčmě. Carmen se s potěšením dozvídá o propuštění Josého z dvouměsíčního uvěznění. Venku sbor a průvod oznamují příchod toreadora Escamilla („Vivat, vivat le Toréro“). Je pozván dovnitř a představuje se „Toreadorovou písní“ („Votre toast, je peux vous le rendre“) a zaměří svůj pohled na Carmen, která ho zcela ignoruje. Lillas Pastia vyhání dav a vojáky pryč.
Když zůstanou pouze Carmen, Frasquita a Mercédès, přicházejí podloudníci Dancaïre a Remendado a odhalí své plány zbavit se nedávno získaného pašovaného zboží („Nous avons en tête une affaire“). Frasquita a Mercédès jsou ochotni jim pomoci, ale Carmen odmítá, protože si přeje čekat na Josého. Když podloudnící odejdou, přichází José. Carmen ho zve k důvěrnému exotickému tanci („Je vais danser en votre honneur… La la la“), do její písně však začne znít vzdálené troubení polnice z kasáren. Když José říká, že se musí vrátit do služby, vysmívá se mu a on odpovídá tím, že jí ukáže květinu, kterou na něho hodila na náměstí („La fleur que tu m'avais jetée“, „květinová arie“). Pochybující Carmen požaduje, aby jí dokázal svou lásku tím, že s ní odjede. José odmítá dezertovat, ale když se připravuje k odchodu, vstoupí Zuniga hledající Carmen. José a Zuniga spolu začnou bojovat, avšak jsou od sebe odtrženi navrátivšími se podloudníky, kteří Zunigu zadrží. Po útoku na nadřízeného důstojníka nemá José jinou možnost než se připojit ke Carmen a pašerákům („Suis-nous à travers la campagne“).
Carmen a José přichází s pašeráky a jejich kořistí („Écoute, écoute, compagnons“). Carmen již José omrzel a s opovržením ho nabádá, aby se vrátil ke své matce. Frasquita a Mercédès se baví tím, že si navzájem vykládají své štěstí z karet; Carmen se k nim přidá a zjistí, že jí karty předpovídají její a Josého smrt. Ženy odcházejí, aby podplatily celníky střežící toto místo. José je určen pro strážní službu.
Micaëla vstoupí s průvodcem, hledá Josého, rozhodnutá ho před Carmen zachránit („Je dis que rien ne m'épouvante“). Když uslyší výstřel, ve strachu se ukryje; je to José, který vystřelil na vetřelce, kterým se ukázal být Escamillo. Josého radost ze setkání s toreadorem se obrací v hněv, když Escamillo deklaruje své vzplanutí ke Carmen. José se začne s Escamillem prát („Je suis Escamillo, toréro de Granada“), jsou ale přerušeni vracejícími se pašeráky a dívkami („Holà, holà José“). Escamillo odchází a přitom zve všechny na nejbližší býčí zápasy do Sevilly. Micaëla je objevena; zpočátku s ní José nechce odejít ani přes Carmeniny posměšky, ale pak souhlasí s odchodem jakmile mu Micaëla řekne, že jeho matka umírá. Když odchází, slíbí, že se vrátí. V dálce je slyšet Escamillo zpívající toreadorovu píseň.
Zuniga, Frasquita a Mercédès jsou v davu, který čeká na příjezd toreadorů („Les voici! Voici la quadrille!“). Escamillo přichází s Carmen a vyznávají si vzájemnou lásku („Si tu m'aimes, Carmen“). Když Escamillo vchází do arény, Frasquita a Mercedes varují Carmen, že José je nablízku, ale Carmen se nebojí a chce s ním mluvit. Osamocená Carmen se ocitá tváří v tvář zoufalému Josému („C'est toi! C'est moi!“). Zatímco ji marně prosí, aby se k němu vrátila, z arény zaznívá provolávání slávy. Když José vyslovuje svou poslední prosbu, Carmen pohrdavě odhodí prsten, který jí dal, a pokusí se vstoupit do arény. José ji probodne dýkou, a ve chvíli, kdy je Escamillo oslavován zástupy, Carmen umírá. José klečí nad svou milovanou a zoufale zpívá „Ah! Carmen! ma Carmen adorée!“. Když dav opouští arénu, přiznává se José, že zabil ženu, kterou miloval.
Meilhac a Halévy tvořili dlouholeté duo se zavedenou dělbou práce: zcela nemuzikální Meilhac psal dialogy a Halévy verše. Neexistuje jasný doklad o tom, kdy započala jejich práce na Carmen. Bizet a oba libretisté žili v roce 1873 v Paříži a mohli se snadno setkávat; tedy i proto existuje jen málo písemných svědectví nebo korespondence týkající se začátku jejich spolupráce. Libreto bylo připraveno v souladu se zvyklostmi žánru opéra comique, tedy s dialogy oddělujícími jednotlivá hudební čísla. Liší se od Mériméeovy novely v mnoha podstatných ohledech. V originále se děj odehrává během mnohem delšího období a značnou část hlavního příběhu vypráví José z vězeňské cely, kde očekává popravu za vraždu Carmen. Ve verzi Mériméeově se neobjevuje Micaëla a Escamillova postava je okrajová – picador zvaný Lucas, který je pouze krátkodobou Carmeninou velkou vášní. Carmen má manžela zvaného García, kterého José během hádky zabije. V novele jsou Carmen a José prezentováni méně soucitně než v opeře; Bizetova životopiskyně Mina Curtissová komentuje, že Mériméeova Carmen by na scéně vypadala jako „naprostý a nepřesvědčivý netvor, pokud by její postava nebyla zjednodušena a prohloubena“.Protože zkoušky měly začít v říjnu 1873, začal Bizet psát zhruba v lednu téhož roku, a do léta dokončil hudbu pro první jednání a možná stihl načrtnout více. V tomto okamžiku se podle Bizetova životopisce Wintona Deana „přihodil nějaký zádrhel v Opéra-Comique“ a projekt byl na chvíli pozastaven. Jedním z důvodů zpoždění mohly být potíže při hledání zpěvačky pro titulní roli. Dalším byl rozkol vzniklý mezi společnými řediteli divadla, Camillem du Locle a Adolphem de Leuven, který se týkal vhodnosti inscenace. De Leuven hlasitě oponoval celé myšlence prezentovat tak nemorální příběh v tom, co považoval za rodinné divadlo, a byl přesvědčený, že dílo odradí návštěvníky. Halévy ho ujistil, že příběh zjemní, že charakter Carmen bude změkčen a kompenzován Micaëlou, kterou Halévy popsal jako „velmi nevinnou a velmi mladou dívku“. Navíc cikáni budou představeni jako komické postavy a Carmenina smrt bude na konci zastíněna „triumfálními průvody, balety a radostnými fanfárami“. De Leuven neochotně souhlasil, ale jeho neustálý nepřátelský postoj k projektu vedl k jeho odchodu z divadla počátkem roku 1874.Bizet po různých zpožděních obnovil práci na Carmen pravděpodobně počátkem roku 1874. Její návrh – 1200 stran partitury – dokončil v létě 1874, které strávil v umělecké kolonii v městečku Bougival nedaleko Paříže. S výsledkem byl spokojen a informoval svého přítele: „Napsal jsem dílo, které je jas a živost sama, plné barvy a melodie“. Během zkoušek, které započaly v říjnu, Bizet opakovaně upravoval hudbu – někdy na žádost orchestru, který shledal některé části nehratelnými, někdy aby dostál možnostem jednotlivých zpěváků a jindy v reakci na požadavky vedení divadla. Vokální partitura, kterou Bizet publikoval v březnu 1875, ukazuje významné změny od verze, kterou prodal vydavatelům, bratrům Choudensovým v lednu 1875; partitura pro dirigenta použitá na premiéře se liší od každého z těchto dokumentů. Neexistuje žádné konečné vydání a mezi muzikology existují rozdílné názory na to, která verze vyjadřuje skutečné záměry skladatele. Bizet také změnil libreto, přeorganizoval pořadí a nahradil původní verše svými vlastními na místech, kde měl pocit, že se libretisté příliš odchýlili od charakteru Mériméova originálu. Mimo jiné také změnil slova Carmeniny „Habanery“ a přepsal text Carmenina sóla v karetní scéně během třetího jednání. Vytvořil také novou úvodní frázi pro „Seguidillu“ v 1. jednání.
Většina postav v Carmen – vojáci, pašeráci, cikánské ženy a vedlejší postavy Micaëla a Escamillo – jsou v rámci tradice opéra comique relativně známými typy, ačkoli poněkud neobvyklý byl jejich proletářský původ. Dvě hlavní postavy, José a Carmen, se však žánru vymykají. Každý z nich je prezentován zcela odlišně od Mériméeho portrétu vražedného bandity a zrádné, amorální pletichářky  a ani ve svých poměrně přikrášlených formách neodpovídají normám opéra comique. Jsou bližší stylu verismu, který se měl v plnější míře teprve objevit   v dílech Giacoma Pucciniho.Muzikolog Winton Dean pokládá Josého za ústřední postavou opery: „zajímá nás spíše jeho osud než Carmenin“. Hudba charakterizuje jeho postupný úpadek, od jednání k jednání, od čestného vojáka až po dezertéra, vagabunda a konečně vraha. V prvním jednání je prostým venkovanem, hudebně souznícím s Micaëlou; v 2. jednání projevuje větší tvrdost, jako následek jeho vězeňského pobytu, ale na konci jednání je zřejmé, že kvůli poblouznění do Carmen ztratil kontrolu nad svými emocemi. Dean ho popisuje ve 3. jednání jako polapené zvíře, které odmítá opustit klec, i když se mu nabízí cesta ven, zpustošeného kombinací svědomí, žárlivosti a zoufalství. V závěrečném jednání přebírá jeho hudební motiv beznaděj a rozhodnost, která odráží jeho nový fatalismus: „Učiní ještě jednu výzvu, pokud Carmen odmítne, ví, co má dělat.“Carmen sama, říká Dean, je novým druhem operní hrdinky představující nový druh lásky, ne nevinnou povahu spojenou se „neposkvrněnou sopránovou“ školou, ale něco mnohem živočišnějšího a nebezpečnějšího. Její rozmary, neohroženost a láska ke svobodě jsou všechny hudebně zastoupeny: „Je vykoupena z jakéhokoli podezření z vulgárnosti díky své odvaze a fatalismu tak živě realizovaného v hudbě“. Curtiss naznačuje, že Carmenin charakter, duchovně i hudebně, může být ztělesněním vlastní podvědomé Bizetovy touhy po svobodě, která mu byla odepřena jeho svazujícím manželstvím. Americký kritik Harold Schonberg přirovnává Carmen k „ženskému Donu Giovannim. Raději by zemřela, než aby sama sobě lhala.“ Dramatická osobnost postavy a rozsah nálad, které musí vyjádřit, vyžadují výjimečné herecké a zpěvácké talenty. To odradilo některé z nejvýznamnějších operních pěvkyň; Maria Callas, i když nahrála její part, ji nikdy nezpívala na jevišti. Hudební vědec Hugh Macdonald poznamenává, že „francouzská opera nikdy nevytvořila další takovou femme fatale jako Carmen“, i když možná ovlivnila některé hrdinky Massenetových oper. Macdonald naznačuje, že mimo francouzský repertoár mohou být Strausova Salome a Lulu Albana Berga „považovány za vzdálené zvrhlé potomky Bizetovy svůdnice“.Bizet údajně pohrdal hudbou, kterou napsal pro Escamilla: „žádali splašky, a tak je dostali“, pronesl prý o toreadorově písni, ale jak poznamenává Dean, „otřepanost leží v charakteru, nikoliv v hudbě“. Micaëlina hudba byla kritizována za prvky „gounodismu“, ačkoli podle Deana má její hudba větší náboj, než kterékoliv z Gounodových vlastních hrdinek.
Hledání pěvkyně pro roli Carmen začalo v létě 1873. Podle spekulací tisku byla favoritkou Zulma Bouffar, která snad byla preferovanou volbou libretistů. Zpívala hlavní role v mnoha operách Jacquese Offenbacha, ale pro Bizeta byla nepřijatelná a du Locle ji odmítl jako nevhodnou. V září se obrátili na francouzskou sopranistku Marii Rozeovou, známou svými předchozími triumfy v Opéra-Comique, v Národní pařížské opeře a v Londýně. Roli odmítla, poté co se dozvěděla, že bude muset na jevišti zemřít. Role pak byla nabídnuta francouzské mezzosopranistce Célestině Galli-Marié, která po několikaměsíčním vyjednávání s du Loclem souhlasila s podmínkami. Galli-Marié, náročná a někdy prudká umělkyně, se ukázala být pevným Bizetovým spojencem, často podporujícím jeho odpor vůči požadavkům vedení divadla na „uhlazení“ díla. V té době se obecně věřilo, že se skladatelem měla během měsíců zkoušek milostný poměr.Hlavní tenorový part Dona José byl dán francouzskému tenorovi Paulu Lhérieovi, vycházející hvězdě Opéra-Comique, která se nedávno objevila v dílech Masseneta a Delibese. Později se stal barytonem a v roce 1887 zpíval roli Zurgy v Bizetových Lovcích perel při premiéře v Covent Garden. Jacques Bouhy, obsazený do role Escamilla, byl mladý belgický baryton, který se již objevil v náročných rolích jako byly Mefistofeles v Gounodově Faustovi a hlavní role v Mozartově Figarově svatbě. Francouzská sopranistka Marguerite Chapuy, která zpívala Micaëlu, byla na počátku své nedlouhé kariéry, během které krátce zazářila v londýnském Královském divadle Drury Lane; anglický impresário James H. Mapleson ji považoval za „jednu z nejvíce okouzlujících zpěvaček, které jsem měl tu čest poznat“. Nicméně se v roce 1876 vdala, nadobro opustila jeviště a odmítla Maplesonovy značné peněžní pobídky k návratu.
Vzhledem k tomu, zkoušky začaly až v říjnu 1874 a trvaly déle, než se předpokládalo, premiéra se opozdila. Poslední zkoušky probíhaly dobře a ve všeobecně optimistické náladě byla premiéra stanovena na 3. března 1875, shodou okolností na den, kdy měl být Bizet jmenován rytířem čestné legie. Na premiéru, kterou dirigoval Adolphe Deloffre, se dostavilo mnoho předních hudebních osobností Paříže, mezi nimi Massenet, Offenbach, Delibes a Gounod; během představení si posledně jmenovaný hořce stěžoval, že mu Bizet ukradl hudbu pro Micaëlinu árii: „Ta melodie je moje!“ Halévy zaznamenal své dojmy z premiéry v dopise kamarádovi, první jednání bylo zjevně dobře přijato, s potleskem pro hlavní čísla a četnými vyvoláními. První část 2. jednání také proběhla dobře, ale po toreadorově písni nastal, jak Halévy poznamenal, „chlad“. Ve 3. jednání si vysloužila potlesk pouze Micaëlina árie a diváci byli stále nepokojnější. Závěrečné jednání provázelo „ledové nepřátelství od začátku do konce“ a Bizetovi zůstalo „jen utěšování od několika přátel“. Kritik Ernest Newman napsal později, že sentimentální publikum Opéra-Comique bylo „šokováno drastickým realismem děje“ a nízkou a narušenou morálkou většiny postav. Podle skladatele Benjamina Godarda Bizet v odpověď na obdržený kompliment odsekl: „Nevidíš, že všichni ti měšťáci nepochopili jediné zatracené slovo z díla, které jsem pro ně napsal?“ Protikladem tomu znělo Massenetovo blahopřání Bizetovi krátce po skončení představení: „Jak šťastný dnes musíte být – je to velký úspěch!“.Novinové recenze nazítří po premiéře se nesly v tónech od zklamání až po rozhořčení. Konzervativnější kritici si stěžovali na „wagnerismus“ a přehlušení hlasu orchestrem. Byli konsternováni, že hrdinka je spíše amorální svůdkyní než ctnostnou ženou; Galli-Mariino pojetí role popsal jeden kritik jako „opravdové ztělesnění hříchu“. Jiní srovnávali práci nepříznivě s tradičním repertoárem Opéra-Comique autorů Aubera a Boieldieua. Léon Escudier v L'Art Musical označil hudbu Carmen jako „nudnou a obskurní… sluch se unavuje čekáním na kadenci, která nikdy nepřichází“. Zdálo se, že Bizet obecně nedokázal splnit očekávání, a to jak těch, kteří (vzhledem k minulým spojením Halévy a Meilhaca) očekávali něco ve stylu Offenbacha, tak i kritiků jako Adolphe Jullien, kteří předpokládali wagneriánské hudební drama. Mezi několika málo pozitivními kritiky byl básník Théodore de Banville; píšící do Le National, chválil Bizeta za předvedení dramatu se skutečnými muži a ženami místo obvyklých „loutek“ žánru Opéra-Comique.Během svého počátečního uvádění v Opéra-Comique se Carmen nedočkala zvláštní obliby veřejnosti; nějaký čas se střídavě hrála spolu s mnohem populárnějším Verdiho Requiem. Carmen se často uváděla v poloprázdném sále, dokonce i když vedení velké množství vstupenek rozdalo. Ráno 3. června, den po 33. představení opery, Bizet náhle ve věku 36 let zemřel. Byl to den jeho svatebního výročí. Představení bylo toho večera zrušeno; tragické okolnosti přinesly dočasné zvýšení veřejného zájmu během krátkého období před skončením sezóny. Du Locle uvedl Carmen znovu v listopadu 1875 s původním obsazením a do 15. února 1876 proběhlo dalších 12 představení, takže za jeden rok od premiéry se v Paříži konalo celkem 48 představení v původní produkci. Mezi těmi, kteří navštívili jedno z těchto pozdějších představení, byl ruský skladatel Petr Iljič Čajkovskij, který napsal své mecenášce Naděždě von Meck: „Carmen je mistrovské dílo v každém smyslu slova... jeden z těch vzácných výtvorů, které vyjadřují úsilí celé hudební epochy.“ Po závěrečném uvedení první série však Carmen nebyla v Paříži provedena až do roku 1883.
Krátce před svou smrtí Bizet podepsal smlouvu na produkci Carmen ve Vídeňské dvorní opeře. Pro tuto verzi, poprvé uvedenou 23. října 1875, francouzský skladatel a Bizetův přítel Ernest Guiraud nahradil původní mluvené dialogy recitativy, aby vytvořil formát velké opery. Guiraud také přeorchestroval hudbu z Bizetovy suity L'Arlésienne, aby vytvořil velkolepý balet ve druhém jednání. Krátce před počátečním uvedením ve Vídni se režisér dvorní opery Franz von Jauner rozhodl využít části původních dialogů spolu s některými z Guiraudových recitativů; tento hybrid a celá recitativní verze se pak staly standardem pro inscenace opery mimo Francii po zbytek 19. století a většinu 20. století.Přes jisté odchylky od původního Bizetova formátu a některé výhrady kritiků se vídeňská inscenace z roku 1875 setkala u veřejnosti s velkým úspěchem, a ocenili ji i Richard Wagner a Johannes Brahms. Druhý zmiňovaný údajně viděl operu 20krát a řekl, že by „šel na konec světa, aby Bizeta objal“. Vídeňským triumfem začal rychlý vzestup opery směrem k celosvětové slávě. 
V únoru 1876 měla premiéru inscenace Carmen v Bruselu v divadle La Monnaie. V následujícím roce se vrátila s pěvkyní původní premiéry v Paříži Célestine Galli-Marié v titulní roli, načež se stala trvalou součástí repertoáru tohoto divadla. Dne 17. června 1878 byla Carmen uvedena v Londýně v divadle Her Majesty's Theatre (existuje i v současnosti a nachází se ve West Endu v City of Westminster). Zde začala mezzosopranistka Minnie Hauk své dlouhodobé působení v roli Carmen. Souběžná produkce v londýnském Royal Opera House v Covent Garden s italsko-francouzskou hvězdou Adelinou Patti byla zrušena, neboť pěvkyně od svého angažmá odstoupila. Úspěšná produkce Carmen z Her Majesty's Theatre zpívaná v italštině byla v irském Dublinu rovněž nadšeně přijata. 
Dne 23. října 1878 proběhla americká premiéra opery na Newyorské hudební akademii. Tentýž rok byla Carmen poprvé představena v ruském hlavním městě Petrohradě.V následujících pěti letech byly provedena v mnoha evropských a amerických městech. Carmen si získala zvláštní oblibu v Německu, kde ji kancléř Otto von Bismarck patrně viděl při 27 různých příležitostech a Friedrich Nietzsche se nechal slyšet, že se „stává lepším člověkem, když k němu promlouvá Bizet“. Carmen byla také oceňována v mnoha francouzských provinčních městech, včetně Marseille, Lyonu a v roce 1881 v Dieppe, kde opět vystoupila Galli-Marié v roli Carmen. V srpnu 1881 zpěvačka napsala Bizetově vdově a oznámila jí, že španělská premiéra Carmen v Barceloně byla „dalším velkým úspěchem“. Avšak Léon Carvalho, který mezitím převzal vedení Opéra-Comique, stále považoval dílo za nemorální a odmítl je znovu uvést. Libretisté Meilhac a Halévy byli nakloněni opětovnému uvedení, ovšem jen za předpokladu, že by v něm nevystupovala Galli-Marié; její pojetí role považovali za příčinu neúspěchu původní inscenace.V dubnu 1883 Carvalho nakonec obnovil Carmen v Opéra-Comique s francouzskou sopranistkou Adèle Isaacovou, v nedostatečně nazkoušené inscenaci zbavené některých kontroverzích prvků originálu. Carvalho byl kritiky napadán za to, že vytvořil parodii toho, co bylo považováno za mistrovské dílo francouzské opery; nicméně tato verze si získala oblibu veřejnosti a hrála se ve vyprodaných sálech. V říjnu Carvalho podlehl nátlaku a inscenaci pozměnil; do role Carmen vrátil zpět Galli-Marié a obnovil partituru a libreto do formy z roku 1875.
V Českých zemích byla Carmen poprvé provedena roku 1880 a to německy v pražském Stavovském divadle. V češtině byla provedena Národním divadle 3. ledna 1884 v překladu Elišky Krásnohorské. Představení dirigoval Mořic Anger, režíroval je František Hynek. Roli Carmen zpívala sopranistka Irma Reichová, Dona Josého Antonín Vávra, Escamilla František Hynek a Micaëlu Marie Laušmanová. Do konce roku 1884 byla Carmen v Národním divadle provedena celkem devatenáctkrát. Tehdejší Divadelní listy ocenily výkon Irmy Reichové v roli Carmen při premiéře: „Síla hlasu jejího stoupala až ku rozhodnému výsledku finálnímu, tak že posluchače zajímati, ba unášeti dovedla“. A ocenily i pečlivé přípravy a provedení kapelníkem Angrem, i „dosti hladký“ překlad Elišky Krásnohorské. Hodnocení hudební složky se neslo v duchu mírné kritiky: „Provedení opery té na divadle českém stihlo intence skladatelovy trefným obsazením a skvělou výpravou v míře dokonalé; neboť bez těchto závažných činitelů musela by značně utrpěti partitura, jež se právě vznešenosti své hudební dikce neb dokonce vymožeností nejnovější doby, jíž náleží, nevyznamenává.“
Dne 9. ledna 1884 byla Carmen poprvé uvedena v Metropolitní opeře v New Yorku se smíšeným kritickým přijetím. Deník New York Times uvítal Bizetovu „hezkou a efektivní práci“, ale výkon Zelie Trebelli v titulní roli považoval za horší než u Minnie Haukové. Carmen byla přesto rychle začleněna do pravidelného repertoáru Metropolitní opery. V únoru 1906 Enrico Caruso poprvé zpíval roli Dona Josého v Metropolitní opeře; v této úloze vystupoval až do roku 1919, což bylo jen dva roky před jeho smrtí. Na turné s Metropolitní operou 17. dubna 1906 zpíval roli v Grand Opera House v San Franciscu. Poté zůstal vzhůru až do tří hodin ráno a pročítal recenze v časných vydáních novin pro nastávající den. O dvě hodiny později ho probudily první silné otřesy zemětřesení v San Franciscu, po nichž spolu s ostatními herci a zpěváky spěšně unikl z hotelu Palace.Carmen si udržovala popularitu i u následujících generací amerických operních návštěvníků; k počátku roku 2011 se v samotné Metropolitní opeře odehrála téměř tisíckrát. Podobný úspěch měla i v dalších amerických městech a ve všech částech světa a v mnoha jazycích. Carmenina Habanera z prvního jednání a toreadorova píseň „Votre toast“ z 2. jednání patří mezi nejpopulárnější a nejznámější ze všech operních árií, ta druhá je dle Newmana „úžasný kus chvastounství“, „proti kterému se hlasy a obočí puristů dlouho marně zvedají“.
Většina inscenací mimo Francii následovala vzor vytvořený ve Vídni a zahrnovala bohaté baletní mezihry a další podívanou, praxi, kterou opustil Mahler, když dílo znovu uvedl ve Vídni roku 1900. Ještě v roce 1919 si zestárlý Bizetův současník Camille Saint-Saëns stěžoval na „podivný nápad“ s přidáním baletu, který považoval za „šeredný kaz na tomto mistrovském díle“, a divil se, proč to dosud žijící Bizetova vdova dovolila.V Opéra-Comique po svém oživení v roce 1883 byla Carmen vždy uváděna v mluvené verzi s minimálními hudebními ozdobami. Do roku 1888, 50. výročí Bizetova narození, tam byla opera provedena 330 krát;  do roku 1938, jeho stoletého výročí, celkový počet představení Carmen v tomto v divadle dosáhl 2271. Nicméně mimo Francii zůstala praxe užívání recitativů po mnoho let normou; inscenace londýnské Carl Rosa Opera Company z rocku 1947 a inscenace Waltera Felsensteina roku 1949 v Komische Oper Berlin jsou mezi prvními známými příklady, kdy byla dialogová verze použita jinde než ve Francii. Žádná z těchto inovací však příliš nenarušila běžnou praxi; podobný pokus byl proveden v Covent Garden v roce 1953, byl ale spěšně stažen a první americkou produkci s mluvenými dialogy v Coloradu roku 1953 stihl podobný osud.Dean komentoval toto pokřivení dramatické složky, způsobené potlačením dialogů; výsledný efekt je podle něj to, že děj se pohybuje vpřed „v sérii trhaných skoků namísto hladkého přechodu“, a že většina vedlejších postav je značně upozadněna. Teprve koncem 20. století zdomácněly dialogové verze v operních domech mimo Francii, ale stále neexistuje žádné všeobecně uznávaná celková partitura. Vydání německého muzikologa Fritze Oesera z roku 1964 se pokusilo vyplnit tuto mezeru, avšak podle Deana neuspokojivě. Oeser znovu navrátil materiál odstraněný Bizetem během prvních zkoušek a ignoroval mnoho z pozdních změn a zlepšení, které skladatel udělal bezprostředně před prvním provedením; podle Susan McClaryové tak „bezděčně konzervuje raný náčrt opery jako definitivu“. Na počátku 21. století Robert Didion a Richard Langham-Smith připravili nové edice, vydané Schottem, respektive Petersem. Každý se výrazně odchyluje od Bizetovy vokální partitury z března 1875, publikované během jeho života poté, co Bizet osobně opravil korekturní výtisk; Dean se domnívá, že tato vokální partitura by měla být základem jakékoli standardní edice. Lesley Wrightová, současná bizetovská badatelka, poznamenává, že na rozdíl od jeho krajanů Rameaua a Debussyho Bizetovi nevyšlo kritické vydání jeho hlavních děl; pokud by se mělo objevit, říká: „lze očekávat, že nějaký další badatel se pokusí upřesnit detaily této živé partitury, která fascinuje veřejnost i umělce po více než sto let.“ Nicméně obliba Carmen přetrvává; podle Macdonalda: „Nezapomenutelnost Bizetových melodií bude udržovat hudbu Carmen živou na věčné časy“ a její status populární klasiky nemá obdobu se žádnou jinou francouzskou operou.
Carmen zůstala od své pražské premiéry v roce 1880 v českých zemích prakticky nepřetržitě na repertoáru divadel. Např. v devadesátých letech 19. století se v Praze dávala celkem 54krát, šlo o nejčastěji uváděnou francouzskou operu. Opera se uváděla v českém znění, v překladech Elišky Krásnohorské a operního zpěváka a překladatele Rudolfa Vonáska.V roce 1890 hostovala v této roli ruská sopranistka Marie Muromceva-Klimentová. Kritik Karel František Hejda „ji řadil  k nejlepším  interpretkám této role v Národním divadle,  ale v jejím výkonu postrádal psychologickou  věrnost“, noviny Národní listy však zhodnotily „její ztvárnění jako dokonalé, jak po pěvecké, tak po herecké stránce“.V Národním divadle v Praze byla Carmen uvedena ve 11 inscenacích (premiéry 1884, 1891, 1900, 1926, 1936, 1947, 1948, 1954, 1966, 1977, 1999). V roli Carmen se postupně vystřídalo celkem 128 sólistek. V lednu 1908, dvakrát v roce 1908 a šestkrát v roce 1918 jako Carmen vystoupila Ema Destinnová. V letech 1999-2002 zpívala tuto roli celkem devatenáctkrát Dagmar Pecková a dostala za ni pro rok 1999 Cenu Thálie v kategorii ženský operní výkon. Po založení Československa vzniklo nové české operní divadlo v Ostravě. Carmen uvedlo na úvod své třetí sezóny (premiéra 27. září 1921, dirigoval Emanuel Bastl) a pak ji nově nastudovalo roku 1931. Další inscenace měly premiéry v letech 1938, 1950, 1955, 1966, 1978, 1989, 1995 a 2010. V brněnském Národním divadle byla Carmen poprvé uvedena v prosinci 1907 v tehdejším Divadle na Veveří pod řízením Bedřicha Holečka. Následovalo dalších 14 inscenací, nejnovější z roku 2016.Carmen je i v současnosti v České republice velmi populární: podle databáze Operabase jí patří, co se týče početnosti uvádění, třetí místo s 447 představeními v celkem 59 produkcích mezi lety 2004 a 2018. Nejuváděnější v tomto období byla Verdiho La traviata a na druhém místě Dvořákova Rusalka.
Francouzský muzikolog Hervé Lacombe ve svém pojednání o francouzské opeře 19. století tvrdí, že Carmen je jedna z mála prací z tohoto velkého repertoáru, která obstála ve zkoušce času. Zatímco Lacombe operu pevně řadí do dlouhé tradice komické opery, podle Macdonalda toto dílo přesahuje žánr a že jeho nesmrtelnost je zajištěna „kombinací hojnosti působivých melodií, obratné harmonie a dokonale vyvážené orchestrace“. Dean spatřuje Bizetův hlavní úspěch v tom, jak dokázal vyjádřit zásadní dějové události samotnou hudbou spíše než dialogy. Jak poznamenává: „Jen málo umělců tak živě vyjádřilo muka způsobená sexuálními vášněmi a žárlivostí“. Dean zařazuje Bizetův realismus do jiné kategorie než verismus Pucciniho a dalších; ve schopnosti zapojit diváky do emocí a do utrpení svých postav srovnává skladatele s Mozartem a Verdim.Bizet, který nikdy navštívil Španělsko, hledal vhodný etnický materiál, který by jeho hudbě poskytl autentickou španělskou chuť. Carmenina habanera je založena na idiomatické skladbě „El Arreglito“, kterou napsal španělský skladatel Sebastián Yradier (1809–65). Bizet ji považoval za skutečnou lidovou melodii; když se dozvěděl o jejím moderním původu, připsal ji Yradierovi poznámkou k hlasové partituře. Bizet použil skutečnou lidovou píseň jako zdroj Carmenina vzdoru „Coupe-moi, brûle-moi“, zatímco jiné části partitury, obzvláště „Seguidilla“, využívají rytmy a instrumentaci spojenou s hudbou flamenca. Nicméně Dean trvá na tom, že „to je francouzská, a ne španělská opera“; „cizí tělesa“, které nepochybně přispívají k jedinečné atmosféře opery, tvoří jen malou část celé hudby.
Předehra k prvnímu jednání spojuje tři opakující se témata: vstup toreadorů ze 4. jednání, refrén Toreadorovy písně z 2. jednání a motiv, který ve dvou mírně odlišných formách představuje samu Carmen a osud, který ztělesňuje. Tento motiv, hraný klarinetem, fagotem, kornetem a violoncellem přes tremolo smyčců uzavírá předehru náhlým crescendem. Po zvednutí opony je divák uveden do jasné a slunečné atmosféry, prostupující úvodní scény. Žertovná obřadnost střídání stráže a koketování mezi městským lidem a dívkami z továrny předchází změně nálady, když krátký úryvek osudového motivu oznamuje Carmenin příchod. Po provokativní habaneře s úporným rafinovaným rytmem a změnami tónin plně zazní osudový motiv v okamžiku, kdy Carmen před svým odchodem vrhá květinu na Josého. Na tento čin José odpovídá vášnivým sólem v tonině A-dur, které podle Deana tvoří zlom v hudební charakteristice postavy. Když se znovu objeví Micaëla a připojí se k Josému v duetu s teplým klarinetem a doprovodem smyčců, vrátí se nakrátko jemnější tóny. Klid je přerušen hlučnou ženskou hádkou, Carmeniným dramatickým návratem a vzdorovitou komunikací se Zunigou. Její okouzlující „Seguidilla“ vyprovokuje Josého k rozčilenému ostrému výkřiku ve vysokém Ais. Následnému Carmeninu útěku předchází krátké, ale znepokojivé opakování fragmentu z habanery. Bizet několikrát toto finále přepracoval, aby zvýšil jeho dramatický účinek.
Druhé jednání začíná krátkou předehrou, založenou na melodii, kterou José zpívá v zákulisí před dalším nástupem. Sváteční scéna v hostinci předchází Escamillově bouřlivému příchodu, ve kterém je sborový zpěv davu doprovázen hudebním doprovodem s dominujícími žesti a perkusy. Následující kvintet Newman shledává „naplněný nevídaným elánem a hudebním důvtipem“. Josého vstup zahajuje dlouhou scénu vzájemného namlouvání; Carmen zpívá, tančí a hraje si s kastaněty; vzdálené troubení kornetu z kasáren, volající Josého do služby, se mísí s Carmeninou melodií, až je sotva rozpoznatelné. Tlumený odkaz na osudový motiv na anglickém rohu předchází Josého „květinové árii“, plynoucí kontinuální melodii, která končí pianissimem v táhlé vysoké notě bé (hes). Josého odhodlání vrátit se do služby navzdory Carmeninu vábení vede k hádce; příchod Zunigy, následný souboj a Joséův neodvratný přechod do kriminálního života hudebně vrcholí triumfálním hymnem na svobodu, který uzavírá jednání.
Předehra 3. jednání byla původně určena pro partituru scénické hudby k Bizetově Arlésance (L'Arlésienne). Newman ji popisuje jako „nádhernou miniaturu s velkým dialogem a propojením mezi dřevěnými nástroji“. S postupem jednání , je v hudbě cítit zřejmé napětí mezi Carmen a José. V karetní scéně se živé duety Frasquity a Mercédès po příchodu Carmen stávají zlověstnými; osudový motiv podtrhuje její předtuchu smrti. Vstupní árie Micaëly hledající Josého je formou tradiční kus, ačkoli hlubokého cítění. Předchází mu a uzavírá ho volání lesních rohů. Střední část jednání zaujímá Escamillo a José, nyní již zjevní sokové v soupeření o Carmeninu přízeň. Hudba odráží jejich kontrastní postoje: Escamillo zůstává, jak říká Newman: „neporazitelně zdvořilý a ironický“, zatímco José je zasmušilý a agresivní. Když Micaëla prosí Josého, aby s ní šel k matce, tvrdost Carmeniny hudby odhaluje její nesympatickou stránku. Když José odchází a slibuje, že se vrátí, osudové téma je krátce slyšet v dřevěných deších. Sebejistý zákulisní zvuk odjíždějícího Escamilla zpívajícího toreadorův refrén, tvoří výrazný kontrast k zuřivému zoufalství Josého.
Závěrečnému jednání předchází živá orchestrální skladba odvozená z krátké operety Manuela García El Criado Fingido. Po zahajovací davové scéně je pochod toreadorů veden dětským sborem; dav přivítá Escamilla před jeho krátkou milostnou scénou s Carmen.
Dlouhé finále, ve kterém José naposledy zoufale žádá Carmen a je rozhodně odmítnut, je v kritických okamžicích přerušováno nadšenými zákulisními výkřiky z býčí arény. Zatímco José zabíjí Carmen, mimojevištní sbor zpívá refrén Toreadorovy písně; osudový motiv, který byl sugestivně přítomen v různých místech během jednání, zní fortissimo spolu s krátkým odkazem na Carmeninu karetní scénu. Josého poslední slova lásky a zoufalství jsou následována závěrečným dlouhým akordem, při němž opona padá bez dalšího hudebního nebo vokálního komentáře.
Číslování pocházejí z vokální partitury (anglická verze), kterou vytiskl G. Schirmer v New York v roce 1958 z Guiraudova uspořádání z roku 1875.
Carmen byla mnohokrát nahrána, počínaje raným záznamem na voskové válce, úryvky z devadesátých letech 19. století, téměř úplným záznamem v němčině z roku 1908 s Emou Destinnovou v titulní roli a kompletní nahrávkou Opéra-Comique z roku 1911 ve francouzštině. Od té doby řada předních operních domů a umělců vytvořila své vlastní nahrávky díla, a to jak ve studiových verzích, tak i živých představení. V průběhu let byla řada verzí oceněna a znovu vydána. Od poloviny 90. let jsou k dispozici četné videozáznamy. Mezi ně patří Glyndebournská produkce skotského režiséra Davida McVicara z roku 2002 a produkce Královské opery v letech 2007 a 2010, obě pod vedením americké divadelní režisérky Francescy Zambello.
Po Bizetově smrti jeho přítel Ernest Guiraud upravil klíčová hudební témata z Carmen do dvou dosud často uváděných symfonických suit.
V roce 1883 napsal španělský houslista a skladatel Pablo de Sarasate Fantasía sobre Carmen (Fantazii Carmen) pro housle, popisovanou jako „důmyslnou a technicky obtížnou“. Klavírní Sonatina č. 6 (Fantasia da kamera super Carmen) italského skladatele Ferruccio Busoniho z roku 1920 je založena na tématech Carmen. V roce 1967 ruský skladatel Rodion Ščedrin adaptoval části hudby Carmen do baletu Кармен-сюита (Carmen Suita), psaném specificky pro jeho manželkou Maju Pliseckou, primabalerinu Bolšoj baletu v Moskvě.Postava „Carmen“ je od počátku kinematografie pravidelným námětem filmů. Vznikaly v různých jazycích a kulturních oblastech, natáčeli je přední režiséři včetně amerického režiséra Raoula Walshe (1915), Cecila B. DeMille (1915), Otty Premingera (1954) a Jean-Luc Godarda (1984). Premingerova Carmen Jones byla adaptací stejnojmenného broadwayského muzikálu z roku 1943. Příběh je přenesen do Chicaga 40. let 20. století a využívá čistě afroamerické obsazení. Film Francesco Rosiho z roku 1984 s americkou sopranistkou Julií Migenesovou a španělským tenorem Plácido Domingem je celkově věrný původnímu příběhu a Bizetově hudbě. Carmen na ledě (1990) v čele s krasobruslařskou Katarinou Wittovou, Brianem Boitanem a Brianem Orserem se inspirovala vítěznou jízdou Wittové ze Zimních olympijských her v roce 1988. Film Roberta Townsenda Carmen: A Hip Hopera z roku 2001, v němž hraje Beyoncé, je moderním pokusem vytvořit afroamerickou verzi.Carmen také interpretoval v moderním baletu jihoafrický tanečník a choreograf Dada Masilo.
AZAOLA, Juan Ramon (ed.). A Season of Opera on DVD:, Part 4: Carmen. Madrid: Del Prado publishers, 2003. ISBN 84-9798-071-9. (anglicky) 
BIZET, Georges. Carmen: Opera in Four Acts. New York: G. Schirmer, 1958. Dostupné online. OCLC 475327 (anglicky)  (Vokální partitutra, se slovy v angličtině a francouzštině, založená na uspořádání Ernesta Guirauda z roku 1875)
BUCHNER, Alexander. Opera v Praze. 1. vyd. Praha: Panton, 1985. 236 s. S. 26, 169, 183, 199. 
CURTISS, Mina. Bizet and His World. London: Secker & Warburg, 1959. OCLC 505162968 (anglicky) 
DEAN, Winton. Georges Bizet: His Life and Work. London: J.M. Dent & Sons Ltd, 1965. OCLC 643867230 (anglicky) 
DEAN, Winton. The New Grove Dictionary of Music and Musicians. London: Macmillan, 1980. ISBN 0-333-23111-2. Kapitola Bizet, Georges (Alexandre César Léopold). (anglicky) 
LACOMBE, Hervé. The Keys to French Opera in the Nineteenth Century. Berkeley: University of California Press, 2001. Dostupné online. ISBN 0-520-21719-5. (anglicky) 
MCCLARY, Susan. George Bizet: Carmen. Cambridge, UK: Cambridge University Press, 1992. Dostupné online. ISBN 0-521-39897-5. (anglicky) 
BATTA, András, 2000. Opera : composers, works, performers. Cologne: Könemann. ISBN 978-3-8290-3571-2. (anglicky) 
HOSTOMSKÁ, Anna a kol. Opera – Průvodce operní tvorbou. 11. vyd. Praha: NS Svoboda, 2018. 1466 s. ISBN 978-80-205-0637-5. S. 405–408. 
NEWMAN, Ernest. Great Operas. New York: Vintage Books, 1958. OCLC 592622247 (anglicky) 
NIETZSCHE, Friedrich; Ludovici, Anthony M. (trans.). The Case Of Wagner (Vol. 8 in The Complete Works of Friedrich Nietzsche). London and Edinburgh: T.N. Foulis, 1911. Dostupné online. OCLC 418505 (anglicky) 
SCHONBERG, Harold C. The Lives of the Great Composers: Volume 2. London: Futura Publications Ltd, 1975. ISBN 0-86007-723-3. (anglicky) 
STEEN, Michael. The Life and Times of the Great Composers. London: Icon Books, 2003. ISBN 978-1-84046-679-9. (anglicky) 
WINCHESTER, Simon. A Crack in the Edge of the World. London: Penguin Books, 2005. ISBN 0-14-101634-5. (anglicky) 
WRIGHT, Lesley a. Carmen: A Performance Guide. New York: Pendragon Press, 2000. Dostupné online. ISBN 1-57647-032-6. Kapitola Introduction: Looking at the Sources and Editions of Bizet's Carmen. (anglicky)
(francouzsky) Partitura na webu projektu International Music Score Library Project (IMSLP) Zahrnuje:
MÉRIMÉE, Prosper. Carmen. Překlad Bedřich Frida. Praha: J. Otto, 1925. 89 s. Dostupné online. Literární předloha. 
MEILHAC, Henri; HALÉVY, Ludovic. Carmen : opera o čtyřech jednáních. Překlad Eliška Krásnohorská. Praha: Fr. A. Urbánek a synové, 1921. 55 s. Dostupné online. Libreto v češtině.
Carolus Rex je šesté studiové album švédské heavymetalové hudební skupiny Sabaton. Vydáno bylo 28. května 2012 společností Nuclear Blast a jako producent se na něm podílel Peter Tägtgren. Jedná se o čistě konceptuální album mapující období švédského impéria v rozmezí let 1611 až 1718, během příběhu se tedy na švédském trůně vystřídá celkem pět panovníků. Své místo na desce dostala i skladba „1648“, která pojednává o obléhání Prahy švédskými vojsky. Nahrávání alba probíhalo ve studiu Abyss Studio nacházejícím se ve vesnici Pärlby poblíž města Ludvika od ledna 2012 a trvalo přibližně měsíc. Hudebně se jedná o pro Sabaton spíše nezvyklý styl, deska totiž obsahuje prvky symfonického metalu; tedy epické orchestrace a mužské či ženské sbory. Texty byly napsány a nazpívány ve dvou jazycích, angličtině a švédštině.
Deska byla hudebními kritiky hodnocena převážně kladně, dařilo se jí také komerčně; kromě vysokých umístění v evropských hitparádách byla ve Švédsku jako první deska kapely oceněna platinovou deskou (o šest let později získala čtyřplatinové ocenění) a v Polsku zlatou deskou. Paradoxně šlo o poslední album pro většinu členů kapely, ještě před jeho vydáním totiž došlo k rozpadu, kdy z původní sestavy zůstali pouze zpěvák Joakim Brodén a byskytarista Pär Sundström. Ostatní členové skupiny opustili hlavně z rodinných důvodů, vadila jim především dlouhá koncertní turné. Dvojice Brodén-Sundström sestavu rychle obměnila a vydala se s ní na turné k podpoře desky. Kromě Evropy vystupovali také v Americe, a to poprvé ve své historii jako headliner. Skupina mimo jiné hrála také na festivalu Przystanek Woodstock, taktéž jako headliner, před více než půl milionem lidí.
Na svém v pořadí šestém studivém albu se členové skupiny Sabaton rozhodli tématicky zpracovat celé období švédského impéria, k čemuž si na pomoc přizvali švédského historika Bengta Liljegrena. Celý příběh, který mapuje Švédsko během vlády pěti panovníků, tak roku 1611 začíná během vlády Gustava II. Adolfa a končí o více jak sto let později smrtí Karla XII. v roce 1718. Hudbu jako obvykle skládal zpěvák Joakim Brodén, na textech spolu s Bordénem spolupracoval baskytarista Pär Sundström. Mimo pro Sabaton klasickou angličtinu se tentokrát textaři rozhodli napsat všechny písně, kromě závěrečné „Ruina Imperii“, také ve své rodné švédštině. V menší míře se ale také objevuje latina, němčina či český výraz Karlův most. S připravenými skladbami se na začátku ledna 2012 Sabaton vydali do vesnice Pärlby poblíž města Ludvika do studia Abyss Studio, kde pod dohledem producenta Petera Tägtgrena začali s nahráváním. To trvalo přibližně měsíc. Skupina oproti předchozím albům částečně změnila svůj styl a použila prvky symfonického metalu; převážně epické orchestrální prvky a výrazné ženské a mužské sbory. Právě sbory byly nápadem Tägtgrena, ten je totiž považuje za jeden z důležitých prvků hudby.
Zpracování takto uceleného příběhu je pro Sabaton poměrně neobvyklé a v porovnání s ostatními alby těžké na zpracování. Hudba i texty totiž musely přesně sedět do konceptu alba, kvůli čemuž autoři neměli takovou svobodu při psaní písní. Těžkost zpracování dle Brodéna vyeskaloval také fakt, že se texty psaly ve dvou jazycích.Během března 2012 se začaly internetem šířit spekulace o rozpadu skupiny. Podle těchto teorií měl ve skupině zůstat pouze Brodén a Sundström, zatímco ostatní členové měli odejít. Sama skupina toto odmítala a Brodén jakékoliv spekulace označil za „kecy“. Na konci března ovšem byly tyto informace potvrzeny také oficiálně, ve skupině opravdu zůstali pouze Brodén a Sundström. Důvodem odchodu většiny členů byla dlouhá koncertní turné, kvůli kterým měli tito hudebníci problém skloubit svojí činnost v kapele s rodinným životem. Naopak Brodén a Sundström se chtěli skupině věnovat naplno, místo kompromisu tedy nastal rozpad. Dle Daniela Mÿhra, bývalého klávesisty Sabatonu, mezi nimi po rozpadu byla „trocha napětí“, později si vše ale krátce vyříkali a panují mezi nimi dobré vztahy. Pro Brodéna a Sundströma podle slov prvního z nich nastala po rozpadu sestavy „fakt krize“, kdy nemohli „téměř vůbec usnout a pomalu se z nás [Brodéna a Sundströma] stávali poloviční alkoholici.“ Zároveň je ale rád, jak to dopadlo, protože díky tomu nenastala situace, kdy by se členové skupiny začali nenávidět. Noví členové, kytaristé Thobbe Englund a Chris Rörland a bubeník Robban Bäck, byli do Sabatonu přijati krátce po oficiálním oznámení o rozpadu.
Album Carolus Rex vyšlo 28. května 2012 prostřednictvím vydavatelství Nuclear Blast. To ho uvolnilo ve dvou základních podobách, přičemž každá z nich obsahovala jednu jazykovou verzi. Zároveň bylo vydáno také ve dvoudiskové edici obsahující obě tyto verze. V Evropě byla jako bonusová skladba nahrána coververze na píseň „Twilight of the Thundergod“ skupiny Amon Amarth, v americké edici zase Sabaton nahráli svojí verzi písně „In the Army Now“ dua Bolland & Bolland. Limitovaná edice poté obsahovala jako bonusovou skladbu cover na píseň „Feuer frei!“ skupiny Rammstein.
Pro album použila skupina dva různé přebaly, jejichž autorem je maďarský umělec Péter Sallai. První přebal alba znázorňuje podobiznu švédské královské koruny společně se švédskými vlajkami a napodobeninou švédského lva, který je vyobrazen na státním znaku Švédska. V edici obsahující švédskou i anglickou verzi alba byl použit jiný přebal. Na něm je skupina útočících tehdejších švédských vojáků a opět se zde objevují národní vlajky této země. Oba dva obaly jsou barevně koncipovány do barev švédské vlajky, tedy modré a žluté.Dne 30. listopadu 2018 je byla vydána speciální edice alba. Ta vyšla jednak k oslavě zisku čtyřplatinové desky ve Švédsku (více jak 120 000 prodaných kopií) a jednak k výročí 300 let od smrti Karla XII., po němž je album pojmenované.
Album uvádí instrumentální intro „Dominium Maris Baltici“, což je dle Brodéna „zhudebněný sen Švédů o tom, že by rádi vládli světu a dominovali nad vším kolem Baltského moře.“ Na intro volně navazuje skladba „The Lion from the North“ (švédsky „Lejonet från Norden“), ve které Sabaton využili výraznější ženské sbory a symfonické prvky. Hudebně se tohoto stylu skupina drží celou desku. Text pojednává o švédském králi Gustavu II. Adolfovi. V němčině pojmenovaná skladba „Gott Mit Uns“ vypráví o spolupráci německého a švédského vládce. Během první bitvy u Breitenfeldu totiž některé německé jednotky bojovaly za Švédsko jako nájemní vojáci. V této písni se jako pěvecký host představil Peter Tägtgren, a to i ve švédské verzi, přestože sám zpívání ve svém rodném jazyce nesnáší. Následuje spíše baladická skladba „Lifetime of War“ („En Livstid i Krig“), která popisuje začátek Třicetileté války. Na tu navazuje skladba „1648“, která naopak pojednává o posledním střetnutí této války, o švédském obléhání Prahy. V anglické verzi se vyskytuje české slovní spojení „Karlův most“. Pro Brodéna, jakožto pro polovičního Čecha, totiž dle jeho slov přirozené a znělo by mu divně, kdyby měl říkat „Charles Bridge“.Album pokračuje varhany uváděnou skladbou „The Carolean's Player“ („Karolinens Bön“), jejíž text se zaměřuje na dle Brodéna nejlepší období vlády Karla XII., na taktiky boje a na vysokou morálku švédských vojáků. Sedmou skladbou je titulní píseň „Carolus Rex“, která je Brodénem napsaná v ich-formě a, jak z názvu vyplývá, pojednává o Karlu XII. Album pokračuje písní „Killing Ground“ („Ett Slag Färgat Rött“) pojednávající o tom, jak Švédi po jedné z bitev dle Brodéna „zmasakrovali válečné vězně“. Skladba „Poltava“ popisuje bitvu u Poltavy, ve které ruská vojska vedená carem Petrem Velikým porazila armádu Karla XII. a zapříčinila jeho úpadek. „Long Live the King“ („Konungens Likfärd“) je spíše pomalejší píseň, která pojednává o smrti Karla XII. Desku uzavírá pouze ve švédštině nazpívaná skladba s latinským názvem „Ruina Imperii“. Ta popisuje úpadek Švédského impéria.
Jan Kozák, redaktor rockového magazínu Spark, po prvním poslechu desky prohlásil, že „přibylo lehkosti a vzdušnosti“. Zároveň také dle vlastních slov nemá pocit, „že je na pochodovém cvičení, kde se jen mění frekvence levá–pravá.“ Podle Kozáka ale v určitých částech alba „nastupuje dojem, že nějaká pasáž už byla ve velice blízké době použita.“ Za další problém pak Kozák považuje hlas Brodéna, ten je totiž v porovnání s orchestrálními prvky dle jeho tvrzení „v některých místech až příliš hrubý a někdy až humpolácký“. Kozákův kolega David Havlena album v roce 2014 označil za „velké ambiciozní dílo, které navazuje na laťku The Art of War.“ Také uvedl, že se tehdy Sabaton stali „opravdu velkou kapelou“. Recenzent s přezdívkou Steel Druhm pro hudební server Angry Metal Guy uvedl: „Jedná se o skvělé album plné naparujícího se power metalu a příběhů o vojenské slávě.“ Zároveň byl „šokován“, o kolik lepší je Carolus Rex v porovnání s předchozími alby skupiny. Desku ohodnotil čtyřmi body z pěti.Album se dostalo do několika evropských hitparád. Mezi nejlepší umístění patří druhé místo ve švédském žebříčku Sverigetopplistan, sedmé místo v německé hitparádě Media Control Charts a deváté ve Finsku Dále se album umístilo také ve Švýcarsku (19.), Norsku (21.), Rakousku (23.), Belgii (67.), Nizozemsku (90.), či na padesáté pozici ve světové hitparádě. Přibližně rok po vydání se deska stala ve švédsku platinová a v Polsku zlatá. Po šesti letech prodeje se album ve Švédsku stalo čtyřplatinové, prodalo se ho v této zemi přes 120 000.
Písně „Carolux Rex“ a „Lifetime of War“ byly použity ve hře stockholmského Královského dramatického divadla inspirované životem švédského krále Karla XII. Vzhledem k tomu, že se jednalo o královské divadlo, musely být písně schváleny samotným králem Karlem XVI. Gustavem.
Koncertní série k podpoře alba, pojmenovaná Swedish Empire Tour začala ještě před vydáním desky, a to na začátku dubna, kdy Sabaton odletěli do USA, kde se zúčastnili svého prvního headline turné v zámoří. Turné poté pokračovalo v létě vystupováním na metalových festivalech a následně na velkém evropském headline turné. V rámci festivalů skupina mimo jiné vystoupila na českém Masters of Rock, pro který speciálně složila píseň „Far from the Fame“ pojednávající o českém maršálovi Karlu Janouškovi, a na polském Przystanek Woodstock. Tam vystoupili jako headliner, hráli před více než půl milionem diváků a celé vystoupení zaznamenávali a později vydali na DVD. Na evropském turné, jež pokračovalo i v březnu 2013, skupinu doprovázely kapely Eluveitie a Wisdom. Části turné se nezúčastnil bubeník Robban Bäck, jelikož se jeho přítelkyni mělo narodit dítě a Bäck chtěl zůstat doma s rodinou. Jako dočasná náhrada za něj post bubeníka převzal Snowy Shaw. Poslední část Swedish Empire Tour proběhla v létě na metalových festivalech. V září 2013 Sabaton vydali DVD Swedish Empire Live, jež obsahovalo záznam vystoupení na festivalu Przystanek Woodstock a také záznamy z koncertů v Göteborgu, Londýně a Oberhausenu ze Swedish Empire Tour.
