
Sild on insenertehniline ehitis, mida mööda tee ületab loodusliku või tehisliku takistuse. Enamasti on takistuseks veekogu (jõgi, merelaht, väin) või sügav org.
Esimesed sillad lõi loodus ise – näitena võib tuua üle oja varisenud puud, mida mööda inimene sai teisele kaldale. Esimesed inimeste rajatud sillad olid primitiivsed, nad kujutasid endast loodusmaterjalidest, puidust ja kivist püstitatud algelisi sildu, näiteks puupurded või kivihunnikuile toetuvad kiviplaadid. Somerseti krahvkonnas Inglismaal asuv 55 meetri pikkune, 17 avaga  Tarr Stepsi kiviplaatsild arvatakse olevat 3000 aastat vana. Kivitahvlid kaaluvad 1–2 tonni ja asuvad meetrijagu üle tavalise veetaseme. Suurim plaat on üle 2,4 meetri pikk ja 1,5 meetrit lai.Idee kasutada paindlikke taimse päritoluga tõmbeelemente jõgede ja kurude ületamiseks tekkis arvatavasti juba inimkonna koidikul. On arvatud, et 4000 aastat tagasi ehitati primitiivseid rippsildu Hiinas, Indias ja mujalgi. Rippsildade kandeelementideks said köied, mis punuti taimede (näiteks liaani) kiust. Ka bambus leidis Hiinas ja Indias kasutuse rippsildade ehitamisel.
Tõenäoliselt kõige varasem primitiivsete ujuksildade, samuti konsoolsildade kasutuselevõtt toimus Hiinas umbes 2000 eKr.
David J Brown. Bridges: Three Thousand Years of Defying Nature. Richmond Hill, Ontario: Firefly Books, 2005 ISBN 1-55407-099-6
Silma looduskaitseala on kaitseala Lääne-Nigula vallas Hara, Kudani, Pürksi, Saare, Sutlepa, Tahu, Österby, Ingküla, Linnamäe, Salajõe, Saunja ja Kärbla külas ning Haapsalu linnas Herjava külas (59° 1′ 16″ N, 23° 35′ 1″ E). Kaitseala maismaa pindala on 3442 ha, veeosa pindala on 1353 ha, kogupindala on 4795 ha. Kaitseala läbivad või sellel on järgmised veekogud: Salajõgi, Kärbla peakraav, Taebla jõgi, Võnnu oja, Vööla meri, Kudani järv, Sutlepa meri, Hertsemaa silm, Linaleoauk, 3 nimetut järve. Kaitseala kattub ka Natura aladega Väinamere linnuala ja Väinamere loodusala
Kaitseala ajalugu ulatub 1939. aastasse, mil Haapsalu lahel võeti tähelepanu alla tervisemuda ala. Aastal 1964 võeti kaitse alla Kudani järv. Praegused piirid ja kaitse-eeskiri on aastast 1998. 
Silma looduskaitsealal kaitstakse peaasjalikult Haapsalu lahe ja Noarootsi poolsaare jäänukjärvi ja roostikke, kuivõrd need on tähtsad veelindude rändepeatus-, pesitsus- ja sulgimispaigad, ning rannaniite. 
Kaitseala on rahvusvahelise tähtsusega linnuala ja Aafrika-Euraasia veelindude kaitse kokkuleppe (AEWA) demonstratsiooniala. Kaitsealal on vaadeldud üle 200 linnuliigi (sealhulgas merikotkas, kalakotkas, must-toonekurg, sookurg, laululuik, väike-luik). Sügisrändel on korraga registreeritud kuni 100 000 veelindu.
Võõla-Kudani sihtkaitsevöönd (292,5 ha)Silma looduskaitseala keskkonnaregistri kood on KLO1000197.

Silmaks laiemas tähenduses loetakse silmakoopa sisu ja silmalaugusid.Silm või silmad on paljudel loomadel, sealhulgas inimesel. Isegi mõnel ainuraksel on valgustäpp, mis võimaldab eristada valgust pimedusest. Arenenud nägemine võimaldab kaugelt avastada nii toitu kui vaenlasi, samuti liigikaaslasi.
Paljudel loomadel on silmad paariselundid. Kaks silma võimaldavad paremat ruumilist nägemist kui üks.
Putukatel on kahte liiki silmad: lihtsilmad (ocelli) ja liit- ehk fassettsilmad (oculi).
Silma sarvkestale langevad valguskiired läbivad silma eeskambri, murduvad silmaläätses, läbivad silma klaaskeha ja langevad silma tagaseinas olevale võrkkestale, millele moodustunud kujund edastatakse ajju ja töödeldakse.
Vanimad fossiilsed silmad on leitud alamkambriumi kivististest. Need on umbes 540 miljonit aastat vanad. Sel perioodil toimus evolutsioon eriti kiiresti ja seda perioodi nimetatakse kambriumi plahvatuseks. USA zooloog Andrew Parker on oletanud, et see ei ole juhuslik kokkusattumus, vaid silma teke võis põhjustada eluvormide kiire mitmekesistumise. Enne seda olid mõnel loomaliigil küll valgustundlikud rakud, kuid alles silma teke võimaldas kiiret liikumist ja orienteerumist.
Evolutsioonilises mõttes ei võta silma arenemine palju aega. Väikeste mutatsioonide looduslikule valikule allutamise modelleerimine näitab, et tõhusale fotopigmendile tuginev lihtne optiline meeleelund võib areneda keerukaks inimsilmasarnaseks elundiks umbes 400 000 aastaga. Maailmast on leitud nii tänapäevastelt kui väljasurnud liikidelt mitmesuguse arengutasemega nägemiselundeid, mistõttu silma arengufaasid on evolutsioonilises mõttes hästi jälgitavad. Evolutsiooniline surve silma arenemisele on sealjuures katkematu, sest mis tahes arenguetapil on pisut rohkem arenenud silmast enam kasu kui pisut vähem arenenud silmast.
Tänapäeval on silmadega loomi väga erinevates loomarühmades. Kõige tõenäolisemalt on silmad nendes loomarühmades arenenud üksteisest sõltumatult. "Loomade elu" kirjutab: "Kui paluda zooloogil tuua näide loomariigi arengu kõige hämmastavama joone kohta, siis ei viitaks ta inimese silmale (mis muidugi on imetlusväärne elund) ega kaheksajala silmale, vaid pööraks tähelepanu sellele, et need mõlemad, nii inimese kui ka kaheksajala silm, on väga sarnased. Nad pole sarnased mitte ainult ehituselt, vaid sageli ka välisilmelt.".
Silmad arenesid loomadel välja enne peaaju. Ei ole mingit vajadust teavet töötleva elundi järele, kui ei ole meeleelundeid, mis teavet hangiksid.
Enamikul selgroogsete liikidel on kaks silma. Mõneti võib erandiks pidada tuataarat, mille pealael on halvasti arenenud kolmas silm ehk kiirusilm. See on kahekihiline, selle põhjas on valgustundlike rakkude kiht ja sellel midagi läätsetaolist. Kiirusilmaga saab tajuda päikesekiirgusest tingitud valgustatuse astet ning see aitab loomal koha ja asendi valimisega reguleerida kehatemperatuuri, kuid kujutiste eristamiseks see ei kõlba.Mõnel loomal, näiteks mutil, on silmad taandarenenud ja kaetud nahaga. Taandarengu põhjustab elu täielikus pimeduses, kus midagi näha ei ole võimalik. Lihtsalt öine eluviis ei põhjusta nägemise halvenemist, vastupidi, sageli on öise eluviisiga loomad väga terase nägemisega, sest öösiti ei ole täielikult pime.
Mõnel loomal võimaldavad silmad tajuda värvi. Seda suudavad linnud ja paljud roomajad, kuid imetajatest üksnes vähesed rühmad, sealhulgas esikloomalised. Värvi aitavad tajuda silma võrkkestas paiknevad värvustundlikud kolvikesed. Värvitaju aitab sageli paremini avastada küpseid puuvilju, mis oli esikloomaliste põhiline toit, ja eristada neid toorestest.
Mao silm on paariline silmakoopas paiknev ja talitlev nägemiselund. Silm koosneb silmamunast ja neid ümbritsevatest abielundeist. Mao silmad aitavad enamikul tänapäeva maolistest saakloomi näha (liikumatuid objekte nad harilikult ei jahi) ja ka ennast kaitsta. Üksnes osadel infraseltsi Scolecophidia kuuluvatel maoperekondadesse liigitatud kaevuva eluviisiga madudel on silmade nägemisfunktsioonid taandarenenud.
Silmamuna (bulbus oculi) moodustab silma optilise süsteemi koosnedes ka vesivedelikust, silmaläätsest ja klaaskehast.
Madude silmalääts erineb teiste roomajate omast. Fookuskaugus ehk akommodatsioon toimub mao silmas mitte silmaläätse kuju muutmise teel, mis on ümmargune ja kollase värvusega, vaid silmaläätse liikumise teel (silmasisene rõhk) võrkkestast kaugemale.Mao silmadel puudub kõvakestaluukeste võru.
Eesmine kamber sisaldab vesivedelikku ning tagumine kamber, klaaskeha silmaläätse taga, sisaldab klaaskehanestet.Silmaläätse ümbritseb ripskeha, kuid ripslihas puudub. Ripskeha on ühenduses vöötmekesekiududega (fibrae zonulares) ja läheb üle võrkkestaks.Mao silma katab väljast silmakilbis, ta paikneb külgvaates vaadatuna otse silma ees. Silmakilbis on läbipaistev, va kestamise ajal, siis muutub see piimjaks ja mao praktiliselt pimedaks. Silmakilbist varustavad toitainetega veresooned ja see uueneb koos ülejäänud nahaga kestamise ajal pidevalt. Silmakilbise morfoloogiat ja kirjeldust kasutatakse maoliste klassifikatsioonil.
Silmakilbis moodustub kokkukasvanud laugudest ja katab sarvkesta. Madudel on tuvastatud silma sarvkest embrüonaalses arengujärgus, juba 3-nädalastel hariliku nastiku embrüotel.Igapäevaselt hoolitseb sarvkesta niisutamise ja toitmise eest Harderi näärme õlijad eritised. See niisutab silmakilbist ja sarvkesta ning suubuvad nina-pisarajuhadesse ja nende kaudu Jacobsoni elundisse ja edasi suuõõnde.Madudel esineb pisarakanalikeste anatoomias varieeruvusi, nii suubuvad Harderi näärmed harilikul nastikul otse pisarakanalikestesse, kuid osadel madudel suubuvad harunenud väiksemad pisarakanalikesed silmakilbise tagusesse ruumi (silma eesmine kamber) ja seejärel suubuvad ühte pisarakanalikesse.Madudel ei moodusta silmakilbis ja sarvkest üksteist katvaid kesti vaid neid eraldab vahekiht (silma eesmine kamber), mis kestumise käigus täitub lümfivedelikuga.
Silmamuna seina seesmine kiht – võrkkesta kiht – on väga õhuke ja varustatud veresoontega.Silmamuna seina tagumise kihi – koroidea – funktsioonid võivad varieeruda. Madudel, kel silma võrkkest on varustatud rohkete veresoontega, ei oma koroidea otsest toitefunktsiooni.
Objektide liikumine ja tunnistamine (maod ei erista värve, neil on arvatavasti kahevärviline nägemine, ega kujundeid) tuvastatakse teadlaste arvates just madude võrkkestas asuvate kepikeste ja vähem kolvikeste poolt. Kuid leidub ka erandeid, nii on mitmete merimadulaste võrkkesta peamisteks nägemisretseptorrakkudeks just kolvikesed.
Eriti hästi tunnetavad liikumist kobrad. Kepikeste ja kolvikeste tüübid ja arvukus võrkkestas varieerub maoliigiti.
2–3 kihist bipolaarsete, horisontaalsete ja amacrine rakkudest ja ganglionirakkudest.Madude silma võrkkesta ehitus ei ole kogu ulatuses ühesugune ning varieerub ka liigiti ja indiviiditi.Võrkkesta toetab sidekoest (kollageenikiududest) kõvakest.Silmaläätse ja võrkkesta läbivat valgust reguleerib ka vikerkest. Madude vikerkest on erinevatel maoliikidel erineva värvusega, mis oleneb ka nende eluviisist. Esineb helepruuni, punase, kollase, tumepruuni, rohelise iirisega madusid. Madude kestumise ajal muutub läbipaistev silmakilbis piimjaks ja mao iirise värv ei ole palja silmaga vaadates tuvastatav. Hariliku rästiku silmade värvuses esineb sooline erinevus: emaste rästikute vikerkest on helepruun ja isaste oma punane.Vikerkesta keskel asuv pupill on erineva kujuga, kas vertikaalne, ümmargune ehk horisontaalne. Lihtsustatult võib öelda, et päevase eluviisiga maod (kes päeval aktiivsed) saavad pupilli vikerkesta lihaste abil ümara hoida ning maod kes öise eluviisiga (videvikus ja öösel tegutsevad) saavad pupilli vertikaalse hoida. Nii on kassmaol (Telescopus fallax), osadel lõgismadulastel, harilikul rästikul vertikaalsed aga harilikul nastikul ümmargused pupillid. Piugmadude pupill on horisontaalne.
Maod muudavad pupilli kuju ja reguleerivad vikerkesta lihaseid liigutades silma saabuva valguse hulka.
Nägemistee koos nägemisnärviga sarnaneb suuresti teiste roomajate omaga. Madude nägemisnärvis on nii närvisüsteemi suunas (aferentsed) impulsse toovaid närvikiude kui ka implusse viivaid närvikiude (eferentsed). Nägemisnärv koosneb erineva suurusega närvikiududest ja moodustavad mitmed nägemisteed, mis väljuvad ja suubuvad nii hüpotalamuses, eesajus kui ka talamuses.Kõigil madudel esineb embrüonaalse arengujärgus näsakoonus, kuid kuna elund on madudel ajutine siis arvatakse, et enamikul täiskasvanud madudel näsakoonus (närvirakkudest koosnev) puudub. Kuid võib esineda rästikutel.
Inimese silm koosneb silmamunast ja abielundeist. Silma abielundite hulka loetakse silmalaud, kulmud, pisaraaparaat ja silmamuna liigutavad lihased.Inimese silm kui optiline süsteem koosneb silmaläätsest, ripslihasest, pupillist, nägemisrakkudest ja nägemisnärvist. Silmalääts on elastne kumerlääts, mille kõverusraadiust reguleerivad ripslihased. Pupill on ava vikerkestas, mis kontrollib reflektoorselt silma pääseva valguse hulka. Nägemisrakkude nimetust kannavad valguse intensiivsusele väga tundlikud kepikesed ja värvi eristavad kolme tüüpi kolvikesed. Nägemisrakkudest läheb signaal mööda nägemisnärvi ajju, kus signaal tõlgendatakse kasulikuks informatsiooniks. Terve silma korral siseneb valgus pupilli kaudu silma, läbib läätse ja liigub sealt läbi klaaskeha silma põhja võrkkestale, kus moodustab kolbrakkuderohkel piirkonnal ehk kollatähnil ümberpööratud kujutise.
Pikemalt artiklis 2014. aasta Ebola viirushaiguse epideemiaUSA arst Ian Crozier nakatus Ebola viirushaigusse Sierra Leones, kus ta töötas koos Pooleyga Maailma Terviseorganisatsiooni kutsel, ja lennutati Atlantasse Emory ülikooli haiglasse 9. septembril 2014.
Ian Crozieri raviti Will Pooleylt saadud antikehadega ja tunnistati viirusevabaks. Vähem kui kahe kuu pärast leiti tal silmast Ebola viirus.

Singapur (sanskriti keeles सिंहपुर 'Lõvilinn'; ametlik nimi Singapuri Vabariik) on riik (linnriik) Kagu-Aasias Malaka poolsaare lõunaosa lähedal asuval Singapuri saarel ja lähiümbruse väikesaartel. Singapuris elab ligi 6 miljonit inimest (5 888 926 juuli 2017).
Singapur on arenenud turumajanduse ja kõrge elatustasemega riik, kus levinud asjaajamiskeel on inglise keel. Riigi sotsiaalmajanduslikku seisu iseloomustab näiteks 2% töötus. Singapuri võib tänapäeval pidada enim konfutsiaanlikku kultuuri kandvaks riigiks maailmas. Singapuri avaliku sektori teenistujate palkamisel kasutatakse tänapäeval konfutsiaanlikku eksamisüsteemi.
Nimi "Singapur" (सिंहपुर 'Lõvilinn') tuleneb sanskriti keelest sõnadest siṃha (सिंह) 'lõvi' ja pūra (पुर) 'linn.' Malai pärimuse järgi andis piirkonnale nime Srivijaya prints Sri Tri Buana, kes tuli saarele jahile. Äkki märkas prints tundmatut looma, kel oli punane karvastik, must pea ja valge manisk. Kui hämmastunud prints küsis ühelt õukondlaselt, mis loom see on, vastas too, et see on lõvi. Prints pidas lõvi ilmumist heaks endeks ja rajas pärimuse järgi 1323 Singapuri linna.
Singapur paikneb Kagu-Aasias Malaka poolsaare lõunaosa lähedal asuvatel saartel. Riik piirneb põhjas, läänes ja idas Malaisiaga, millest teda eraldab Johori väin. Riigist lõunas asub Indoneesia, millest Singapuri eraldab Singapuri väin.
Riigi rannajoone kogupikkus on 195 kilomeetrit. Pikimad vahemaad riigis on 49 kilomeetrit idast läände ja 25 kilomeetrit põhjast lõunasse.
Singapur on saareriik. Riigis asub üle 60 saare, kuid saarte arv on rannikumere täitmise tõttu ajapikku vähenenud ja riigi pindala suurenenud. Lisaks looduslikele saartele on rannikumerre moodustatud ka tehissaari. Riigi suurim saar on Singapuri saar, pindalaga 544 km². Riigi suuruselt teine saar on Pulau Tekong, pindalaga 24,4 km².
Singapuri saar jaguneb maastikugeograafiliselt kolmeks piirkonnaks. Saare keskosa on mägine, lääneosa künklik ja idaosas laiub tasandik. Singapuri kõrgeim tipp Timah kõrgub 163 meetrit üle merepinna.
Serangooni jõgi (8 kilomeetrit)Singapuris puuduvad looduslikud järved, kuid riigis on rajatud 17 tehisjärve, millest suurim on Kranji veehoidla. Varem veeti joogivett Singapuri Malaisiast.
Singapuris on tiheda inimasustuse tõttu looduslikke alasid vähe. Metsamaa hõlmab 3,3% Singapuri pindalast. Singapuris kasvab teadaolevalt 2141 pärismaist liiki, 1822 võõrliiki ja 210 krüptogeenset liiki taimi. Saarte taimestikku on mõjutanud põliste liikide väljasuremine ja uute liikide sissetoomine ning levimine. Looduses leidub 18 liiki käpalisi. Enamik Singapuri puittaimi kuulub madaraliste (Rubiaceae) seltsi, moodustades alusmetsa. Riigi ohustatumad taimed on kukesabaline Pemphis acidula, 3 väikese asurkonnaga tähtmanglipuu (Bruguiera parviflora), 1996 tuvastatud kandeelia, manglipuu (Xylocarpus rumphii) ja avitsennia (Avicennia marina).
Kuigi riigi nimes kajastub lõvi, siis Singapuris pole teadaolevalt kunagi lõvisid elanud. Malai pärimuse järgi riigile nime andnud loomaks on peetud malai tiigrit.
Riigi ohustatumad loomaliigid on krabiliik Johora singaporensis ja hiljuti avastatud madu Cylindrophis mirzae.
Endeemsetest putukatest on Singapurist leitud kilklased Cardiodactylus singapura ja Svistella chekjawa; ritsiklased Oxylakis singaporensis ja Glenophisis singapura; nokalised Naucoris minutus ja Mangalcoris miniatus; põrnikalised Hydraena singaporensis ja Parathroscinus magnus; sipelgalised Leptanilla hypodracos ja Cerapachys singaporensis ning kahetiivalised Empis producta ja Ngirhaphium murphyi; koibikuline Stylocellus ramblae, tigu Cyclophorus aquilusa, nälkjas Elysia singaporensis ning mitmed ämblikulised.Riigis on tuvastatud 85 liiki mageveekalu. Neist Gobiopterus birtwistlei elab vaid Singapuris.
Singapuris on leitud 28 liiki kahepaikseid. Neist 26 liiki on päriskonnalisi ja 2 liiki sabakonnalisi.Riigist on leitud 109 liiki roomajaid. Riigis elab 15 liiki mürkmadusid.Riigis on kohatud 404 liiki linde. Ohustatud liikidest elavad Singapuris suurbülbül (Pycnonotus zeylanicus) ja kuldtsiitsitaja (Emberiza aureola).
Singapuris kehtivad võrreldes Eestiga äärmiselt ranged keskkonnakaitse reeglid. Näiteks on sätestatud 1000 Singapuri dollarit prügi maha viskamise ja 100 Singapuri dollarit nätsu mahasülitamise eest. Korduva teo sooritamisel on kõrgeim karistusmäär 5000 Singapuri dollarit.Singapuri elanikud tekitavad ööpäevas 8559 tonni prügi. Pea samas koguses jäätmeid läheb taaskasutusse.
Singapuris asub üle 300 pargi ja 4 looduskaitseala. Bukit Timahi looduskaitsealal on leitud 40% riigi taime- ja loomaliikidest.
Singapuris valitseb troopiline kliima. Keskmine ööpäevane temperatuur on +24 °C kuni +31 °C. Ööpäevane õhuniiskus kõigub keskmiselt 60 ja 90 protsendi vahel. Novembrist märtsini tabavad riiki mussoonvihmad, seejuures novembrist jaanuarini sajab väga palju. Aprillist septembrini valitseb kuivem periood.
Singapur on parlamentaarne vabariik. Riigipea on president. Valitsust juhib peaminister. President valitakse ametisse 6 aastaks.
Seadusandlik võim kuulub ühekojalisele parlamendile, mis koosneb 101 liikmest. 89 liiget saavad ametisse valimiste järel, 9 määrab president ja 3 opositsiooniparteid. Parlamendiliikmed valitakse ametisse 5 aastaks.
2015. aasta parlamendivalimiste järel sai parlamendis Rahvapartei 83 ja Tööpartei 6 kohta.
Põhiseadus jõustus 22. detsembril 1965. Riik võeti ÜRO-sse 21. septembril 1965.
Singapuril puudub riiklik haldusjaotus. Singapuri linn jaguneb viieks ringkonnaks (district), mis hõlmavad kogu riiki:
Singapuri elanikkond jaguneb kodanikeks, alalisteks residentideks ja mittealalisteks residentideks. Singapuri alal toimus esimene rahvaloendus 1871. Alates 1970. aastast peetakse rahvaloendusi iga 10 aasta tagant. Viimane rahvaloendus toimus Singapuris 2010.
2015. aasta seisuga elas Singapuris 5,54 miljonit inimest. Neist 3,38 miljonit (61%) olid Singapuri kodanikud, 528 000 (10%) alalised residendid, kes ühtekokku moodustavad Singapuri residendid (ehk 71% elanikkonnast) ning 1,63 miljonit (29%) mittealalised residendid.
2015. aastal oli sündimusmäär 9,7‰, suremusmäär 4,8‰ ja imikute suremusmäär 1,7‰.
2015. aastal elas Singapuris 3,9 miljonit residenti (71% kogurahvastikust). Neist 2,9 miljonit olid hiinlased, 520 000 malaid ja 355 000 Indiast pärit kodanikud.
Singapuri ametlikud keeled on hiina keel, inglise keel, malai keel ja tamili keel.Riigi elanikkonnast peab 36,3% emakeeleks hiina keele põhjahiina murderühma (mandariini keel), 29,8% inglise keelt, 11,9% malai keelt ja 8,1% hiina keele mini murderühma kuuluvat hokkieni keelt.
Singapuri põhiseadus sätestab usuvabaduse. 2010. aasta rahvaloenduse andmetel on 33% Singapuri residentidest budistid ja 11% taoistid. 2000. aasta rahvaloendusega võrreldes suurenes 2010. aastaks kristlaste hulk varasemalt 15% 18%-ni. Moslemeid on 15% ja hinduiste 5,1%.
57% hiinlastest peab end budistiks või taoistiks ja 20% kristlaseks. Seejuures budistide ja taostide osakaal hiinlaste seas langes 2010. aastal 2000. aastaga võrreldes, kuid kristlaste osakaal kasvas 17%-lt 20%-le.
India päritolu elanike seast on 59% hindud, 22% moslemid ja 13% kristlased. 99% malaidest on moslemid.
Kõrgharidusega elanike seast tunnistas 2010. aastal 24%, et nad ei tunnista ühtki religiooni. Madalama haridusega elanikud on kas budistid või taoistid. Kristlased ja moslemid kuuluvad peamiselt keskharidusega elanike hulka.
1972. aastal moodustati Singapuris katoliiklik peapiiskopkond. 2014. aasta andmetel tegutses riigis 65 katoliku ilmikpreestrit ja 80 regulaarvaimulikku.
Singapuri relvajõud koosnevad armeest, mereväest ja õhujõududest. Relvajõududes teenib vähemalt 50 000 tegevväelast. Singapur kulutas 2015 riigikaitsele 3,22% sisemajanduse kogutoodangust. Riigi kodanikele kehtib 2-aastane ajateenistus. Kõrgeim auaste relvajõududes on kindralleitnant.
Singapur asus oma relvajõude arendama, kui Suurbritannia otsustas 1971. aastaks alalt oma väed välja viia. Singapur on teinud kaitsealast koostööd Iisraeliga.
Armeejuhile (Chief of Army) alluvad kindralstaap, 6 diviisi, rannakaitseüksus, kiirreageerimisüksus ja erioperatsioonide üksus.Singapuri armee koosseisu kuuluvad veel järgmised üksused:
transpordiüksus.2006 võtsid Singapuri relvajõud kasutusse 96 Leopard 2A4 tanki. Armee relvastusse kuuluvad ka 350 SM-1 tanki; 22 AMX-10P ja 500 Bionixi jalaväesoomukit, HIMARSi raketitõrjesüsteem, 54 SSPH-1 Primus liikursuurtükki, 200 granaadiheitjat Carl Gustaf M2 ning tankitõrjekompleksid MILAN ja SPIKE.
Singapuri sõjalaevastikku kuuluvad Formidable-klassi fregatid, Victory-klassi korvetid, Independence-klassi laevad, Fearless-klassi patrullpaadid ja Bedok-klassi miinilaevad.
Singapur kasutab Archer ja Challenger-klassi allveelaevu. Riik on lähiaastatel tellinud Saksamaalt 4 uut Type-218SG allveelaeva.Riigi sõjalaevastik paikneb Changi ja Tuasi mereväebaasides.
Singapuri õhujõudude koosseisu kuuluvad F-15 Eagle ja F-16 Fighting Falcon hävitajad, C-130 Hercules transpordilennukid, CH-47 Chinook helikopterid, AS 332 Super Puma helikopterid, AH-64D Apache helikopterid ja Sikorsky S-70B Seahawk helikopterid.
Singapuri kattega teede kogupikkus on 3425 kilomeetrit, millest 161 kilomeetrit on kiirteid. Singapur on maailma väikseim riik, kus asuvad kiirteed.
Riigi raudteevõrgu kogupikkus on 153,2 kilomeetrit. Kogu raudteevõrk hõlmab 104 raudteejaama. Singapuril on raudteeühendus Malaisiaga.
Riigi peamine sadam on Singapuri sadam, mis on maailma suuruselt teine sadam aastase kaubatonnaaži mahult.
Esmakordselt mainitakse ala Hiina ürikutes 3. sajandil nimega "Pu Luo Chung". I aastatuhande lõpus domineeris piirkonnas Srivijaya riik. Malai annaalide andmetel moodustati alal 14. sajandil Singapura kuningriik, kuid muud Singapuri kajastavad kirjalikud allikad selle perioodi kohta puuduvad. Samas tõendavad arheoloogilised väljakaevamised, et Singapuris oli 14. sajandil vähemalt üks suurem asula. Singapura kuningriigi rajaja ja esimene kuningas oli Srivijaya prints Sri Tri Buana, kes andis alale ka Singapuri nime. Riigi viimane kuningas Parameswara põgenes 1398 Majapahiti sissetungi järel Malaka poolsaarele ja rajas Malacca sultanaadi.
1320 saabusid Singapuri alale mongoli kaupmehed ja 1330 külastas saart Hiina rändur Wang Dayuan. 1511 vallutasid Portugali kolonistid Malacca sultanaadi ja 1613 likvideerisid Singapuri asustuse. Hiljem kuulus Singapuri alal formaalselt Johori sultanaadile.
Britid rajasid Singapuri kaubandustugipunktina 6. veebruaril 1819 Briti Bencooleni kindralkuberneri Thomas Stamford Rafflesi ja brittide abiga troonile upitatud Johori sultani vahel sõlmitud lepinguga. Kui seni elas Singapuri saarel umbes 1000 elanikku, siis ala sattumisel Briti impeeriumi valdusesse hakkas kasvama hiinlaste hulk. 1824 peeti Singapuris esimene rahvaloendus. Kindralkuberner Raffles määras Singapuri halduriks major William Farquhari, kes rajas vabasadama, mille käive kasvas aastatega kiiresti. 1824 sõlmitud Suurbritannia ja Hollandi vahelise lepinguga jäi Singapur Briti impeeriumi valdusesse. 1826 asus asundust haldama Briti Ida-India kompanii ja 1830. aastast kuulus ala Briti Bengali presidentuuri haldusalasse. 19. sajandi keskel sai Singapurist oluline kaubandussadam. 1867 muudeti Singapur Briti kroonikoloonia osaks. Singapuri hiinlaste kogukond toetas heldelt 1911 Xinhai revolutsiooni.
Jaapani väed tungisid Teise maailmasõja ajal 8. veebruaril 1942 Singapuri ja 15. veebruaril 1942 kapituleerus Briti kindralkuberner Arthur Percival koos 130 000 Briti impeeriumi eri piirkondadest pärit sõduriga. See oli arvukaim Briti üksuste kapituleerumine Teise maailmasõja ajal. Jaapani okupatsioon lõppes Singapuris 15. augustil 1945.
Singapuri tabasid sõja lõppedes kuni iseseisvuse saavutamiseni sotsiaalsed rahutused. Singapur sai 1. aprillist 1946 sõltumatuks Briti kroonikolooniaks. 1948 moodustati Singapuri esimene täidesaatev ja seadusandlik kogu. 25. augustil 1947 rajati Singapuri Progressivistlik Partei, mis sai esimestel valimistel seadusandlikus kogus 3 kohta ja järgmiste valimiste järel 1951. aastal 6 kohta. Jurist Lee Kuan Yew moodustas koos mõttekaaslastega 21. novembril 1954 Tööpartei, mis 1955. aasta valimistel sai 3 kohta. Valimiste järel moodustas Singapuri esimese valitsuse Töörinde juht David Marshall. 1959 sai Singapur täieliku omavalitsuse ja valimised võitis Tööpartei, mille juht Lee Kuan Yew sai 3. juunil 1959 Singapuri esimeseks peaministriks, jäädes sellesse ametisse novembrini 1990. 1963–1965 kuulus Singapur Malaisia koosseisu.
Singapur kuulutas 9. augustil 1965 end iseseisvaks, kui Malaisa parlament otsustas Singapuri föderatsioonist välja heita. Järgnevatel aastakümnetel koges Singapur hoogsat majanduskasvu ja kui Hiinas sai võimule Deng Xiaoping, käisid Hiina ametnikud Singapuris ettevõtlusalaseid kogemusi omandamas. Esimese suurema löögi Singapuri majandusele andis 1997 Kagu-Aasia finantskriis. 1990 andis Lee Kuan Yew valitsusjuhi ameti üle Goh Chok Tongile. 2004 sai peaministriks Lee Hsien Loong.
Singapur tunnustas Eesti iseseisvust 6. septembril 1991. Eesti sõlmis diplomaatilised suhted Singapuriga 2. veebruaril 1993. Eesti suursaadik Singapuris resideerib Indias.
Eesti peaministritest on Singapuri külastanud Tiit Vähi 1997 ja Andrus Ansip 2011. Lisaks on Singapuris käinud välisminister Urmas Paet ja majandusminister Juhan Parts.
Eesti on Singapuriga sõlminud koostööleppe informatsiooni- ja kommunikatsioonitehnoloogia valdkonnas, lennundusleppe otseühenduse loomiseks ja tulumaksudega topeltmaksustamise vältimise ning maksudest hoidumise tõkestamise lepingu.
Singapuri otseinvesteeringud Eestisse olid 31. detsembril 2015 kokku 102,3 miljonit eurot. Eesti otseinvesteeringud Singapuri olid 1,8 miljonit eurot. Eesti ettevõtted eksportisid Singapuri masinaid ja seadmeid (34,6%), metalle ja metallitooteid (34,5%) ning keemiatooteid (10,9%).
Singapurist Eestisse imporditi peamiselt masinaid ja seadmeid (39%), plaste ja plasttooteid (35,7%) ning keemiatooteid (14,7%).
Peale Eesti taasiseseisvumist hakkas eestlasi siirduma Singapuri tööle. 2014. aasta seisuga osales aktiivsemalt eestlaste seltsielus umbes 50 inimest. Eestlaste ürituste eestvedaja on Kaia-Reet Parv.
Singapuri haridussüsteem on kolmeastmeline: põhiharidus, keskharidus ja keskhariduse järgne haridus.. 2010. aasta rahvaloenduse andmetel on 22,8% Singapuri elanikest kõrgharidusega.
Singapuri kultuuris on kombineeritud Aasia ja Euroopa kultuuri mõjud. Riigis tähistatakse hiina, malai kui kristliku kultuuri tähtsamaid pidustusi. Riigi tähtsaim püha on iseseisvuspäev 9. august.
Singapurist on pärit poplauljad Stefanie Sun ja JJ Lin. 1979 moodustati Singapuri sümfooniaorkester.
Singapuri filmikunst hakkas arenema 1990. aastatel. Nimekaimad filmiprodutsendid on Eric Khoo ja Jack Neo. Singapuris toimub Bryan Forbesi filmi "King Rat" tegevus.
Riigi vanim muuseum on Singapuri rahvusmuuseum, mis rajati 1849. Teised riiklikud muuseumid on veel Aasia tsivilisatsioonide muuseum, 1996 avatud Singapuri kunstimuuseum, 2015 avatud Singapuri riiklik kunstigalerii ja 2008 avatud riiklik kunstimuuseum 8Q SAM.
Singapuri sportlased võistlesid esmakordselt 1948. aasta suveolümpiamängudel Londonis. Riigi sportlased on suveolümpiamängudelt võitnud 1 kuld-, 2 hõbe- ja 2 pronksmedalit. Feng Tianwei on lauatennises võitnud suveolümpiamängudelt 3 medalit. Riigi sportlased on rahvusvahelistel võistlustel olnud edukad lauatennises, sulgpallis, purjetamises ja ujumises. Singapuril on oma jalgpalliliiga, kuhu kuulub 12 klubi. Singapuri jalgpallikoondis on 4 korda tulnud ASEANi meistriks. 2010 peeti Singapuris noorte olümpiamängud.
Singapore to erect a Tuas mega port, The envisioned consolidated container port will handle 65 million TEUs annually, 2. oktoober 2012
Peaminister oli pisarais: Singapur iseseisvus täna 42 aastat tagasi vastu tahtmist, Delfi, 9. august 2017
Sinikas (Vaccinium uliginosum) on kanarbikuliste sugukonda mustika perekonda kuuluv mitmeaastane ühekojaline kääbuspõõsas.
Sinikas on levinud taim põhjapoolkera metsa- ja tundravööndis kogu Euraasias ja Põhja-Ameerikas. Sinikas on sage kogu Eestis. Kasvab rabade ja siirdesoode servaaladel, soo- ja rabametsades. Sinikas kasvab ainult happelisel pinnasel; armastab niiskust.
Taime kõrgus on 30...70 cm. Puitunud vars on püstine, tugev ja harunev. Lehed on munajad, sinakasrohelised; lehe pikkus on tavaliselt 8...20 mm ja laius 4...20 mm. Noortel taimedel võivad lehed püsida ka üle talve.
Sinikas õitseb mais-juunis. Õied on kahesugulised. Õied on valkjad või roosakad, pikliku kupja 4...6 mm pikkuse krooniga. Õied asuvad 1...3-kaupa longus raagudel. Tolmeldajateks on peamiselt mesilased ja liblikad. Suhteliselt hea meetaim.
Sinikas paljuneb valdavalt vegetatiivselt, kuid lagedatel niisketel kohtadel võib paljuneda ka seemnetega. Seemned levivad lindude abil.
Mari on sinine, kaetud valkja vahakirmega, veidi pikergune, paljuseemneline. Marjad valmivad juulis. Sinikas on hea saagikusega.
Mari on mahlakas ning veidi lääge, vesise maitsega, sest sisaldab suhteliselt palju suhkruid ja vähe happeid. Rahvapärane nimetus "joovikas" on pärit ilmselt sellest, et osa inimesi on sinikat süües kerget joovet kogenud. Tegelikult marja joovastavat toimet tõestatud ei ole ning tegemist võib olla kas ülitundlikkusega või asjaoluga, et sinikas kasvab sageli koos sookailuga, mille eeterlikud õlid võivad tõepoolest halba enesetunnet põhjustada.

Sirmium oli linn Pannoonias, Rooma keisririigi iidses provintsis. Esmakordselt mainitud 4. sajandil eKr ning algselt asustatud illüürlaste ja keltide poolt, vallutati see 1. sajandil eKr roomlaste poolt ja sai seejärel Rooma provintsi Pannonia Inferior pealinnaks. Aastal 294 pKr kuulutati Sirmium üheks neljast Rooma keisririigi pealinnast. See oli ka pretoriaanide Illyricumi prefektuuri ja Pannonia Secunda provintsi pealinn. Sirmium paiknes Sava jõe ääres, praeguses Sremska Mitrovicas, Vojvodina provintsis, Põhja-Serbias. Serbia vabariik kuulutas selle koha aastal 1990 erilise tähtsusega arheoloogiliseks paigaks. Sremi piirkond on selle järgi oma nime saanud.
Sirmiumis elas 100 000 inimest ja see oli üks oma aja suuremaid linnu. Kuid Colin McEvedy arvates elas seal vaid 7000 inimest, mis põhineb arheoloogilise paiga suurusel. Ammianus Marcellinus kutsus seda "linnade hiilgavaks emaks".
Sirmiumi varemed seisavad tänapäeva Sremska Mitrovicas, 55km Belgradist (Rooma Singidunum) läänes ja 145km kaugusel Kostolacist (Rooma Viminacium). Arheoloogid on leidnud jälgi organiseeritud inimelust Sirmiumis 5000. aastast eKr. Linna on esmakordselt mainitud 4. sajandil eKr ning see oli esialgu asustatud illüürlaste ja keltidega (s.o. pannoonia-illüüria amantiinide ja keldi skordiskidega). Triballide kuningat Syrmust peeti hiljem eponüümsekse Sirmiumi asutajaks, kuid juured on erinevad, ja kaks sõna sulandusid üheks alles hiljem. Nimi Sirmium ise tähendab "voolu", "voolavat vett", "märgala", viidates lähedalasuvale jõele, kui naabruses on Sava, ladina  Savus.
Koos skordiskide kui liitlastega võttis Rooma prokonsul Marcus Vinicius Sirmiumi 14. aasta paiku eKr. 1. sajandil pKr omandas Sirmium Rooma kodanike koloonia staatuse ning muutus tähtsaks sõjaliseks ja strateegiliseks keskuseks Pannoonia provintsis. Rooma keisrid Traianus, Marcus Aurelius ja Claudius II Gothicus valmistusid sõjakäikudeks Sirmiumis.
Aastal 103 jagati Pannoonia kaheks provintsiks: Pannonia Superior ja Pannonia Inferior, ning Sirmium sai viimase pealinnaks.
Aastal 296 reorganiseeris Diocletianus Pannoonia neljaks provintsiks: Pannonia Prima, Pannonia Valeria, Pannonia Savia ja Pannonia Secunda, ning Sirmium sai Pannonia Secunda pealinnaks. Ta ühendas need Noricumi ja Dalmaatsiaga, et rajada Pannoonia diötsees, mille pealinn oli samuti Sirmium.
Aastal 293, seoses tetrarhia loomisega, jagati Rooma keisririik neljaks osaks; Sirmium kerkis üheks neljast Rooma keisririigi pealinnast (teised olid Trier, Mediolanum ja Nikomeedia) ja oli keiser Galeriuse pealinn. Pretoriaanide prefektuuride loomisega aastal 318 oli Illyricumi prefektuuri pealinnaks Sirmium, jäädes selleks aastani 379, kui lahutati pretoriaanide Illyricumi prefektuuri läänepoolne diötsees, Pannoonia (sealhulgas Sirmium), ja ühendati pretoriaanide Itaalia prefektuuriga oletatava nimega Illyricumi diötsees. llyricumi idaosa jäi eraldi prefektuuriks Ida-Rooma keisririigis, selle uus pealinn oli Thessaloníki.
4. sajandist oli linn tähtis kristluse keskus ja Sirmiumi piiskopi asupaik. Sirmiumis peeti viis kirikukogu. Linnas olid ka keisripalee, hipodroom, rahapada, areen ja teater, samuti palju töökodasid, avalikke saunu, templeid, avalikke paleesid ja luksusvillasid. Antiikajaloolane Ammianus Marcellinus kutsus seda "linnade hiilgavaks emaks".
Sirmiumi rahapada oli Salona rahapajaga ja hõbedakaevandustega Dinaari mäestikus seotud Via Argentaria kaudu.
4. sajandi lõpus läks Sirmium gootide võimu alla ja hiljem annekteeriti taas Ida-Rooma keisririiki. Aastal 441 vallutasid Sirmiumi hunnid; see jäi rohkem kui sajandiks erinevate hõimude kätte, nagu idagoodid ja gepiidid. Lühikest aega oli Sirmium gepiidide riigi keskus ja kuningas Kunimund vermis siin kuldmünte. Pärast 567. aastat läks Sirmium Ida-Rooma keisririigile. Avaarid vallutasid ja hävitasid linna aastal 582.
Gratianus (367–83)Viimane ühendatud Rooma keisririigi keiser, Theodosius I (378–95), sai keisriks Sirmiumis. Usurpaatorid Ingenuus ja Regalianus kuulutasid end keisriteks samuti selles linnas (aastal 260) ja paljud muud Rooma keisrid veetsid mõnda aega Sirmiumis, sealhulgas Marcus Aurelius, kes võis linnas kirjutada osa oma kuulsast tööst Meditationes.
Marcus Aurelius, Rooma keiser (161–180), kasutas Sirmiumi elupaigana Pannoonia sõjalise kampaaniate vahel 170–180
Traianus Decius, Rooma keiser (249–251), sündis Budalia külas Sirmiumi lähedal.
Claudius II Gothicus, Rooma keiser (268–270), sündis Sirmiumis ja veetis enamuse oma elust siin.
Aurelianus, Rooma keiser (270–275), sündis Sirmiumis ja kuulutati ka keisriks siin.
Galerius, Rooma keiser (305–311), valitses tetrarhia ajal tseesarina Sirmiumist (293–296).
Constantinus II, Rooma keisririigi tseesar. Kuulutati aastal 317 Sirmiumis tseesariks.
Valerius Licinius, Pannoonia diötseesi prefekt residentsiga Sirmiumis (308–314).
Aurelius Victor, Pannonia Secunda provintsi prefekt (369) ja Rooma ajaloo autor kuni Julianus Apostata valitsusajani.

Sisemeri on meri, mis on ühe või mitme väina kaudu ühenduses ookeani või mõne teise merega. 

Poeetiliselt nimetatakse saart Trinakriaks, mis tähendab kreeka keeles 'kolmnurkne' ja vihjab saare kujule.Tänapäeval moodustab Sitsiilia koos lähedalasuvate väikesaartega Sitsiilia maakonna, mis jaguneb 9 provintsiks.
Sitsiilia külgneb põhjas Türreeni merega, kirdes on ta Messina väinaga eraldatud Apenniini poolsaarest, idas külgneb Joonia merega, edelas on Sitsiilia väinaga (kunagine Aafrika meri) eraldatud Aafrikast.
Saare pindala on 25 662 km². Sellega on ta pindalalt maailma 45. ja Euroopa 7. saar, ühtlasi suurim Vahemeres, edestades pisut Sardiiniat.
Valdav osa saarest on mägine. Kõrgeim mäetipp, Etna vulkaan, on 3350 m kõrge, kõrgus muutub seoses vulkaanilise tegevusega. Sellega on Sitsiilia maailma kõrguselt 14. ja Euroopa kõrgeim saar. Etna on ka üks aktiivseimaid vulkaane maailmas ja see oli tuntud juba antiikajal.
Põhjarannik on mägine, kesk-, lõuna- ja kaguosas on madalamaid mägesid ja kõrgustikke. Sitsiilia on vulkaaniliselt aktiivses regioonis: tuntuim vulkaan Etna, mis ei jää kuigi kaugele suuruselt teisest linnast Cataniast. Kustunud ei ole ka Aeolia saarestikus asuvad Stromboli ja Vulcano. Sitsiiliat katab neli mäestikku: põhjakaldal Messina väinast Torto jõeni kulgev Apenniinide jätk, nn Sitsiilia Apenniinid, lääneosas on teine mäestik, kolmas, nn “väävlikõrgendik”, jääb saare keskossa edelasse ning neljas on kagus Hyblea kõrgendik. Rannikutasandikud on väga viljakad.
Sitsiilia moodustab põhiosa Sitsiilia maakonnast. Sitsiilia ümber on mitu saart ja saarestikku: Lipari saared, Ustica saared, Egadi saared ja Pelagie saared.
Sitsiilia ametlik keel on itaalia keel. Kohalikud räägivad sitsiilia keelt, mis erineb itaalia keelest.
Saare rahvaarv on 5 miljonit. 20. sajandi algul elas Sitsiilias 3,5 miljonit inimest.

Skandinaaviaks ehk Skandinaavia maadeks (varasem nimekuju Skandinaaviamaad) nimetatakse kitsamas, geograafilises tähenduses Rootsit ja Norrat (riike, mille territooriumi põhiosa asub Skandinaavia poolsaarel). 
Laiemas, kultuurilises ja ajaloolises tähenduses nimetatakse Skandinaaviaks Rootsit, Taanit ja Norrat või maid, kus kõneldakse põhjagermaani ehk skandinaavia keeli – lisaks nimetatud maadele ka Islandit ja Fääri saari. 
Rootsis, Taanis ja Norras peetakse Skandinaaviasse kuuluvaks Rootsit, Taanit ja Norrat. 
Inglise- ja saksakeelsetes maades käsitletakse Skandinaaviana enamasti Rootsit, Taanit ja Norrat, kuid vahel ka kõiki ülalnimetatud maid, mõnikord ka Soomet.
Teadaolevalt kasutas nime Skandinaavia (Scatinavia) esimest korda Plinius Vanem 1. sajandil pKr oma teoses "Looduslugu" ("Naturalis historia"). Plinius kirjutas, et teisel pool Jüütimaad asub Codanuse (Kattegati) väin, mis on täis saari. Suurim neist kandvat nime Scatinavia. Arvatavasti mõtles Plinius selle all Skånet Skandinaavia poolsaare lõunaosas. Pliniuse Scatinavia põhjal on rekonstrueeritud germaani nimekuju *Skaðin-awjo. Selle nime esimese osa tähendus ei ole selge, awjo tähendas arvatavasti saart.
2. sajandil kirjutas kreeka geograaf Ptolemaios ("Geographia") Skandiaist (Σκανδίαι) – neljast Läänemeres saarest, mis asusid Jüütimaast ida pool ja millest kolm olid väikesed (arvatavasti Fyn, Lolland ja Sjælland) ning üks suur (Skåne). Suurima saare kohta kasutas Ptolemaios nime Σκανδία (Skandia). 
Jordanes ("De origine actibusque Getarum") kirjutas 6. sajandil, et goodid pärinesid Scandza saarelt. 
Anglosaksi eeposes "Beowulf" (8.–11. sajand) kasutatakse Skandinaavia või Skåne kohta nimekujusid Scedenigge ja Schedeland, mis on nimega "Skandinaavia" etümoloogiliselt seotud.
Skandinaavia nimi on etümoloogiliselt seotud kohanimedega Skåne ja Skanør, mõlemad paigad asuvad Skandinaavia poolsaare lõunaosas.
Skandinaavia asustasid esimesena viimase jääaja lõpul, nooremas paleoliitikumis Hamburgi kultuuri põhjapõdrakütid, kes liikusid saagi otsingul taanduvate liustike järel. Viimasel jääajal, mis lõppes umbes 12 000 aastat tagasi enne meie ajaarvamist, jõudis jää Wisła jõeni jagunes Põhja-Euroopa kahte eraldi asetseva jääliustiku piirkonda: väike jääala, kuhu kuulusid Šotimaa, Wales, Põhja-Inglismaa ja kogu Iirimaa, ning suurem ala, kus jää kattis maad tänapäeva Läänemere ümbruskonnas. Jää all olid tänapäeva Norra, Rootsi, Soome, Eesti, Läti ja Leedu, Jüüti poolsaare idapoolne osa, Schleswig-Holsteini idaosa, Kirde-Saksamaa, Põhja-Poola ja Ida-Preisimaa. Weichseli jäätumine algas umbes 110 000 aasta eest ning lõppes 10 000 – 15 000 aastat tagasi. 
Jõudnud umbes 14 000 aasta eest Skånesse, liikusid põhjapõdrakütid nahkpaatide abil üle kogu poolsaare ja tungisid umbes 7000. aastaks eKr Lõuna-Soomesse. Varased sisserändajad sõltusid täielikult jahipidamisest ja korilusest – põllumajandus jõudis Skandinaaviasse umbes 4000. aastal eKr. Sellest alates kuni rauaaja alguseni umbes 500. aastal eKr kasvas Skandinaavias tasapisi elanikkond, jõukus ja ühiskondlik liigendus. Siis saabus aga kriis, kui kliima jahenemine (ja vihmade sagenemine), lõunapoolsete pronksi varumisteede läbilõikamine Kesk-Euroopas levima hakanud keltide poolt ning luksuskaupade suundumine lõunasse, Vahemere äärde, hakkas tugevasti mõjutama Skandinaavia ühiskonda.
Lõuna-Skandinaaviast, Taanist ning naabermaadest Elbe ja Oderi jõgede vahel lahkusid pärast 1000 eKr germaani rahvad. Esimene laine liikus läände ja lõunasse (surudes keldid Reini jõest läände umbes 200 eKr) ning jõudis Lõuna-Saksamaale Rooma provintsi Gallia piiridele 100 eKr, kus neid peatasid Gaius Marius ja Julius Caesar. See oli see läänegrupp, keda kirjeldasid rooma ajaloolane Tacitus (56–117 pKr) ja Julius Caesar (100–44 eKr). 
Germaani hõimude hilisem laine liikus Skandinaaviast 600 ja 300 vahel eKr itta Läänemere vastaskaldale, liikudes Vislat pidi Karpaatidesse. Tacituse ajal olid nendeks vähetuntud hõimud nagu heruskid, hermundurid ja katid; siiski tekkisid liitude sõlmimisel tuntumad grupid nagu alemannid, frangid, saksid, friisid ja tüüringid.
 Pikemalt artiklis Suur rahvasterändamineRooma rauaajal (1–500 pKr) jõudsid Skandinaaviasse Rooma impeeriumi kaubad, sealhulgas pronksnõud, väärisesemed ja eriti roomalikud relvad. Viimased võisid saabuda põhja koos sõjameestega, kes teenisid Rooma abivägedes ja naasid koju. On rajatud kindlustatud linnamäed Lõuna-Norras, Rootsis ja Soomes, millest suurimal, Gotlandil asuval Torsburgenil, oli peaaegu 2,5 km pikkune vall. Soodest on leitud relvaohvrid, eriti perioodist 200–500. Ainuüksi Jüütimaal on neid leitud paarikümne ringis ja suurim neist, mis on leitud Kesk-Jüütimaalt Illerup Ådalist.
Rahvasterännuajale, mida tavaliselt paigutatakse aastatesse 450–600 järgnes eelviikingiaeg ja viikingiaeg.
Skandinaavia ulatus (Norra põhjatipust Jüütimaa lõunapunktini on ligemale 2000 km) põhjustab maastiku väga suurt varieeruvust. Lõunas on Taani valdavalt tasane maa, selle peamine koostisosa Jüütimaa on Põhja-Saksa tasandiku jätk. Väike-Beldi väin lahutab Jüütimaad kahest peamisest saarest Sjællandist ja Fynist, millest edasi jäävad Skåne ja Blekinge. Skåne ja Blekinge kuulusid suurema osa rauaajast ja varakeskajast Taani kuningate mõjusfääri ning kuulusid ka 9. sajandi lõpul ja 10. sajandi algul tekkinud esimesse ühendatud Taani kuningriiki, kuid kuuluvad tänapäeval Rootsile. 
Varakeskaegses Skandinaavias domineeris Skandinaavia piirkonna suurvõim Taani riikliku arengu algetapis olevate Norra ja Rootsi valitsejate üle, kes olid tihti Taani kuninga vasallid. 950. aastal kehtestas Saksa-Rooma keiser Otto I, Gorm Vana valitsusajal (u 940 – u 958) ülemvõimu Taani üle, millest Harald Sinihammas Otto II valitsusajal püüdis vabaneda, kuid kaotas. 
Skandinaavia poolsaarel endal eraldab võimas, põhjas Finnmarkist lõunas Norra Stavangeri lähistele ulatuv mäeahelik ida- ja lääneosa. Lääneosa on avatud Atlandi ookeanile ja liigendatud rannik on valdavalt jäävaba isegi kõige külmematel kuudel, kuid Läänemere poole jääv idaosa kannatab karmide talvede käes ning jää takistab meresõitu mitu kuud. Need erinevused aitasid kujundada tingimusi, mis soodustasid eraldi läänepoolse (Norra) ja idapoolse (Rootsi) kuningriigi teket.
Suuremat osa Skandinaavia poolsaarest, kui ta ei olnud juba ligipääsmatu mägede tõttu, katsid tihedad metsad. Maismaasuhtlust raskendas veelgi maastik, millel leidus ohtralt jõgesid ja järvi (eriti Rootsis ja Soomes), mis koos Norra pika ranniku ja Taani saarelise iseloomuga seletab hästi skandinaavlaste harjumust kasutada liikumiseks paate.
 Pikemalt artiklis Põhjamere impeeriumTaani kuningas Svend Harkhabe vallutas 1013. aastal Inglismaa, mida valitses tema poeg Knud Suur, kes oli hiljem nii Taani, Norra, Inglismaa kui ka mõne Lõuna-Rootsi piirkonna kuningas. Vanema venna Harald II surma järel 1018. aastal sai Knudist sai ka Taani kuningas.

Skisofreenia on psüühikahäire, mida iseloomustab ebatavaline sotsiaalne käitumine ja raskused reaalsuse mõistmisega. Tüüpilised sümptomid on luulud, ebaselged või segadusseajavad mõtted, nende häälte kuulmine, mida teised ei kuule, vähenenud sotsiaalne kaasatus ja emotsionaalne väljendus ja motivatsiooni puudus. Inimestel, kel on skisofreenia, omavad tihtipeale ka teisi vaimse tervise probleeme, nagu ärevus, depressioon või sõltuvusainete kuritarvitamine. Sümptomid avalduvad tavaliselt järk-järgult, algavad noorukieas ja kestavad pikemat aega.Skisofreeniale on omased taju-, mõtlemis-, tundeelu ja tahteelu häired. Halvenenud on ka mälu.
Enesetapp on sagedaseim skisofreeniahaigete surma põhjus. Skisofreenianiahaigel tekib varakult  nõutus ja arusaamine, et igapäevased olukorrad omavad eranditult isikule suunatud erilist, sageli pahaendelist tähendust. Sageli esineb tagakiusamisluulu ja teisi paranoilisi luulumõtteid, mis osadel haigetest täienevad või asenduvad suurusluuluga haiguse hilisemas järgus. Luulumõtete esinemine ei ole tüüpiline kõigile haigetele, nagu ka nende intensiivsus võib haiguse erinevatel arenguetappidel olla vahelduv. Sagedased on mõttelevi elamused (mõtted, tunded ja teod tunduvad olevat teistele teada) ja tunne nagu mõtlemist juhitakse väliste jõudude poolt. Võib kujuneda seletusluul, et isiku mõtteid ja tegusid mõjustavad loomulikud või üleloomulikud jõud, sageli väga veidral viisil. Haiged võivad end pidada kõige toimuva keskpunktiks.
Haigust, mida tänapäeval vaadeldakse skisofreeniana, kirjeldas esimesena Emil Kraepelin 1896. aastal. Kui enne seda olid tuntud mõisted katatoonia, hebefreenia, varajane nõdrameelsus, siis Kraepelin käsitles neid ühtse nosoloogilise ühikuna ja nimetas selle dementia praecox'iks (varajane nõdrameelsus). Tänapäevase nimetuse, skisofreenia, võttis kasutusele Eugen Bleuler 1908. aastal. Nimetus on tuletatud kolmest osast: schizo (killustumine, lõhestumine), phren (hing) ja ia (liide), et tähistada haigust, patoloogilist seisundit.
Skisofreenia tekke ja kulu seaduspärad ei ole hoolimata intensiivsest teaduslikust uurimisest veel teada.
Skisofreenia puhul on oluline geneetiline faktor, mida on veenvalt näidanud kaksikute uuringud. Paraku pole selge, millistes geenides peitub skisofreenne defekt. Arvatakse, et tegemist ei ole ühe või mitme skisofreense geeniga, vaid pigem väga paljude geenide koosmõjuga, mille tulemusena avaldub see psüühikahäire. Lisaks psüühilistele häiretele on esinenud ka somaatilised.
Tänapäeval on laiemat toetust leidnud järgmised skisofreenia patogeneesi hüpoteesid:
Immuunsüsteemi häire hüpotees – selle hüpoteesi järgi on muutunud organismi kaitserakud ehk immuunrakud agressiivseks organismi enda rakkude vastu, mille tagajärjel need rakud hävitatakse; autoagressioon toimub kas 1) ajukoe või 2) tüümusekoe vastu
Dopamiinergilise süsteemi hüperaktiivsuse hüpotees – tõusnud on aktiivsus aju dopamiinergilises postsünaptilises retseptoris, mistõttu avalduvad enam selle süsteemi talitlusnähud
Skisofreenia on levinud geograafilisest asupaigast sõltumatult enam-vähem sarnase sagedusega – 1 juhtum 100 inimese kohta.
Haigestumus skisofreeniasse on meestel ja naistel sarnane (kuigi esineb mõningaid kliinilisi erinevusi).
Pole täheldatud olulist seost skisofreeniasse haigestumise ja selliste parameetrite vahel, nagu temperamendi tüüp, haridus ja kehalised karakteristikud.
Skisofreeniale spetsiifilisi sümptomeid ei ole (st samad sümptomid võivad esineda ka muude psüühikahäirete korral), samuti ei esine otseseid spetsiifilisi somaatilisi või füsioloogilisi tunnuseid. Põhilised sümptomid ilmnevad tajumises, mõtlemises, tundeelus ja tahteelus.
Tahteelu – tahteaktiivsuse alanemine ja psüühilised automatismidSkisofreenia diagnoosimisel kontrollitakse esmalt seisundi vastavust üldkriteeriumide suhtes ning seejärel määratakse sobiv vorm ja kulutüüp. Skisofreenia diagnoos eeldab, et kuuajalise või pikema perioodi vältel peab enamiku aja jooksul esinema:
vähemalt üks väga selgelt väljendunud esimese järgu sümptom (või nõrgemalt väljendunult kaks või rohkem sümptomit). Või vähemalt kaks teise järgu sümptomit kahest rühmast.
Skisofreenia korral pole ühtegi sümptomit, mis esineks 100%-lt kõigil haigetel.
luulumõtted kontrollist, mõjustusest või hõivatusest, mis selgesti hõlmavad keha või jäsemete liigutusi, teatud mõtteid, tegevusi või aistinguid; luululine tajumine;
kuulmishallutsinatsioonid mis kommenteerivad pidevalt haige käitumist või vaidlevad omavahel tema üle, või mõnest kehaosast tulevate hallutsinatoorsete häälte muud vormid;
muud püsivad veidrad luulumõtted (antud kultuurile ebakohased ja täiesti ebareaalsed)
igasuguse modaalsusega püsivad (kauem kui kuu aega) hallutsinatsioonid, millega kaasnevad kindla afektiivse sisuta luulumõtted (kiiresti mööduvad või osaliselt väljakujunenud) või püsivad ülekaalukad mõtted;
neologismid, tõkestused või seosetus mõttekäigus, mis avaldub inkoherentse või arusaamatu kõnena;
katatoonne käitumine nagu rahutus, tardumine teatud asendisse või vahajas paindlikkus, negativism, mutism ja stuupor;
negatiivsed sümptomid: selgelt väljendunud apaatia, kõnevaegus, emotsionaalsete reaktsioonide nõrgenemine või inadekvaatsus, millest sugeneb tavaliselt sotsiaalne isoleerumine ja sotsiaalse aktiivsuse alanemine (peab olema selge, et need nähud pole tingitud depressioonist või neuroleptikumide kasutamisest).
käitumise mõningate aspektide kvaliteedi olulised ja püsivad muutused, mis manifesteeruvad huvide kadumise, sihituse, tegevusetuse, enesesse sulgumise ja sotsiaalse isoleerumisena.
Skisofreeniale spetsiifilisi ehk ainuomaseid sümptomeid ei ole. Kuuajalise või pikema perioodi jooksul peab avalduma kas üks sümptom väga selgelt või nõrgemalt kaks või rohkem, et diagnoosida skisofreeniat. Näiteks juhul, kui inimesel on alanenud tahteaktiivsus ja tuimenenud tundeelu, siis võib tegemist olla skisofreeniaga.
Praegusel ajal ei ole ühtegi laboratoorse diagnoosimise meetodit, mis toetaks või välistaks skisofreenia diagnoosi.
Paranoidne skisofreeniaPõhilised on paranoilised luulumõtted tagakiusamisest, jälitamisest ja erilisest suhtumisest. Võivad esineda kuulmishallutsinatsioonid, mis jagavad käske, keelde või ähvardavad. Sageli esineb kehamuutusluul.
Hebefreenne skisofreeniaEsineb palju emotsionaalseid häireid, nt impulsiivne, maneerne, veiderdav käitumine. Mõttekäik on tihti laialivalguv ja seosetu. Muu hulgas on pealiskaudset ja sisutut tegelemist filosoofiliste, religioossete või teaduslike ideede ning teooriatega.
Katatoonne skisofreeniaEsiplaanil on psühhomotoorika häired. Sageli esineb rahutus, stuupor (alanenud reaktsioon välisärritustele, spontaanseid liigutusi väga vähe või need puuduvad, mõnel Jüri Saarma kirjeldatud patsiendil ei reageerinud isegi silmalaug kärbsele), sundasendid ja -poosid. Silmatorkav tunnus on katatoonse rahutuse episoodid (välistest stiimulitest sõltumatu rahutu käitumine), negativism, vahajas paindlikkus või rigiidsus.
Lihtne skisofreeniaEsinevad sügavad häired tahte- ja tundeelus, st tahteaktiivsuse alanemine, tundeelu tuimenemine. Patsient on ükskõikne nii ümbruse kui enda suhtes, omaalgatus on minimaalne.
Skisofreenia raviks kasutatakse tänapäeval peamiselt neuroleptikume. Nüüdisajal osatakse üsna tõhusalt ravida psühhoosi nähte, nagu hallutsinatsiooni ja luulu. Tunde- ja tahteelu häirete puhul kasutatavatel vahenditel on pigem tagasihoidlik mõju.
Prognoos elule on hea, st skisofreenia ei lõpe surmaga. Skisofreeniahaiged surevad reeglina samadel põhjustel nagu üldpopulatsiooni liikmed.
Prognoos terveks saada on halb, sest skisofreenia on püsivalt süvenev haigus, mis põhjustab jääva psüühikahäire ja väljendunud puude tekkimise. Lisaks kujuneb üpris kiiresti välja töövõimetus.
Alan Brown, Paul Patterson, The Origins of Schizophrenia, Columbia University Press, 2011
Skulptor ehk kujur on loovisik, kes tegeleb kujude ehk skulptuuride kavandamise ja valmistamisega.

Sloveenia on riik Kesk-Euroopa lõunaosas Aadria mere kirderannikul. Maa põhiosa jääb Ida-Alpide piirkonda. Sloveenia piirneb Itaaliaga läänes, Austriaga põhjas, Ungariga kirdes ning Horvaatiaga lõunas ja idas.
Sloveenia on 2004. aastast Euroopa Liidu, 1993. aastast Euroopa Nõukogu ja 2004. aastast NATO liige. Jaanuaris 2007 võttis Sloveenia kasutusele Euroopa Liidu ühisraha euro. Jaanuarist juulini 2008 oli Sloveenia Euroopa Liidu eesistujariik.
Sloveenia on unitaarne parlamentaarne vabariik. Parlament koosneb kahest kojast: alamkotta valitakse otse proportsionaalse süsteemi järgi 88 saadikut, kellele lisanduvad ühemandaadilistes ringkondades valitud ungari ja itaalia vähemuse esindajad. Valimiskünniseks on 4%, volitused kestavad normaaloludes 4 aastat.
Sloveenia Riiginõukogu koostatakse omapärasel korporatiivse esindatuse põhimõttel. Sinna kuulub 40 inimest, kes valitakse:
Sloveenia president valitakse otse, kuid täita on tal peamiselt vaid esindusroll. Volituste tähtaeg on viis aastat.
Pärast iseseisvumist, 1992. aasta, 1996. aasta, 2000. aasta, 2004. aasta ja 2008. aasta Sloveenia parlamendivalimised
Alates Sloveenia iseseisvumisprotsesist on Sloveeniat juhtinud Alojz Peterle valitsus (1990–1992), Janez Drnovšeki esimene valitsus (1992–1993), Janez Drnovšeki teine valitsus (1993–1997), Janez Drnovšeki kolmas valitsus (1997–2000), Andrej Bajuki valitsus (2000), Janez Drnovšeki neljas valitsus (2000–2002), Anton Ropi valitsus (2002–2004), Janez Janša esimene valitsus (2004–2008), Janez Janša teine valitsus (2012–2013), Alenka Bratušeki valitsus (2013–2014) ja Miro Cerari valitsus (alates 2014).
Pikemalt artiklis Sloveenia ajaluguSloveenia on olnud Rooma riigi, Karantaania vürstiriigi, Saksa-Rooma riigi, Austria-Ungari, Sloveenide, Horvaatide ja Serblaste Kuningriigi, Jugoslaavia Kuningriigi ja  lõpuks Jugoslaavia Sotsialistliku Föderatiivse Vabariigi osa.
23. detsembril 1990 hääletas üle 88% valijaskonnast iseseisva ja sõltumatu Sloveenia poolt. 25. juunil 1991 sai Sloveenia vajalike õiguslike dokumentide vastuvõtmise järel iseseisvaks, mispeale järgmisel päeval tungisid riiki Jugoslaavia väed. Järgnes 10-päevane sõda, mille käigus langes 18 ja sai haavata 182 Sloveenia võitlejat. Jugoslaavlasi langes 44, haavata sai 146 ning vangi võeti 4944. Lisaks hukkus 12 teiste riikide esindajat, peamiselt ajakirjanikud ja Bulgaaria veoautojuhid. 2. juulil tegi Sloveenia relvarahuettepaneku. 7. juulil allkirjastati Brijuni lepe, rakendus relvarahu ja kolmekuuline ooteaeg Sloveenia iseseisvuse jõustumiseni. Sloveenia lubas Jugoslaavia vägedel taganeda kasarmutesse ja lahkuda Horvaatiasse. 26. oktoobril 1991 lahkusid Sloveeniast viimased Jugoslaavia väed.
1991. aasta detsembris võeti vastu uus põhiseadus, seejärel, 1992. aastal, denatsionaliseerimise ja privatiseerimise seadused. Euroopa Liidu liikmed tunnustasid Sloveeniat iseseisva riigina 15. jaanuaril 1992. ÜRO liikmeks võeti Sloveenia 22. mail 1992.

Smaragdroheline on üks rohelistest värvitoonidest, nimetatud vääriskivi smaragdi järgi. Värvitoon on sügav ja küllastatud, kergelt jaheda tooniga roheline, külmem pudelrohelisest ja kroomoksiidrohelisest.
E. F. Glockeri "Grundriss der Mineralogie ..." nimetab smaragdrohelist puhtaimaks roheliseks "mis endas nii sinist kui ka kollast näitab".
RAL Classic värvikaardi toon RAL 6001 "Smaragdgrün" on sama tumedusega, ent palju soojatoonilisem värv.
Pantone smaragdrohelisest palju heledam, aga samuti jahedatooniline on veebivärv Emerald.
Smaragdrohelise nime all tunti 19. sajandil sünteesitud ja kiiresti moevärviks saanud eredavärvilist külmrohelist värvipigmenti, Schweinfurti rohelist ehk Pariisi rohelist, mille põhiliseks komponendiks on mürgine vaskatsetaatarseniid. Sama pigmenti kasutati õlivärvides, mida impressionistid innukalt kasutasid. On arvatud, et Monet' vanas eas pimedaksjäämise võis põhjustada rohke smaragdrohelise kasutus roheluse maalimisel.
Smaragdroheliseks (vert émeraude) on prantsuse keeles nimetatud ka värvipigmenti kroomhüdroksiidrohelist ja sellest tehtud värvi.
Tänapäeva smaragdrohelised värvained, mis annavad värvuse õli-, akrüül- ja akvarellvärvidele, on enamasti sünteetilised orgaanilised ühendid, nagu näiteks ftalotsüaniinroheline.

Smolino lahing (ka Smolina lahing) oli Liivimaa-Moskva sõja ajal 1502. aasta 13. septembril toimunud relvakonflikt Wolter von Plettenbergi poolt juhitud mõne tuhande mehelise Liivimaa väe ja tunduvalt suurema venelaste väe vahel, mille esimesed võitsid. Võitu lahingus on liivimaalaste poolt nimetatud ka Smolino (Smolina) imeks.
1501. aasta juunis sõlmisid liivimaalased liidu Leeduga Moskva suurvürstiriigi vastu. Et aga Leedu suurvürst Aleksander oli samal aastal asunud taotlema Poola krooni, siis lasus sõja põhiraskus liivimaalaste õlul. Sama aasta augustis oli Wolter von Plettenberg tunginud tugeva orduväega Pihkvamaale, kuid polnud suutnud suurt midagi korda saata. 1501. aasta lõpul ning järgmise algul tungisid Moskva väed korduvalt Liivimaa pinnale ning rüüstasid Tartu piiskopkonda ning teisi alasid kuni Viljandi ja Võnnuni. Pärast seda soovisid Tartu piiskop ja Harju-Viru vasalkond Moskvaga rahu sõlmida, ent see oleks toonud kaasa äärmiselt ebasoodsa rahu. Seetõttu otsustas Plettenberg kõigest hoolimata sõda jätkata ning surus 1502. aasta alguse maapäeval oma tahtmise ka läbi.
Sama aasta septembri alguses liikus Plettenberg arvatavasti veidi üle 5000-mehelise sõjaväega, kus 2500 ratsanikku (Christian Bomhoweri Eynne schonne hysthorie järgi 2000 ratsanikku) ja umbes sama palju jalaväelasi, lisaks veel ka teadmata arv talupoegadest abivägesid, taas Pihkva territooriumile. Ka sedakorda ei saanud ta loota Leedu toetusele ning püüdis seetõttu Pihkvat kiirelt vallutada, enne kui Moskva abiväed Novgorodist kohale jõuavad. Liivimaalased suutsidki kolm eeslinna vallutada, kuid pihkvalased alustasid seejärel läbirääkimisi, lootes nõnda aega abivägede kohalesaabumiseni venitada. Plettenbergi kiire vallutuse plaan kukkuski läbi ning ta otsustas oma vägedega Pihkva alt taanduda. Sellest umbes 40 kilomeetrit edelas asuva Smolino järve ääres seadis ta oma väed aga lahingukorda ning jäi venelaste rünnakut ootama.
Venelaste tõenäoliselt kuni 18 000-meheline abivägi Novgorodist (Bomhoweri 72 000 ja Balthasar Russowi kuni 90 000 meest on ilmselged liialdused) ründas liivimaalasi 13. septembril. Arvatavasti ei oodanud nad Plettenbergi poolt erilist vastupanu ning arvasid sakslasi põgenemas olevat, mistõttu ei astunud nad liivimaalaste vastu korralikus lahingurivis. Siiski oli nende päralt arvuline ülekaal ning nad suutsid tõenäoliselt hävitada peamiselt eestlastest või lätlastest koosnenud moonavoori. Liivimaalaste peavägi seisis sellest ilmselt eraldi ning venelased püüdsid seda seejärel arvatavasti sisse piirata. Liivimaalaste vägi oli jagatud kolme gruppi: vasakut tiiba juhtis Riia peapiiskop Michael Hildebrand, peaväge Plettenberg ning paremat tiiba ordu maamarssal Johann von dem Broele. Venelaste väe kõige võitlusvõimelisemad osad moodustasid aga tatarlased ja saksa palgasõdurid. Alguses suutsid venelased peapiiskopi vägedest läbi murda, jõudes Liivimaa vägede lahingulipuni, kuid maamarssal tuli talle õigel ajal appi ning kolmekordse raskeratsaväe rünnaku ja väidetavalt ka Plettenbergi välikahurite tulega aeti venelased põgenema. Neid jälitama siiski ei asutud, sest väed olid lahingust äärmiselt kurnatud. Liivimaalased nägid selles otsustavat võitu ning Smolino lahingule järgnenud päev, ristiülendamispüha 14. septembril, muudeti peapiiskop Hildebrandi korraldusel võidupühaks, mida tähistati kuni Vana-Liivimaa eksistentsi lõpuni.
Smolino lahing jäi Liivimaa-Moskva sõja viimaseks kokkupõrkeks, ehkki rahu sõlmiti alles järgmisel aastal. Pole selge, kas lahingu või juba rahu poole tüürimise tõttu, ei tunginud Vene väed enam ka Liivimaa territooriumile, pärast venelaste lüüasaamist Smolino lahingus olevat Liivimaa piirilt Narva juures tagasi pöördunud 12 000-meheline vägi, kuid see teade pole päris tõekindel. Plettenberg ei saanud igal juhul sõda jätkata, ehkki ta seda taotles, sest Leedu otsustas samuti, ilmselt juba enne Smolino lahingut, rahu sõlmimise kasuks. Nii ei saanud Plettenberg Smolino lahingu võitu ära kasutada ning pidi sõlmima rahu, mis sisuliselt kinnitas sõjaeelse olukorra. Rahu pikendati enam-vähem samadel tingimustel veel 1509., 1521., 1531. ja 1551. aastal. Ka siin pole selge, kuivõrd suurt rolli lahingu võitmine rahulepingu osas mängis, tihti on seda peetud põhjuseks, miks venelased järgneva poole sajandi jooksul Liivimaad enam ei rünnanud, kuid professionaalne ajalookirjutus on eriti viimasel ajal selles üldiselt kahelnud. Smolino lahingu selgeimaks tagajärjeks oli aga Christian Bomhoweri teose Eynne schonne hysthorie (üks ilus lugu) avaldamine, mis propagandistlikus võtmes rõhutas Vene ohu suurust Liivimaale ning tõstis väga rõhutatult esile Plettenbergi imetabast võitu Smolino lahingus. Kahtlemata tugevdas lahingu võitmine ka Plettenbergi autoriteeti nii Liivimaa-siseselt kui ka välispoliitiliselt, mistõttu ta jäi kuni oma surmani Liivimaa vaieldamatult mõjukaimaks poliitikuks.
Smolino lahingut on aja jooksul hinnatud erinevalt. Bomhoweri Eynne schonne hysthorie jaoks on tegu äärmiselt olulise sündmusega, seda näidatakse tõelise imena, Plettenbergi võrdleb ta koguni Juudas Makkabeusega, kes oma rahva hukatusest päästis. Kuid kaugemate tagajärgede osas on ta tagasihoidlikum, sest lahingu kaasaegsena teadis ta, et selle järel sõlmitud rahuleping polnud liivimaalastele kuigivõrd soodus, neid kujutati lepinguvormelis koguni rahupalujatena. Äärmiselt ülistavalt kirjutas sellest aga Balthasar Russow, kelle jaoks oli tegu tõeliselt imetabase võiduga, mis taganud Liivimaale poole sajandi pikkuse rahuaja, mida suurvürst ise palunud. Selle rahuaja kestel sai toimuda reformatsioon ning seega päästis Plettenberg, ehkki ise katoliiklaseks jäädes, ka liivimaalaste hinged, andes võimaluse levida Russowi seisukohalt ainuõigel usul luterlusel. Ükski teine kaasaegne lahingust otseselt ei kirjuta, kuid ka Johann Renner on äärmiselt rõhutatult esile tõstnud Plettenbergi tegevust, paigutades kõik tema võidud küll 1501. aasta alla. 
18. sajandil, professionaalse baltisaksa ajalookirjutuse tekkides lahingule väga suurt tähelepanu ei pööratud. Wilhelm Christian Friebe andis oma ajalooteoses Plettenbergile küllaltki negatiivse hinnangu, arvates, et Smolino lahingut ei tuleks lugeda kuigivõrd oluliseks sündmuseks. Küll aga hindas Plettenbergi ja Smolinot üllataval kombel muidu orduvaenulik Garlieb Helwig Merkel, kes uskus, et ehkki lahingul Venemaa seisukohast suurt tähtsust polnud, päästis selle võitmine Liivimaa kindlast hävingust. Hoopis teistsugused seisukohad kerkisid esile 19. sajandil, kui kiiresti arenes rahvuslusideoloogia. Nüüd hakati Plettenbergis nägema baltisaksa rahvuskangelast ning Smolino lahingust sai lääne kultuuri eelposti päästmine idamaisest türanniast. Hiljem, natsiaegsel Saksamaal, sai Plettenbergist peaaegu et kogu Lääne tsivilisatsiooni päästja, sest Vene tsaaridel olnud toona plaanis jõuda juba Elbe kallastele, kuid ränk kaotus Smolino lahingus sundinud neid ümber orienteeruma itta. Seega oli Smolino lahingu näol tegu justkui sakslaste vastega Vene-poolsele Jäälahingu mõõdutundetule ülistamisele, ehkki niivõrd tuntuks ei saanud see kunagi. Baltisakslaste jaoks on Plettenberg ja Smolino lahing siiski jäänud olulisteks kuni 21. sajandini. Tihti korratakse Merkeli seisukohta, et lahing oli oluline just seetõttu, et seda ei kaotatud, kuid selle otseselt positiivset tähendust on tunduvalt raskem välja tuua.
Vene ajalookirjutuses pole Smolinole kuigivõrd tähelepanu pööratud. Vene allikates on lahingut hinnatud küllaltki tähtsusetu kokupõrkena, kuid tunnistatud Vene vägede lüüasaamist. Nõukogude Liidu ajal püüti sellest üldiselt vaikides mööda minna või üritati seda koguni näidata saksa agressorite peatamisena Pihkva juures.
Eesti ajalookirjutuses on Smolino lahingusse suhtutud neutraalsemalt. 1920. aastatel võeti Vana-Liivimaa poliitilise ajaloo osas üldiselt üle baltisakslaste kontseptsioonid, kuid Plettenbergi suhtuti tunduvalt leigemalt. Smolino lahingus nähti samuti otsustavat võitu, kuid lisati juurde, et tegelikus poliitilises olukorras see suurt midagi ei muutnud. Nõukogude ajal pidid eesti ajaloolased järgima ametlikku joont ning Smolino jäi üldiselt tähelepanuta, ka 1991. aasta järel pole keegi antud küsimusega spetsiaalsemalt tegelenud.
Leonid Arbusow vanem. Grundriss der Geschichte Liv, Est- und Kurlands. Hannover-Döhren: Hirschheit, 1967. Lk-d 111–121.
Archiv für Geschichte Liv-, Est- und Curlands. Bd. VIII. Tallinn, 1861. Lk-d 130–265 (Carl Schirreni poolt publitseeritud Bomhoweri jutustus ning selle kommentaarid).
Friedrich Benninghoven. Russland im Spiegel der livländischen schonnen hysthorie von 1508. In: Rossica externa: Studien zum 15.-17- Jahrhundert. Festgabe für Paul Johansen zum 60. Geburtstag. 1963. Lk-d 11–35.
Eesti NSV ajaloo lugemik. 1. kd., Valitud dokumente ja materjale Eesti ajaloost kõige vanemast ajast kuni XIX sajandi keskpaigani. Tallinn: Eesti Riiklik Kirjastus, 1960. Lk-d 131–132.
Juhan Kreem. Ernst von Minden, palgasõdur. In: Kümme keskaegset tallinlast. Tallinn: Varrak, 2006; lk-d 253–271.
Gert von Pistohlkors (toimetaja). Baltische Länder. Berliin: Siedler, 1994. Lk-d 130–134.
Hendrik Sepp. Vana-Liivimaa kaitseprobleeme 15. sajandi teisel poolel, 16. sajandi esimesel poolel ja keskel. In: Sõdur, nr 47/48, 1930; lk-d 1348–1360.
Reinhard Wittram. Baltische Geschichte : die Ostseelande, Livland, Estland, Kurland 1180-1918 : Grundzüge und Durchblicke. Darmstadt, 1973. Lk-d 55–59.
Nikolai Aleksejevitš Polevoi (1796-1846): Istorija Russkovo Naroda (5. osa) (История Русского Народа), Moskva, 1833, lk. 645,
Sõbrakaubandus on kapitalismieelne kaubanduse vorm, mis põhines vastastikusel usaldusel ja isiklikel suhetel. Eelkõige tähistatakse selle terminiga kesk- ja varauusajal toiminud kaubasuhet linnakaupmeeste ja talupoegade vahel.
Keskajal pidasid kaupmehed niinimetatud sõbrahoove, kus talupojad tohtisid ööbida tingimusel, et teevad oma ostud selle kaupmehe juures ja ühtlasi müüvad temale oma tooted. Näiteks 16. sajandi Tallinna kaupmehel Jasper Kappenbergil oli üle saja sõbra (näiteks Viluveres ja Kahalas), kes said temalt isegi laenu.Keskajal otsisid maalt kaupu, eriti vilja, kokku ostvad kaupmehed endale usaldusväärsemaid talupoegi, keda võis kasutada müüjate otsimiseks ja kauba vahendamiseks ehk kaubaagentideks. Tihti käisid sellised "sõbrad" ka linnas ja olid kaupmehe majas või sõbrahoovis külalised. Varauusajal muutus sõbrakaubandus talupoja suhtes ebavõrdsemaks, seostudes ennekõike talupoegade kutsumisega linna, kus neil püüti nahka üle kõrvade tõmmata, neid täis jootes ja kaupu valesti kaaludes.
Esimesed teated sõbrakaubandusest Eesti ja Soome vahel pärinevad 1300. aastatest, mil Viiburi kandi talupojad käisid Tallinnas ja Virumaa väikesadamates. Soome talupojad purjetasid Mahusse ja Toolsesse ka 1431 ja 1437.Soome väikesaarte asukad vahetasid sõbrakaubanduse raames kala- ja hülgepüügi saadusi, näiteks soolaräimi, virulaste vilja ja liha, hiljem ka kartulite vastu. Samuti kaubeldi käsitöö ja villaga.Teise maailmasõjani toimisid Eesti ja Soome rannarahva vahel kaubandussuhted, kus talu- või kalamees käis kindla kaupmehe juures, kes teda majutas ja kostitas, ning vastutasuks ostis kõik kaubad sellelt kaupmehelt. Korduvate ürituste vormis sõbrakaubandust nimetati sõbralaadaks. Sõbrakaubanduse hulka kuuluvad Soomes 1919. aastal kehtestatud kuiva seaduse järel alanud salapiirituse vedu Eestist Soome ning sõjaeelse aja kilulaadad.Soome ja Eesti vahelist sõbrakaubandust on laatade kujul püütud viimasel aastakümnel taastada, Eestis on sõbralaadad toimunud Kunda ja Mahu rannas.Viru-Nigula muuseumis on sõbrakaubanduse teemaline ekspositsioon.
"Kuusalu rahvas läheb Blue Siriusega sõbrakaubandusreisile Soome" Sõnumitooja, 07.04.10
Päiviö, Raimo. Väitöskirjan verkkoversio Mikä tappoi seprakaupan? - Suomalaisten ja virolaisten harjoittamasta vaihto- eli seprakaupasta, sen hiipumisesta 1800-luvun lopulta ensimmäiseen maailmansotaan ja sen loppumisesta 1920- ja 1930-luvuilla.
Seprakauppa maailman muutoksissa – Raimo Päiviön väitöstiedote, Turun yliopisto 2009.
Kristiina Heikkonen, Silakkaa ja ystävyyttä 700 vuotta kauppaperinnettä suomalaisten ja virolaisten kesken, Tuglas-seura
Helmut Elstrok "Sõbrakaubandus - sepralaitos" Tallinn: H. Elstrok, 1999 (kordustrükk: Maalehe Raamat, 2002)
"Üle mere sõprus: 700 aastat sõbrakaubandust" (koostaja Agu Veetamm) Tallinn: Maalehe Raamat, 2002 (kordustrükk 2004)
Sõjaväelasel on sõjaväeline auaste. Auastmete arv ja nimetused on riigiti erinevad. 
Sõjaväelased jagunevad üldjuhul sõltumata riigilistest iseärasustest vastavalt auastmele põhigruppidesse: 
kindralid (kõrgemad ohvitserid)Sõjaväelased kannavad teenistuskohuste täitmisel üldjuhul (ei pruugi kanda näiteks luure- ja julgeoleku valdkonnas teenijad) sõjaväe vormiriietust koos ettenähtud eraldusmärkidega. 
Üldjuhul on demokraatlikes riikides sõjaväelastel ametialase sõltumatuse tagamise huvides teatud piirangud ühiskondlikus elus (näiteks poliitikas) ja majandustegevuses osalemiseks.
Sõjaväelastel on reeglina sõjaväeline ettevalmistus (väljaõpe). Väljaõpe on väga erinev, sõltudes väeliigist või relvaliigist ning konkreetsest erialast, kuid üldjuhul on kõigil sõjaväelastel vajalik läbida esmalt sõduri baasväljaõpe. 
Iga sõjaväelane (sõltumata erialast või ametikohast) peab omama häid teadmisi-oskusi järgnevates olulistes põhivaldkondades:
Eestis nimetatakse sõjaväelasi vastavalt põhilise kaitsestruktuuri kaitseväe nimele kaitseväelasteks.
Eesti seadustes kasutatakse tegevteenistuses oleva isiku kohta terminit tegevväelane.Tegevväelane ei tohi:
kuuluda erakonda ega teenistusülesannete täitmise ajal tegeleda poliitiliste vaadete levitamisega
kuuluda relvi valdavasse ühingusse ega liitu, välja arvatud Kaitseliitu ning jahimeeste- ja spordiseltsi.
tegutseda ettevõtjana täisühingus ega usaldusühingus (Kehtetu - RT I, 06.07.2018, 3 - jõust. 16.07.2018);
kuuluda äriühingu juht-, kontroll- ega revisjoniorganisse (Kehtetu - RT I, 06.07.2018, 3 - jõust. 16.07.2018);
isiklikult vastutada äriühingu kohustuste eest (Kehtetu - RT I, 06.07.2018, 3 - jõust. 16.07.2018).

Sõjavägi (kaitsevägi, sõjajõud, relvajõud, harvem armee) on enamasti riiklikult  korraldatud relvastatud organisatsioon, mille põhieesmärgiks on olla sõjaliseks toeks riigi julgeoleku-, välis- ja kaitsepoliitikale ning sealhulgas kaitsta riigi territorjaalset terviklikkust võimalike rünnete vastu.
Sõjavägede doktriinid, struktuurid ja vahendid on sageli riigiti erinevad, tulenedes riigi sõjalistest traditsioonidest, ressurssidest, poliitikast, liitlassuhetest, ühiskonna või kultuuri iseärasustest jms. 
Sõjaväe tagatav riigi kaitse võib realiseeruda nii akviitse sõjategevuse kui ka sõja ärahoidmisega heidutamise teel.
Sõjaväes tegevteenistuses olevat isikut nimetatakse üldistavalt sõjaväelaseks. 
Sõjavägi koosneb, olenevalt struktuurist, erinevatest väeliikidest (põhiväeliikidest), põhiosas: 
mereväest (kui riigil on piiriveekogu).Väeliigid omakorda koosnevad allüksustest, üksustest, väekoondistest ning kõrgema juhtimise (staabid) ja logistika ning muu toetuse organitest. 
Mõnes riigis alluvad sõjaväele ka mitmesugused sõjaväestatud eriorganisatsioonid, nagu piirivalve või rahvuskaart.
Eestis nimetatakse sõjaväge tänapäeval poliitilisel eesmärgil ametlikult kaitseväeks. Enne 1940. aastal alanud okupatsiooni on nimetatud ka sõjaväeks. Tegelikus ülesehituses ja väljaõppes pole nimetuses sõjavägi või kaitsevägi poolest erisusi.

Soome Vabariik on riik Põhja-Euroopas Rootsi ja Venemaa vahel, üks Põhjamaadest.
Soome piirneb idas Venemaaga (1313 km piiri), põhjas Norraga (727 km piiri) ja läänes Rootsiga (586 km piiri). Lõunas on teisel pool Soome lahte lähim riik Eesti.
Soome pindala on 338 424 km² (303 892 km² maad, 34 532 km² siseveekogusid). Soome pindala kasvab umbes 7 km² aastas maapinna kerkimise tõttu. Soome on Euroopa riikide hulgas territooriumi suuruselt kaheksandal kohal.
Soome on üsna hõredalt asustatud (kõige väiksema rahvastiku tihedusega riik Euroopa Liidus), rahvastiku enamik elab riigi lõunaosas. Rahvaarv on 5,5 miljonit, kellest umbes üks miljon elab Suur-Helsingis. Põhiseaduse järgi on riigikeeled soome (2017. aastal rääkis seda emakeelena 87,9% elanikkonnast) ja rootsi keel (5,2%).Soome pealinn on Helsingi alates 1812. aastast. Soome esimene pealinn oli Turu (1809–1812).
12. sajandist kuni 19. sajandi alguseni kuulus Soome Rootsi kuningriigi alla. Järgneval sajandil oldi Soome Suurvürstiriigina Vene Keisririigi osa. 1917. aastal kuulutas Soome end iseseisvaks.
Ahvenamaa saared kuuluvad küll Soome koosseisu, kuid neil on laialdane autonoomia.
Soome on ÜRO 2017. aasta inimarengu indeksi järgi maailma riikidest 15. kohal.Soome liitus Euroopa Liiduga aastal 1995.
Pikemalt artiklis Soome nimiNime "Suomi" päritolu ei ole kindel, kuid võimalikuks päritolusõnaks peetakse balti sõna zeme ('maa, pind'). Soome keeles tähendab suo sood, mis on tavaline Soome biotüüp. Arvatakse, et varased soomlased kutsusid Soomet Suomaaks ('soomaa'). Nime kasutati 2. aastatuhande esimesel poolel edelapoolsete rannikualade (Päris-Soome) ja aastatuhande keskpaiku Lõuna-Soome kohta; lõpuks laienes see kogu tänapäevase riigi nimeks.
Eksonüüm "Finland" sarnaneb selliste Skandinaavia kohanimedega nagu Finnmark, Finnveden ja Finnskogen, mis tulevad germaani sõnast "finn" küttide-korilaste kohta. Miks ja millal see hakkas tähendama soomlasi, on teadmata.
Soome on üks maailma põhjapoolseimaid riike, asudes laias laastus 60. ja 70. põhjalaiuskraadi vahel. Veerand Soome territooriumist asub põhjapolaarjoone taga, kus esinevad polaarpäev ja polaaröö. Soome põhjapoolseimas tipus ei looju päike suvel 73 päeva ega tõuse talvel 51 päeva.
Vahemaa lõunapoolseima (Hanko) ja põhjapoolseima (Nuorgam Utsjoki vallas) punkti vahel on 1160 km.
Soome on tuntud tuhande järve maana: seal on 187 888 järve (pindalaga üle 500 m²). Suurim järv Saimaa on Euroopas neljandal kohal.
Soomele kuulub 179 584 saart, neid on kõige tihedamalt Saaristomeres mandri ja Ahvenamaa vahel.
Soome maastik on valdavalt tasane. Kõrgemad mäed asuvad riigi põhjaosas Norra piiril, kus on Soome kõrgeim punkt Halti (1324 m). Lõuna-Soomes võib näha mandrijää taandumisel tekkinud oose (Salpausselkä).
Levinuim kivim on graniit, mis paljandub paljudes paikades. Põllupidamiseks sobivat maad on suhteliselt vähe, peamiselt leidub seda lõunapiirkondades.
Põhja-Atlandi hoovuse ja madalikulise pinnamoe tõttu on kliima suhteliselt pehme. Põhja-Soomes, eriti Lapi maakonnas, on lähisarktiline kliima, mida iseloomustavad külmad talved ja üsnagi soojad suved. Lõuna-Soomes kestavad talved (ööpäeva keskmine temperatuur alla 0 °C) tavaliselt umbes 100 päeva, lumi on maas novembri lõpust kuni aprillini. Temperatuuri miinimum võib langeda –30 kraadini. Suvi (päeva keskmine temperatuur üle 10 °C) kestab Lõuna-Soomes tavaliselt mai lõpust septembrini ja sisemaal võib temperatuur tõusta 35 kraadini.Põhja-Soomes, eriti Lapimaal, on talved pikad ja külmad. Temperatuuri miinimum võib küündida –45 kraadini. Talv kestab umbes 200 päeva, lumi on maas oktoobri keskpaigast mai alguseni. Suved on lühikesed, kuid võrdlemisi soojad, maksimumtemperatuur võib tõusta ka üle 25 kraadi.
86% riigist on kaetud metsaaladega, mis teeb Soomest Euroopa kõige metsarikkama riigi. Suuremat osa Kesk- ja Põhja-Soomest katab taiga. Edelaosas on rohkem segametsa, mis on iseloomulik ka Baltimaadele. Peamised puuliigid on mänd, kuusk ja kask.
Loomastiku hulgas on vähemalt 60 imetajaliiki (suurtest imetajatest näiteks pruunkaru, hallhunt ja põder), ligi 250 linnuliiki (tuntumad näiteks rahvuslind laululuik, metsis ja kassikakk), üle 70 kalaliigi (mageveekaladest nt haug ja ahven).
Soomemaa ajaloolised piirkonnad enne Rootsi kuningriigiga liitmist: Päris-Soome maakond (Turu linnalään), Ahvenamaa (Kastelholmi linnalään), Satakunna maakond (Kokemäenkartanon linnalään), Uusimaa maakond (Raasepori ja Porvoo linnalään), Karjala maakond (Viiburi linnalään), Häme maakond (Hämeenlinna linnalään), Pohjanmaa (Korsholmi linnalään) ja Savo (Savonlinna linnalään). Vaata ka Soome ajaloolised maakonnad.
Pikemalt artiklis Soome haldusjaotusSoomes on 1. jaanuari 2010 seisuga 20 maakonda ja 342 valda (neist 108 nimetatakse linnaks).
Soome poliitika põhialused määrab Soome põhiseadus. Soomes on parlamentaarne demokraatia, kõige suurema võimuga poliitik on peaminister. President on põhiseaduse järgi riigipea, kuid tegelikult on tal peamiselt esindusfunktsioon. President valitakse otsevalimistel kuueks aastaks. Alates 1. märtsist 2012 on presidendiks Sauli Niinistö.
Ühekojalises parlamendis on 200 liiget. Parlament valitakse neljaks aastaks. Valimiste järel moodustavad parlamendierakonnad valitsuse ja kinnitavad selle ametisse. Valitsust juhib peaminister (praegu Juha Sipilä).
Peale II maailmasõda määrasid Soome majandussuhted ja -poliitika suhted Nõukogude Liiduga ja Soome riigi ametlik neutraalsus. Kuigi sõjaliselt võimas naaberriik mõneti piiras Soome majanduse arengut, siis võrreldes Idabloki-maadega võimaldas Soome säilitatud iseseisvus saada põhjanaabril lõpuks globaliseerunud riigiks; 1970ndate alguseks jõudis Soome SKT inimese kohta sarnasele tasemele Jaapani ja Ühendkuningriigiga. Tänapäeval on Soome kõrgelt industrialiseeritud segamajandusega riik, mille SKT ühe inimese kohta on pea samal tasemel Prantsusmaaga.
Tähtsaimad majandusharud on puidu- ja metallitööstus, telekommunikatsioon ja elektriseadmed. Eksport moodustab umbes kolmandiku SKT-st. Põhjamaise kliima tingimustes põllumajandus Lõuna-Soomest põhja poole palju ei laiene. Maaelanikkond leiab tööd metsanduses.
Soome oli üks üheteistkümnest riigist, mis liitusid eurotsooniga 1. jaanuaril 1999. Endine rahaühik mark asendati täielikult euroga 2002. aasta alguseks.
Soome tunnistati kõige konkurentsivõimelisemaks riigiks kolm aastat järjest (2003–2005). Nokia oli seejuures telekommunikatsioonisektori tähtsaimaks osaks. Aastatel 1998–2007 aitas Nokia kaasa Soome majanduskasvule 25% ulatuses. Viimatistel aastatel on rõhk olnud arendus- ja teadustööl, eriti infotehnoloogias.
Soomes on umbes 5,5 miljonit elanikku. Rahvastiku tihedus on 18 inimest maapindala ruutkilomeetri kohta. Soome on Venemaa, Norra ja Islandi järel üks kõige hõredamalt asustatud riike Euroopas. Suurem osa elanikkonnast on alati asunud Soome lõunaosas, eriti pärast linnastumist 20. sajandil. Soome tähtsaimad linnad on Helsingi, Espoo, Vantaa, Tampere, Turu ja Oulu. Pärast Talvesõda pidi 12% Soome elanikkonnast Karjala kannaselt ümber asuma. Emigreerus umbes 400 000 soomlast, neid asutati ümber Soome.
Alates 1970. aastate algusest on Soome võtnud vastu pagulasi ja teisi sisserändajaid.
Pikemalt artiklis Soome keeledEnamik Soome elanikke (87,64%) räägib emakeelena soome keelt, suurimaks vähemuskeeleks on rootsi keel (5,22%). Riigi põhjaosas räägitakse saami keeli (0,036%). Rootsi ja saami keeltel (Lapi maakonna mõnes vallas) on Soomes ametliku keele staatus.
Enamik soomlasi oskab ka inglise keelt.  Sagedane on ka saksa, prantsuse ja rootsi keele oskus, vähem osatakse eesti, vene ja norra keelt. Sisserändajad moodustavad ligi 7% elanikkonnast. Suurimad rühmad on venelased, eestlased, rootslased, somaallased ja mitme endise Jugoslaavia rahva esindajad. On ka inglise ja tatari keelt rääkivaid vähemusi. Soome rahvastik emakeele järgi (31. detsembril 2018), 20 enim kõneldavat keelt: 
Soome keel on koos eesti, ungari ja malta keelega üks vähestest Euroopa Liidu ametlikest keeltest, mis ei ole indoeuroopa päritolu.
Enamik soomlasi (69,8%) kuulub Soome Evangeelsesse Luterlikku Kirikusse, 1,1% Soome Õigeusu Kirikusse. Need on ka Soome riigikirikud. Vähemuste hulka kuuluvad muud protestandid, katoliiklased, muslimid ja juudiusulised.
Pikemalt artiklis Soome ajaluguArheoloogiliste allikate järgi asustati Soome ala esmakordselt kiviajal, 8500 eKr. Esimesed inimesed olid kütid-korilased, kes elasid tundra- ja mereandidest. Keraamikat on leitud 5300 eKr (kammkeraamika kultuur). Soomeugri keeli rääkivad inimesed saabusid kiviaja jooksul. Nöörkeraamika kultuuri esindajate saabumist Soome lõunaossa 3200 eKr peetakse ka põllumajanduse algusajaks. Jahtimine ja kalastus jäid tähtsaks eriti riigi põhja- ja idaosas.
Pronksiajal (1500–500 eKr) ja rauaajal (500 eKr – 1200 pKr) olid asukatel kokkupuuted Skandinaaviaga, Põhja-Venemaaga ja Baltimaadega.
Soome elanikke, näiteks kveene, ja nende kuningaid mainitakse kroonikates ja teistes kirjutistes, nagu Skandinaavia saagades. Kirjalikke allikaid on leitud juba 13. sajandist.
Rahvasterände ajal liikusid läänemeresoomlased tänapäeva Soome, tõrjudes kaugemale põhja varasemad elanikud saamid. Soomes hõimud jagunesid: Edela-Soomes pärissoomlased, Kesk-Soomes hämelased ja Ida-Soomes karjalased.
Arheoloogilised leiud näitavad juba ristiusueelsest ajast pärinevaid kristlikke mõjutusi Soome edelaosas (suhted Rootsiga) ja kaguosas (suhted Novgorodiga).
Soome 700-aastane seotus Rootsiga algas Rootsi valitseja Erik Püha esimese ristiretkega, mis pärimuse järgi leidis aset aastal 1155. Teine ristiretk toimus alles 13. sajandi teisel veerandil, 1249. aastal vallutasid rootslased Häme. 9. jaanuaril 1275 kuulutas Rooma paavst Gregorius X välja ristisõja Soome paganate vastu. Kolmas ristiretk sooritati Rootsist Torgils Knutssoni ja Rootsi piiskopi Västeråsi Peteri juhtimisel Soome 1293. aastal, vallutati Äyräpää, Jääski ja Savo ning rajati Viiburi linnus Karjalas.
Kõiki Soome tehtud sõjaretki ei nimetata siiski ristisõdadeks, näiteks taanlaste 1191. ja 1202. aasta sõjakäigud Soome. 1209. aastal otsustas Rooma paavst anda Taani kuningale Knud Suurele ja Lundi peapiiskopile õiguse määrata Soome oma piiskop ja nimetada ametisse preestreid selle eest, et taanlased on pööranud kristlusse Läänemere põhjakalda rahvaid.
Ajalooliselt loetakse Soome Rootsiga liidetuks Birger Jarli juhitud Teise ristisõja tulemusel 1249–1250, mille käigus ta alistas hämelased, pani aluse Häme kindlusele ning liitis Hämemaa ja Päris-Soome lõplikult Rootsiga. Idapoolse territooriumi Karjala hõivamisel ning edasitungil ida poole põrkusid Rootsi kuningriigi huvid Loode-Venemaal valitsenud ja Ingerisse laienenud Novgorodi vabariigi huvidega. Rootsi edasitungil ida suunastoimus 1240. aastal Novgorodi vürsti Aleksander Jaroslavitši juhitavate Novgorodi vägedega Ižora jõe Neevasse suubumiskohas toimunud Neeva lahing. 1295. aastal tungisid rootslased Käkisalmi ning alustasid seal kindluse ehitamist, kuid vasturünnakuga hävitasid novgorodlaste väed rootsi väesalga ja vallutasid kindluse. Rootsi ja Novgorodi vahelised piirisõjad lõpetas 1323. aasta 12. augustil Orešekis/Pähkinälinnas sõlmitud Pähkinäsaari rahu. Piirijoon valduste vahel märgiti Soome lahest mööda Sestra jõge, põhja pool Saima järveni ja seejärel loodes kuni Põhjalaheni.
1581. aastast oli Soome, Rootsi Kuningriigi koosseisu kuuluv Soome Suurvürstiriik. Rootsi tahtis laiendada oma riigi piire ida suunas, mis viis sõdadeni Moskva suurvürstiriigi ja Vene tsaaririigiga. 
 Pikemalt artiklis Vene-Rootsi sõda (1495–1497), Vene-Rootsi sõda (1554–1557), Vene-Rootsi sõda (1570–1595) ehk Kahekümneviieaastane sõda (1570–1595), Vene-Rootsi sõda (1590–1595), Ingeri sõda (1610–1617), Teine Põhjasõda (1655–1661), Vene-Rootsi sõda (1656–1658), Vene-Rootsi sõda (1656–1661)Põhjasõja käigus vallutas Venemaa Keisririik pea kogu Soome. 1743. aasta Abo rahulepingu järgi loovutas Rootsi Venemaale osa Kagu-Soomest, hilisema Viiburi kubermangu.
1807. aastal Venemaa keisri Aleksander I ja Prantsuse keisri Napoleon I vahel sõlmitud Tilsiti rahulepingu alusel nõuti Rootsilt ühinemist Suurbritannia-vastase kontinentaalblokaadiga, millest keeldumise järel alustas Venemaa Vene-Rootsi sõda, mille tulemusena vallutas Venemaa 1808–1809 ülejäänud Soome, Rootsis kukutati kuningas Gustav IV Adolf ja uus Rootsi kuningas Karl XIV Johani nime all Rootsi kuningaks valitud Jean-Baptiste Bernadotte ja Venemaa keiser Aleksander I sõlmisid 1810. aastal mõjusfääride lepingu, mille kohaselt Rootsi tunnistas Soomet Venemaa osana ning Venemaa kinnitas ning lubas toetust Rootsile seni Taanile kuulunud Norra liitmiseks Rootsi Kuningriigiga.
29. märtsil 1809 lõi Aleksander I pärast kogu Soome vallutamist autonoomse Soome Suurvürstiriigi Venemaa Keisririigi koosseisus. Keiser ei lõhkunud Soome haldus- ja valitsemissüsteemi ega võtnud aadelkonnalt ja vaimulikelt ära seniseid privileege. Soomel olid oma valitsus ehk senat, parlament (käis koos vaid korra ja siis oli 50 aastane paus), ametnikkond, õigussüsteem ja armee. Luteri kirik säilitas oma positsiooni ja rootsi keel jäi ametlikuks keeleks. 1811. aastal liideti sellega Viiburi kubermang ja selline Soome Suurvürstiriik jäi püsima aastani 1917. Venemaa koosseisus algas rahvuslik ärkamisaeg. Esialgu küllaltki vabas õhkkonnas elanud soomlaste identiteeti ja vastuseisu keisrivõimule kasvatasid mitu venestamisperioodi.
Viimastel Venemaa keisririigi senati valimistel 1.–2. juulil 1916 said Soome sotsiaaldemokraadid 103 kohta 203 kohast, Soome partei 33, Noor-Soome partei 23, Rootsi rahvapartei 21 ja Agraar- ehk Põllumeeste Liit 19 kohta. 6. detsembril 1917, pärast Oktoobrirevolutsiooni, kiitis Soome parlament heaks valitsuse poolt paar päeva varem koostatud iseseisvusmanifesti. Seda päeva hakati tähistama riigi iseseisvuspäevana. Soome iseseisvust tunnustas ka Vladimir Lenini juhitav bolševike ja esseeride koalitsioonivalitsus 24. detsembril 1917. Osade ajaloolaste hinnangul tegi Lenin seda seetõttu, et lootis, et see viib riigipöördeni ja Soome pöördumiseni Nõukogude Venemaa koosseisu.18. jaanuaril 1918 asutati Soome Sotsiaaldemokraatlik Partei. Ametiühingud ja Punane kaardivägi (Soome Tööliste Täitevkomitee) soovisid Soomes võimu haarata. 1918 toimus lühike Soome kodusõda valgete, keda toetas Saksamaa Keisririik, ja punaste vahel, keda toetas Nõukogude Venemaa.
Kuigi pärast iseseisvumist kuulutati Soome vabariigiks, kuulutas parlament pärast kodusõda välja loodava Soome Kuningriigi. Kuningaks valiti Hesseni prints Friedrich Karl. Pärast Saksamaa kaotust Esimeses maailmasõjas loobus Friedrich Karl troonist. Soomest vabariik, mille esimeseks presidendiks valiti 1919 Kaarlo Juho Ståhlberg. Soome kodusõja lõpetas Tartu rahulepinguga aastal 1920, millega määrati kindlaks ka Soome-Vene piir.
Teise maailmasõja ajal võitles Soome Nõukogude Liidu vastu kahel korral: Talvesõjas (1939–1940) ja Jätkusõjas (1941–1944), Operatsiooni Barbarossa käigus, kus Saksamaa väed sisenesid Nõukogude Liitu. Sellele järgnes Lapi sõda (1944–1945), mille käigus soomlased tõrjusid Põhja-Soomest välja sakslased.
Nõukogude Liiduga 1947 ja 1948 sõlmitud lepingud sisaldasid Soomele kohustusi, piiranguid ja reparatsioone, millega anti ära ka maa-alasid. Soome andis ära Karjala, Salla ja Petsamo. Evakueeriti 400 000 inimest.
Suhete arenemisel Nõukogude Liiduga toimus nn finlandiseerumine. Soome säilitas demokraatliku valitsuse ja turumajanduse.
Soome hakkas majanduslikult kiiresti arenema ning muutus üha rikkamaks, stabiilsemaks ja arenenumaks. Riik omandas keeruka sotsiaalhoolekande süsteemi. Pärast Nõukogude Liidu lagunemist aastal 1991 tekkis bilateraalse majanduse kadumisega lama. Siiski majandus paranes ja hakkas taas kiiresti arenema.
Artur Vassar, Soomlaste Soome siirdumise lähteruumist. – Ajalooline Ajakiri nr 2/1938
Jaanus Piirsalu. Soome–Vene suhted: tõsiasjade tunnistamine on tarkuse algus Eesti Päevaleht, 24. jaanuar 2009
"100 lugu soomlastest Eesti sillal". Estofilia, 2018. Tallinn: Soome suursaatkond. Vaadatud 18.05.2018.
Soometsad on üks kahest Eesti metsatüübiklassist (teine on arumetsad). Soometsade alla kuuluvad soomuldadel kasvavad metsad.  
Soometsade alla arvatakse järgmised metsatüübirühmad: rohusoometsad, samblasoometsad ja kõdusoometsad.
Puurinne on üsna liigivaene põõsarinne hõre, rohurinne aga lopsakas ja koosneb peamiselt sootaimedest.Alustaimestikus domineerivad sootaimed. Mullad on liigniisked, ja seetõttu kasvab soometsa biomass tihtipeale aeglaselt.  Kaksikliigitusega piirdudes võib looduslikud soometsad jaotada rohusoo- (puurindes valdab kask või sanglepp) ja samblasoometsadeks (puurindes valdab mänd, harvemini kask).
Põhjavesi on mineraalaineterikas ja üsna maapinnalähedane. Aastaajati esineb veetaseme kõikumisi (kevadel kõrge ja suvel madal).
Metsatüübiklassi kirjeldus TÜ Loodusteadusliku hariduse keskuse interaktiivses õpikeskkonnas (bio.edu.ee)
Soomusrong on kuuli- ja killukindlalt soomustatud vagunite ja veduritega sõjaväe otstarbeks ehitatud kaitseotstarbeline raudteerööbastel liikuv relvaliik, mida kasutati laialdaselt alates 19. sajandi keskelt kuni 20. sajandi keskpaigani. Soomuse materjal on enamasti terasest, kuid on kasutatud ka teisi materjale. Soomusrongi koosseisu kuulus tavaliselt kaks soomustatud vedurit rongi keskel, ohvitseridevagun, üks või kaks meeskonnavagunit, remondivagun, kaks või rohkem kuulipildujavagunit ja kaks või rohkem suurtükivagunit, kindlasti oli suurtükiplatvorm rongi esimene ja viimane vagun.
Esimest korda kasutati soomusrongi 1848. aastal Austrias. Relvaliigina näitas soomusrong oma võimeid aga 1860. aastatel Ameerika kodusõjas. Soomusrongide hiilgeaeg oli Esimene maailmasõda.
Punaarmee käsutuses oli 20. sajandi algupoolel 101 spetsiaalselt selleks otstarbeks ehitatud soomustatud soomusrongi, mis on ka suurim ühe riigi käsutuses olnud soomusrongide arv.
Eesti Vabadussõjas 1918–1920 kasutatud Eesti soomusrongid olid ehitatud kättesaadavatest materjalidest nagu tavalistest vagunitest ja veduritest. Neil puudus terassoomus, kaitseks olid kas liivakotid või vagunite kahekordsed seinad, mis olid täidetud liivaga. Relvastuseks olid tavalised jalaväe suurtükid ja kuulipildujad paigutatud raudteeplatvormile ja kaitstud liivakottidega. Eesti soomusrongide ehitamise eestvedajaks ja organiseerijaks oli Johan Pitka. Hiljem kasutati ka laevasuurtükke ("Suur Tom" inglaste kingitus), mis oli saadud kas liitlastelt või võetud trofeedena Punaarmeelt või sakslastelt.
Eesti Vabadussõjas kandsid soomusrongid pidevalt rünnakuraskust. Esimene improviseeritud soomusrong lahkus Tallinnast 30. novembril 1918 ja kohtus vaenlasega Auvere raudteejaama juures. Samuti mängisid soomusrongid võtmerolli Võnnu lahingus 1919. aasta suvel.
Eesti sõjaväes on olnud kuni kuus laiarööpmelist ja viis kitsarööpmelist soomusrongi.
Ehkki soomusrong on tavaliselt mõeldud kaitseotstarbeliseks relvaks, kasutasid eestlased soomusronge edukalt ründerelvana. Soomusrongide ründerelvana ja dessantvägede kohaleviimiseks kasutamine tõi Eesti Vabadussõjas vaieldamatud edu, külvates vaenlase hulgas paanikat ja sundides teda taganema.
 Pikemalt artiklis Soomusrongide Divisjon ja Soomusrongide Diviis, 1. Soomusrongi Rügement, SoomusrongirügementKaasaegses kirjanduses on soomusronge iseloomustatud järgmiselt: "Soomusrongid on rikkalikult relvastatud tulirelvadega: kahuritega ja kuulipildujatega. Nende meeskonnad on julged, kavalad ja surmapõlgavad sõjamehed, seepärast on soomusrongid suure tulejõu ja moraalse mõjuga väeosad. Ilmudes kiiresti raudtee suunas hävitavad nad oma mõjuva tulega vaenlase ja annavad siis dessantosadega otsustava löögi. Püsivaks paigalseisvaks lahingtegevuseks soomusrongid pole kõlbulikud, sest nad kujutavad suurt märki vaenlase suurtükitulele ja võivad saada hävitatud."
Tänapäeval kasutatakse soomusrongi ainult ühes riigis. Jaapani autod tuuakse siiani Vladivostoki sadamast Venemaa kaudu Euroopasse soomusrongi julgestusel.
Vene soomusrongi koosseisus on platvormvagun küljelt raketipüüdevõrkudega tugevdatud tankiga T-64, soomusvagun automaatkahuritega ZU-23-2, kontrollpaltvormvagun (miinide ja laengute püüdmiseks) ja meeskonna vagunid.
Venemaal kasutati raudteevägede soomusronge viimati Tšetšeenias, kus nende ülesandeks oli julgestada ešelone, raudteejaamu ja raudteesildu. Soomusronge on lähiaegadel kasutatud ka sõjategevuses endises Jugoslaavias.
Aleksander Semjonov-Smolin, Soomusrongid ja nende tegewus, Sõduri lisa ; 1 1923, Digar
Stanisław Papczyński (sünninimi Jan Papka; 18. mai 1631 Podegrodzie – 17. september 1701 Góra Kalwaria, Poola) oli poola katoliiklik vaimulik, Poola esimese vaimuliku ordu Patusüüta Saamise Mariaanide kongregatsiooni rajaja ning tähtis vaimulik kirjanik. Benedictus XVI kuulutas ta 16. septembril 2007 õndsaks.
Stanisław Papczyński isa Tomasz Papka oli kohalik sepp ja külade kohtutäitur. Stanisławi ema oli Zofia Papka (neiupõlvenimega Tacikowska). Stanisławil oli üks vend ja kuus õde, kõik temast vanemad.
Papczyński õppis Podolinieci piaristide kolleegiumis ja jesuiitide kolleegiumis Lvivis, kust tal tuli põgeneda kasakate rünnaku eest. 23-aastaselt lõpetas ta õpingud jesuiitide kolleegiumis Rawa Mazowieckas. Ehkki vanemad leidsid talle ilusa ja rikka pruudi, loobus Papczyński abielust, soovides pühenduda vaimulikukarjäärile.
2. juulil 1654 astus Papczyński piaristide ordusse, võttes endale nimeks Stanisław. Oma teise noviitsiaasta veetis ta Varssavis, õppides frantsisklaste juures teoloogiat. 22. juulil 1656 sai temast piaristide kongregatsiooni esimene poolakast liige. 12. märtsil 1661 pühitseti Stanisław Papczyński preestriks.
Preestriametis pälvis ta kuulsuse jutlustajana, eriti Varssavi intellektuaalse eliidi seas. Suurematel pühadel kutsuti teda jutlustama pealinna kirikutesse. Papczyński jutlus Aquino Thomasest, mille ta pidas dominikaanide kirikus, ilmus 1664 trükist pealkirja all "Doctor Angelicus" ("Ingellik doktor"). Heade sidemete tõttu kõrgseltskonnas anti Papczyńskile ülesandeks koguda toetust taotlusele piaristide ordu asutaja, isa José de Calasanzi õndsaks kuulutamisele.
Vaatamata edule akadeemilises ja karjasetöös muutusid Papczyński suhted ülemustega aina pingelisemateks, kuni ta 11. detsembril 1670 lõpuks piaristide ordust lahkus. Eelkõige olid selle aluseks erinevad arusaamad ordu iseloomust: Papczyński soovis taastada algseid rangeid tavasid, samas kui Poola orduprovintsis kalduti leebemate kommete poole. Lahkudes vandus ta ordujuhtide ees, et püüab luua uue, neitsi Maarjale pühendatud vaimuliku ordu.
Tolle ajani olid kõik vaimulikud ordud jõudnud Poolasse välismaalt, peamiselt Läänest. Uue ordu loomine oli seda raskem, et Poola ühiskonnas valitses aristokraatlik mentaliteet, Papczyński põlvnes aga lihtrahvast ning toetas rangelt askeetlikku elustiili.
Tema plaani asus siiski toetama Poznani piiskop Stefan Wierzbowski. Papczyński ütles ära mitme ordu ja piiskopi kutsest ning asus ordu loomist ette valmistades tööle kaplanina. 1671. aasta septembris pani ta esmakordselt selga uue valge rüü Patusüüta Saamise Õndsa Neitsi Maarja auks. Ühtlasi valmistas ta ette tulevase ordu statuudi nimega "Norma vitae" ("Elu reegel") ning kirjutas moraali ja askeesi teemalise traktaadi "Templum Dei Mysticum" ("Jumala müstiline tempel"), mida ilmus mitu trükki. Viimases avaldas ta veendumust, et mitte üksnes vaimulikud ja preestrid, vaid ka ilmalikud inimesed tajuvad kutset jumala teenimisele. See on üks 17. sajandi Poola askeetliku kirjanduse tähtteoseid.
1673. aasta septembris rajas Papczyński Puszcza Korabiewska asulas Skierniewice lähedal ordu esimese hoone, mille ta nimetas "Varjupaigaks". Selles elasid endine sõdur Stanislaus Krajewski ning tolle kaaslased. 24. oktoobril 1673 kiitis kogukonda külastav piiskop Stanisław Święcicki kogukonna eluviisi heaks ja jättis neile lisaks "Norma vitae'le" omaenda statuudi. Seda päeva peavad mariaanid ordu rajamise päevaks.
Lisaks pühendumisele neitsi Maarjale võttis uus ordu enda ülesandeks aidata purgatooriumis piinlevaid hingi - eriti neid, kes surid lahinguväljal ja katkuohvritena. Ordu liikmed abistasid hingekarjaseid pihi vastuvõtmisel ning jutlustasid usklikele. Tagamaks karskust, seadis Papczyński ordule reegliks hoiduda viinajoomisest. 
1679. aastal võttis kuningas Jan III Sobieski mariaanid oma erilise kaitse alla.
Pärast piiskop Wierzbowski surma 1687. aastal sattus ordu eksistents ohtu. 1690. aastal asus tollal 60-aastane Papczyński jala teele Rooma, et saada paavstilt ordule heakskiit. Paraku jõudis ta sinna Püha Tooli interregnumi ajal, mistõttu ta sai vaid kindlustada teiste ordude toetuse.
1699. aastal püüdis Papczyński taas ordule heakskiitu nõutada, läkitades isa Joachim Kozłowski Rooma enda täievolilise esindajana. Raskustesse sattununa lähenes Kozłowski frantsiskaani minoriitidele "Neitsi Maarja kümne voorusereegli" asjus, mis sidus mariaanid juriidiliselt nende orduga. Paavst Innocentius XII kiitis reegli heaks. Ehkki see saadi ilma Papczyński heakskiiduta, ei rikkunud reegel mariaanide kombeid ning võeti rõõmuga vastu. Nii said mariaanid iseseisvaks orduks, mis ei sõltunud enam kohaliku piiskopi heakskiidust, ehkki veel mõnda aega jäid nad seotuks frantsisklastega.
1953. aastal jätkus Papczyński õndsaks kuulutamise protsess. Möödunud aja tõttu toimus protsess "ajalooliselt" ehk tema elu ja vooruste kohta käivate ajalooliste tunnistuste alusel. Kogutud 1000-leheküljelise käsikirja põhjal, mida nimetati "Positio", palus Poola piiskoppide kogu Pühal Isal Papczyński kristliku elu eeskujuna altarile tõsta. 
16. septembril 2007 kuulutas paavst Benedictus XVI erivolinik kardinal Tarcisio Bertone, Püha Tooli riigisekretär, isa Stanisław Papczyński mariaanide pühakojas Licheńis õndsaks.
Stockholm (ametlikult Stockholmi vald (Stockholms kommun, poolametlikult Stockholmi linn (Stockholms stad)) on Rootsi pealinn, vald Rootsis Stockholmi läänis. 
Põhjala Veneetsiaks ja Mälareni kuningannaks nimetatud Stockholm asub Mälareni järve ja Läänemere vahelise väina kaldail ja saartel, mida ühendab üle 50 silla.
1252 asutatud linna ajalooline südamik paikneb Stadeni saarel. Stockholmis on palju kauneid keskaegseid ehitisi.
1950. aastatel rajati Stadenist põhja poole Norrmalmi 5 ühesuguse kõrghoonega ärikeskus Hötorgscity, kus tohib liikuda ainult jalgsi. Djurgårdeni saarel on muuseume (Skanseni vabaõhumuuseum, Põhjala muuseum, Vasa laev Vasa muuseumis), suur park ja loomaaed.
Stockholmis asub enamik riigi suuri õppe- ja teadusasutusi (ülikool, akadeemiad, 3 Nobeli instituuti). Stockholm on riigi suurimaid sadama- ja tööstuslinnu.
Veebruaris 2009 tunnustas Euroopa Komisjon Stockholmi keskkonnasõbraliku eluviisi eest ning nimetas linna 2010. aasta Euroopa keskkonnapealinnaks.
1971. aasta haldusreformiga sai Stockholmi linnast Stockholmi vald. Stockholmile tehti erireeglid, mille järgi vast valitud Stockholmi vallavolikogu volitused algasid juba 1. oktoobril 1970 (teistel vallavolikogudel 1. jaanuaril 1971. 
1980ndatel otsustas Stockholmi vallavolikogu kasutada ametliku nime "Stockholmi vald" asemel nime "Stockholmi linn" juhtudel, kui "puudub omavalitsusõiguslik tähtsus". Teatud kontekstides, näiteks juriidilistes dokumentides, peab siiski kasutama ametlikku nime "Stockholmi vald".
Stockholm koosneb kolmest peapiirkonnast (huvudområde): Innerstaden (Stockholmi südalinn), Västerort ja Söderort, mis omakorda koosnevad 14 linnaosapiirkonnast (stadsdelsområde):
Vasa muuseum (Vasamuseet), Djurgårdeni saarel asuv  muuseum, kus tutvustatakse 17. sajandi meremeeste elu. Muuseumis eksponeeritakse 1628. aastal põhja läinud Rootsi lipulaeva Vasa, mis tõsteti 1961. aastal merepõhjast.

Struktuur (ladina sõnast strūctūra ehitus, tarind) on terviku kõigi osade seoste kogum.
Süsteemi struktuur on süsteemi organisatsiooniline, korrastuslik, konfiguratsiooniline ehk ehituslik külg.
Struktuuri kui tunnetusliku objekti (sh kategooria) määratleb süsteemi elementide enamasti püsiv seostus ehk organiseerimisviis  . 
Struktuuri mõistele aluse panijaks peetakse nii Immanuel Kanti, kui ka Georg Wilhelm Friedrich Hegelit. Tänapäeval on struktuuri mõistet laiendatud ja kitsendatud väga erinevatest aspektidest ning sellel puudub kõiki rahuldav, nii-öelda neutraalne määratlus. Levinud on struktuuri probleem- ja objekt-orienteeritud tõlgendused.
Ollakse eri meelel, kas struktuur on püsiv või enamasti püsiv; kas on tegemist mingi seletamatu seosega või seostega elementide vahel, jne. Ilmne on, et keemilise protsessi puhul on tegemist aine struktuuri kiire muutumisega, evolutsioonilise protsessi puhul suhteliselt aeglase muutumisega ning alles stagnatsiooni puhul võib rääkida struktuuri püsivusest.
1) Struktuur on kõigi reaalselt eksisteerivate süsteemide lahutamatu atribuut. 
2) Seoses mateeria struktuuritasemete või -aspektide mitmekesisusega on mis tahes süsteem polüstruktuurne. 
3) Struktuuri mõiste on tihedalt seotud seaduse, vormi, paratamatuse jt sugulaskategooriatega. 
4) On jõutud arusaamisele, et struktuuri täpne definitsioon on antav matemaatiliselt isomorfismi ja invariantsuse mõiste abil.
Struktuuri määratluse laialivalguvus on pannud tunnetus- ja süsteemiteoreetikuid seda mõistet täpsustama ja konkretiseerima  . Kõik katsed struktuuri olemust ära seletada viivad paratamatult graafide juurde, kasvõi nende diagrammide näol . Struktuuri, isomorfismi ja invariantsuse mõisted on lihtsalt ja piltlikult selgitatavad graafi struktuuri põhjal  .
Struktuuri elementaarosisteks on selle elementidevahelised binaarsuhted. Reaalse objekti graafi kujul esitatud struktuur on tuvastatav selle binaarsuhete süvaidentifitseerimise teel saadud struktuurimudeli kujul. Struktuurimudel avab ka struktuuri sümmeetria omadused sümmeetriaklasside ehk orbiitide näol.
Brigitte Wiesen. Struktur. Online-Wörterbuch Philosophie: Das Philosophielexikon im Internet
Sturmabteilung (rünnakrühm, lühend SA) oli 1921. aastal asutatud NSDAP liikmetest vabatahtlikkuse alusel moodustatud paramilitaarne organisatsioon, mis mängis olulist osa Adolf Hitleri võimuletulekus.
SA liikmete kantud pruuni vormiriietuse tõttu nimetatakse neid ka pruunsärklasteks.
SA ülem kandis erinevaid tiitleid (Leiter der SA, Führer der SA), alates 1. novembrist 1926 oli selleks "SA kõrgeim juht" (Oberster SA-Führer). Hitler oli SA kõrgeim juht vaid nominaalselt ja tema ametiajal juhtis organisatsiooni tegelikult staabiülem (Stabschef der SA).
1943–1945 Wilhelm SchepmannSA formaalseks asutamise kuupäevaks loetakse 3. augustit 1921, mil Hitler moodustas seni NSDAP koosolekuid turvanud meeste rühmast NSDAP võimlemis- ja spordiosakonna. Sama aasta 5. oktoobril hakkas see kandma SA nime.
SA koosseisu kuulusid aastatel 1922–1932 NSDAP noorteorganisatsioon (hilisem Hitlerjugend) ja aastatel 1926–1934 ka Hitleri ihukaitse eest vastutanud SS.
Esialgu mõnekümnest kuni mõnesajast inimesest koosnenud SA kasvas 1933. aastaks 2 miljoni liikmega organisatsiooniks. Sellel oli 1920. aastatel oluline roll NSDAP vastaste vastu suunatud aktsioonide läbiviimisel – peamiselt väljendus see tänavakokkupõrgetes sotsialistlike ja kommunistlike liikumiste esindajatega.
SA üks asutajaid ja ideolooge (1930–1934 SA staabiülem) Ernst Röhm püüdis luua sellest kõikehõlmavat jõustruktuuri, millele oleks tema visiooni kohaselt tulevikus allunud ka Saksamaa kaitsejõud ja mis oleks kontrollinud suuremat osa riigiaparaadist.
SA juhtkonna ambitsioonid ja liikmeskonna suurus muutsid Hitleri kartlikuks ning andsid talle tõuke 30. juunist kuni 2. juulini 1934 toimunud operatsiooni läbiviimiseks (nn pikkade nugade öö), mille käigus likvideeriti Ernst Röhm ja tema lähikondlased füüsiliselt. Ametlikult süüdistati Röhmi ja tema usaldusisikuid riigipöördekatse kavandamises.
Organisatsiooni tähtsus vähenes pärast 1934. aasta puhastust oluliselt. SA desarmeeriti ja viidi SS-i alluvusse. Vaatamata sellele jäi see kuni sõja lõpuni massiorganisatsiooniks, mille liikmete arv ei langenud kunagi alla ühe miljoni inimese.
SA lõpetas tegevuse 1945. aastal ja tunnistati 1946. aastal kuritegelikuks organisatsiooniks.
SA liige oli ka aastatel 1941–1944 Eestimaa kindralkomissarina ametis olnud Karl-Siegmund Litzmann.
SA oli Natsionaalsotsialistliku Saksa Töölispartei liikmetest vabatahtlikkuse alusel territoriaalsuse põhimõttel moodustatud paramilitaarne organisatsioon. 
SA moodustamist alustati enne NSDAP poolt Saksamaal ainuvõimu saavutamist ning selle areng jätkus kuni selle keelamiseni pärast Teist maailmasõda 1945. aastal.
Aastatel 1922–1926 moodustasid SA organisatsiooni üksused: 1) Gruppen, mis isikkoosseisu suuruselt vastas umbes sõjaväelise grupi; 2) Zug, rühma, 3) Hundert, kompanii ja 4) Regiment, rügemendi suurusele. SA üksustel puudus keskne juhtkond ning nad allusid kohalikule piirkonna parteilisele juhile.
Formeeringute vähesusest tingituna puudusid organisatsioonis ka kõrgemad ametinimetused ning üksuste juhtide nimetused tulenesid juhitavate üksuste nimetustest: lihtliige SA Mann ja järgnevalt SA Gruppenführer, SA Zugführer, SA Hundertschaftsführer, SA Regimentsführer.
1926. aastal võttis SA juhtimise endale Adolf Hitler ning määras SA juhtorgani juhiks Franz Pfeffer von Salomoni, kes moodustas SA sõjaväelise organisatsiooni mudeli alusel ning moodustas ka SA üleriikliku selgete alluvusvahekordadega struktuuri, lisaks piirkondlikele rügemendisuurustele üksustele moodustas ta ka Brigaden (brigaad) ja piirkonda – Gaud ühendavad Gausturmed, mis isikkoosseisult vastas diviisile. Kogu riiki hõlmavas struktuuris loodi ka kõrgemad SA ametikohad SA Gaustuermführer, SA Chef des Stabs ja SA Kõrgeim Juht Oberste SA Führer (Adolf Hitler).
1929. aastal hakkas Heinrich Himmler moodustama territoriaalsete SA üksuste kõige ustavamatest liikmetest moodustama piirkondlike NSDAP juhtide ihukaitsesalku SS, mis algselt omasid kahest alluvussuhet, piirkondlikule SA juhtkonnale ja NSDAP juhtkonnale. SS iseseisvus ehk sai otsealluvuse NSDAP-le 1934. aastal.
5. jaanuaril 1931 määrati SA Juhiks Ernst Röhm, kes viis läbi organisatsioonis muudatused, millega võrdsustas kõik allüksused Saksa sõjaväe organisatsiooni mudeliga: 1) Sharn – rühm, 2) Truppen – jagu, 3) Stuerme – kompanii, 4) Sturmbanne – pataljon, 5) Standarten – rügement, 6) Brigaden – brigaad, 7) Undergruppen – diviis 8) Gruppen – korpus. 1932. aasta juulis moodustati ka veel täiendavalt 10) Obergruppen, mis vastas isikkoosseisu suuruselt armeele.
Oberste SA Führer1932. aastal toimunud Saksamaa presidendivalimiste tulemusel sai NSDAP parteijuht Adolf Hitler Saksamaa kantsleriks. SA massiorganisatsioonina, Ernst Röhmi juhtimisel kujutas Adolf Hitlerile riigijuhina SA iseseisvuse ja tänavavägivalla kalduvustega otsest ohtu, tema äsja saavutatud poliitilisele võimule.
Pikemalt artiklis Pikkade nugade ööPärast parteisisese võitluse tulemusel Saksamaal, "pikkade nugade ööl" likvideeritud SA juhtkonna kõrvaldamist kaotas SA oma poliitilise tähtsuse ja muutus aja jooksul vähetähtsaks organisatsiooniks, mille ülesanneteks oli: natsionaalsotsialistlik propaganda, noorsoo kehaline kasvatus natsionaalsotsialistlikus vaimus, tegevus relvastamata abipolitseinikena, noorte ettevalmistamine ajateenistuseks sõjaväes, elanikkonna organiseerimine töökohustuste täitmiseks ning ka Saksamaa tsiviilõhukaitse süsteemis.

Tacituse arvamuse kohaselt ei olnud sueebid üksik rahvas, vaid pigem koondnimi erinevatest hõimudest, kelle asuala hõlmas üle poole Germaaniast. Sellisel arvamusel sueebide kohta ollakse ka tänapäeval.
Sueebide tuumiku moodustas semnoonide hõim, kuid teised hõimud nagu kvaadid, markomannid ja tõenäoliselt ka hermunduurid, pärinesid samuti sueebidest. Sueebide hulka kuulusid arvatavasti ka alemannid ja langobardid, kuid selle kohta ei ole päris kindlaid andmeid.
1. sajandil elasid sueebid valdavalt Elbe jõe ääres, kuid hunnide pealetungi tõttu olid osa neist sunnitud ületama Reini jõe ja jõudsid lõpuks Pürenee poolsaarele.
Sueebide päritolu on seni selgusetu. Kreeka ajaloolase Herodotose järgi elasid sueebid 500. aasta paiku eKr Musta mere lõunakallastel. Sealt rändasid sueebid lõunasse ja läände tänapäeva Saksamaa Reinimaa aladele, mida ajalooliselt tuntakse Švaabimaa nime all.
Ariovistuse juhtimise ajal kutsusid sekvaanid sueebi hõimud endale appi lahendamaks sõjalist konflikti sekvaanide ja häädulaste vahel. Pärast võitu häädulaste üle aastal 72 eKr jäid sueebid Reini vasakule kaldale, kus nad alistusid Julius Caesarile aastal 58 eKr.
Olles tihedalt seotud alemannidega ja tehes sageli nendega koostööd, jäid sueebid Reini paremale kaldale kuni 31. detsembrini 406, mil paljud hõimud ühinesid vandaalide ja alaanidega Rooma piiride ületamisel Mainzi juures, alustades sissetungi Galliasse.
Osa sueebe (põhjasueebid) on mainitud 569. aastal, kui nad elasid frankide kuninga Sigebert I valitsemise all tänapäeva Saksi-Anhaldi aladel. Sueebidega seoses mainitakse 573. aastal saksisid ja lombarde, kes saabusid tagasi Apenniini poolsaarelt.
Kui vandaalid ja alaanid põrkusid kokku ülemvõimupärast Gallias Rooma liitlase frankidega, suundusid sueebid oma kuninga Hermericu juhtimisel lõunasse, ületades lõpuks Püreneed ja jõudsid Ibeeria poolsaarele, kus pärast Gerontiuse ja Maximuse ülestõusu 409. aastal ei kehtinud enam Impeeriumi seadused.
Läbides Baskimaa, asustasid nad Rooma provintsi Gallaecia, Loode-Hispaanias (nüüdne Galicia) ja põhja Portugalis (Região Norte). Vandudes truudust imperaator Honoriusele tunnustati neid kui foederati ning lubati neil seal elada oma autonoomse valitsuse kontrolli all. Samaaegselt omavalitsusliku provintsi Britanniaga, sueebide kuningriik Gallaecias sai esimeseks Alam-Rooma kuningriigiks, mis moodustati Lääne-Rooma Impeeriumi laostunud aladel. Sueebide Gallaecia oli esimene Rooma Impeeriumist eraldunud kuningriik, mis hakkas münte vermima. Müntide vermisel võtsid nad eeskuju eelnevatest Rooma Impeeriumi kogemustest.
Suuebide kuningriik Gallaecias ja põhja Lusitaanias (tänapäeva Centro Region Portugalis) rajati 409. aastal ja kestis 586. aastani pärast sajandit vältavat aeglast langust. Oma väiksuse tõttu (kuningriigi rajamise aegu oli sueebide arv umbel 30 000) ei saavutanud ta kunagi olulist poliitilist tähtsust. Kuna suuebid hakkasid kiirelt kasutama kohalikku keelt, jäi vähe järgi nende alggermaani keelest.
Sueebide kuningriigi pealinnaks sai praeguse Braga eelkäija Bracara Augusta, mis oli Rooma aegse Gallaecia provintsi pealinn.
Aastal 438 Hermeric ratifitseeris rahulepingu kohaliku elanikkonnaga ning võitlustest kurnatuna, loovutas ta trooni oma pojale Rechilale.
Visigootide ootamatu sissetung Ibeeria poolsaarele 416. aastal saadetuna Akvitaaniast Lääne-Rooma imperaatori poolt võitlemaks vandaalide ja alaanidega põhjustas sueebide kuningriigi mõningase laienemise: oma õitsengu tipul sueebide Gallaecia ulatus Meridani või Sevillani.
448. aastal Rechila suri ja pärandas oma krooni oma pojale, Rechiariusele, kes võttis vastu 447. aastal ristiusu. Ristiusk muutus ametlikuks usuks paganlikele sueebidele ja peamiselt pritsillianistlikule elanikkonnale.
Pärast Rechiariuse surma 456. aastal algas sueebide kuningriigi hääbumine. Sueebide kuningriigi ajalugu lõppes 586. aastal, mil tõugati troonilt nende viimane kuningas Amalaric.
Sueebid olid rändkarjused. Kirjakeel oli neile tundmatu, mistõttu nende ajalugu ja rahvuslik kultuur kandus edasi põlvest põlve suuliste pärimuste teel. Riietus koosnes neil peamiselt loomanahkadest.
Enne ristiusu vastuvõtmist olid sueebid paganad. Oma jumalatele nad pühakodasid ei ehitanud, kuna arvasid, et loodus ise on püha. Pühadeks paikadeks olid neil koopad, järved, ojad, kivikuhilad. Kuid on üleskirjutisi, mille põhjal otsustatakse, et osa sueebe pidas tähtsaks Isist, kuna nad ohverdasid talle.

Sügavus on mingi objekti põhja kaugus selle pealispinnast; enamasti mõõdetakse sügavust mingis konkreetses punktis. 
Teatud mõttes on sügavus kõrguse vastand: kui kõrgust mõõdetakse nulltasandist ülespoole, siis sügavust allapoole. Mõnes kontekstis võivad sügavus ja kõrgus olla ka sünonüümid: vaadi sügavus on sama mis vaadi kõrgus.
Geograafias on oluline veekogude sügavus: veekogu iseloomustavad näiteks selle suurim sügavus ja keskmine sügavus, sama sügavusega punkte veekogu põhjas ühendab aga mõtteline samasügavusjoon. Matemaatikas ja tehnikas käsitletakse sügavust sageli ühe mõõtmena koos pikkuse ja laiusega või neile vastandatult.
Mõnes kontekstis räägitakse sügavusest ka kujundlikult, näiteks kui arvutigraafikas peetakse silmas värvi sügavust või finantsturgude analüüsis turusügavust.
Kommutatiivses ja homoloogilises algebras on sügavus ringide ja moodulite tähtis invariant.
Suhkrumänd (Pinus lambertiana) on männiliste sugukonda männi perekonda kuuluv okaspuu. Ta kuulub viieokkaliste mändide rühma ja alamperekonda Strobus ning on oma nime (sugar pine) saanud tänu tüves sisalduvale magusale vaigule, mida indiaanlased kasutasid köha ravimiseks. Eurooplastest avastas suhkrumänni esimesena šoti botaanik David Douglas (1799–1834) 1826. aastal Oregoni territooriumilt.
Suhkrumänd on kõrge ja pikaealine okaspuu, mille eluiga küündib 400–500 aastani. Puu kasvab tavaliselt 30–50 m, harva kuni 75 m kõrguseks. Maksimaalne registreeritud kõrgus on 81,7 m, olles sellega männi perekonna kõige kõrgem esindaja.Võra on noorel puul kitsaskooniline, vananedes muutub ümaramaks või tipuosas laiuvaks. Tüvi on valdavalt massiivne ja sirge, läbimõõt 90–180, maksimaalselt 330 cm. Korp on pruuni kuni hallikaspruuni tooniga, sügavrõmeline.Juurestik on hästi arenenud ja plastiline. Peajuur kasvab kiiresti ning võib puu teisel eluaastal ulatuda kuni ühe meetri sügavusele.Pungad on silinderja-munaja kujuga, punakaspruunid, vaigused, kuni 8 mm pikkused. Noored võrsed on karvadega kaetud, helepruunid-punakad kuni hallikasrohelised, vananedes muutuvad halliks. Okkad on viiekaupa kimbus, 5–10 cm pikkused, painduvad, sirged või veidi kõverdunud, sinakasrohelised, terava tipuga, püsivad võrsetel 2–4 aastat.Isasõisikud on kollased, ellipsoidse-silindrilise kujuga, kuni 15 mm pikkused. Suhkrumänni käbid on okaspuude seas kõige suuremad, 25–50 cm pikkused, sümmeetrilised, silinderja kujuga, veidi kaardus, vaigused, läikivalt kollakaspruunid. Seemned on munaja kujuga, tumepruunid, kest on 1–2 cm pikkune, 2–3 cm pikkuse tiivakesega.
Suhkrumänni levila asub Põhja-Ameerika lääneosas, ulatudes Oregonist kuni Mehhiko loodeosani, kus ta kasvab sõltuvalt laiuskraadist 300–3200 m kõrgusel üle merepinna.
Suur osa suhkrumänni kasvukohtadest on järsud ja ebatasased mäenõlvad. Madalamatel kõrgustel on ta esindatud kõikidel nõlvadel, kuid kõrgemal eelistab soojemaid lõuna- ja läänepoolseid mäenõlvu. Optimaalne kasv on tagatud väiksemate kalletega ja keskmistel kõrgustel paiknevatel mäenõlvadel. Suhkrumänd talub külmakraade kuni –18...–23 °C.
Levila temperatuur ja sademete hulk on otseses sõltuvuses piirkonna laiuskraadist ja kõrgusest merepinna suhtes. Samal laiuskraadil temperatuur langeb ja sademete hulk tõuseb suurematel kõrgustel, põhjast lõunasse aga temperatuur tõuseb ja sademete hulk väheneb. Areaali suved on soojad ja kuivad, talved pehmed ja sademeterohked (temperatuur langeb harva alla nulli). Juulis ja augustis sajab tavaliselt vähem kui 25 mm ja õhu suhteline niiskus on üsna väike. Suurem osa sademetest esineb novembrist aprillini, millest keskmistel ja suurematel kõrgustel moodustab valdava osa lumi. Aasta keskmine sademete hulk on vahemikus 840–1750 mm.
Suhkrumänd kasvab tavaliselt tüüpilistel okaspuu segametsade muldadel, mille lähtekivimiteks on vulkaanilised, sette- ja tardkivimid. Ta domineerib sageli levilas esinevatel parasniisketel muldadel, mis on moodustunud ultraaluselistest kivimitest nagu peridotiit ja serpentiniit, kuigi nende kivimite väikese kaltsiumi- ja magneesiumisisalduse tõttu on puud pigem kesise kasvuga. Suhkrumänni tavaliseks kasvupinnaseks on heade dreneerivate omadustega ja happelise reaktsiooniga mullad. Happeline reaktsioon suureneb tavaliselt sügavamatel muldadel. Ultraaluselistest kivimitest moodustunud mullad on neutraalsed või nõrgalt happelise reaktsiooniga. Kõige parema kvaliteediga suhkrumännikud kasvavad Sierra Nevada regioonis saviliivmuldadel, mille lähtekivimiks on graniit; Kaskaadide lõunaosas sügavatel liivsavimuldadel, mille lähtekivimiks on basalt ja rüoliit; rannikupiirkonnas ja Siskiyou mägedel Californias ja Oregonis liivakivist ja savikildast moodustunud muldadel.
Suhkrumänd kasvab harva puhaspuistutes ning enamasti leidub teda üksikute gruppide või üksikpuudena okaspuu segametsade koosseisus. Levila põhjaosas kasvab ta peamiselt koos järgmiste puuliikidega:
harilik ebatsuuga (Pseudotsuga menziesii), hiigel-elupuu (Thuja plicata), hiigelnulg (Abies grandis),
kalifornia ebaküpress (Chamaecyparis lawsoniana), kalifornia lõhnaseeder (Calocedrus decurrens), kollane mänd (Pinus ponderosa), läänetsuuga (Tsuga heterophylla) ja Menziesi maasikapuu (Arbutus menziesii).Levila keskosas esinevad koos suhkrumänniga järgmised puuliigid:
hall nulg (Abies concolor), Jeffrey mänd (Pinus jeffreyi), kalifornia lõhnaseeder, kalifornia tamm (Quercus kelloggii), kollane mänd (Pinus ponderosa), tore nulg (Abies magnifica) ja mammutipuu (Sequoiadendron giganteum).Levila lõunaosas kasvavad koos suhkrumänniga järgmised puuliigid:
Coulteri mänd (Pinus coulteri), hall nulg, Jeffrey mänd, kalifornia lõhnaseeder, kollane mänd ja suurekäbiline ebatsuuga (Pseudotsuga macrocarpa).Suurematel kõrgustel on suhkrumänni kaaspuuliikideks Jeffrey mänd, keerdmänd (Pinus contorta), läänemänd (Pinus monticola) ja tore nulg.
Suhkrumänd on ühekojaline taim ja paljuneb seemnetega. Käbikandvus algab suhkrumännil hiljem, kui temaga koos kasvavatel mändidel ning ka käbide arv pole kuigi suur. Tolmlemine toimub mai lõpust kuni augusti alguseni, mis sõltub eelkõige kasvukoha kõrgusest. Seemnete koguhulgast valmib vaid 40–50% järgmise aasta augustist kuni oktoobri alguseni. Neid kahjustab ürask Conophthorus lambertianae, kes võib hävitada kuni 93% puu seemnetest. Veel valmimata seemnetest toituvad ka oravad ja linnud, näiteks Douglase orav (Tamiasciurus douglasii) ja valgepea-rähn (Picoides albolarvatus).Head seemneaastad korduvad kahe kuni seitsme aasta järel. Nendel aastatel on seemnete idanevus 67–93%, vaheaastatel aga võib langeda kuni 28%. Valminud seemned varisevad augusti lõpust kuni oktoobri lõpuni. Suhkrumänni seemned on üsna suured ja rasked, ühe seemne keskmine mass on 216 mg. Kuna seemne tiivake pole eriti suur, siis rasked seemned ei kandu tuulega kuigi kaugele, 80% neist langeb emapuust vaid kuni 30 m kaugusele. Peale tuule aitavad ka linnud ja väikeloomad kaasa seemnetele levitamisele, kuigi nad söövad enamuse neist ära.Esimesel kasvuaastal võib põua tõttu hukkuda kuni 50% seemikutest ning vaid 20–25% kasvama hakanud puudest elavad 10. eluaastani.
Väga suurt kahju tekitab suhkrumändidele männi-koorepõletik, mida põhjustab seen Cronartium ribicola. See seenhaigus on kõige olulisem Põhja-Ameerika viieokkaliste mändide kahjustaja. Välikatsete käigus on 70,8 kuni 77,4% suhkrumändidest nakatunud koorepõletikku. Nakatunud seemikud hukkuvad tavaliselt mõne aasta jooksul. Haiguse levik on kõige ulatuslikum Oregonis ja California põhjaosas ning väheneb järk-järgult lõuna suunas, kus valitseb seente levikut pidurdav kuivem kliima.
Parasiittaim Arceuthobium californicum võib oluliselt kahjustada nakatunud puid, kuid aeglaselt levivat kahjustajat saab edukalt sanitaarraietega kontrolli all hoida. Parasiittaimed vähendavad puude vastupanuvõimet haigustele, tüve läbimõõtu, kasvukõrgust ja puidu kvaliteeti. Haigusest kurnatud puud langevad aga tihti üraskite ründe alla.
Mäestiku-männiürask (Dendroctonus ponderosae) on suhkrumänni kõige olulisem kahjurputukas. Nende putukate epideemilised rünnakud toimuvad periooditi ning põhjustavad suhkrumändide hukkumist suurte gruppide kaupa.Suhkrumänni käbisid kahjustav ürask Conophthorus lambertianae võib hävitada kuni 75% aastasest seemnesaagist.
Suhkrumänni puit on kõrgelt hinnatud heade omaduste tõttu. Ta on hästi töödeldav, kerge ja hea vastupanuvõimega deformatsioonidele. See on leidnud kasutust eelkõige akna- ja ukseraamide, simside, uste ja mitmete spetsiaalsete puittoodete (nt oreliviled ja klaveriklahvid) valmistamisel.Puidu füüsikalised ja mehaanilised omadused on toodud alljärgnevas tabelis:

Suleiman I Tore (türgi Süleyman, araabia سليمان Sulaymān; ka Süleyman Kanuni (Suleiman Seaduseandja); 6. november 1494 – 7. september 1566) oli Osmanite impeeriumi sultan 1520–1566. Ta oli Selim I ja   Ayşe Hafsa Sultaana poeg ning  Selim II isa.
Suleiman sai troonile pärast tema isa küllaltki ootamatut surma. Et Selim I oli 1517. aastal vallutanud Mamelukkide sultanaadi, sai Suleiman endale võtta ka kaliifi tiitli. 
Erinevalt oma isast pööras Suleiman peatähelepanu Euroopale, alustades kohe pärast võimule saamist sõda Ungariga. 1521. aastal vallutas ta ungarlaste piirikindluseks olnud Belgradi ning 1526. aastal purustasid türklased Ungari väe Mohacsi lahingus täielikult, kuningas Lajos II langes ning riik jagunes türklaste ja Habsburgide vahel. Allesjäänud osade valitsejaks sai varasema leppe järgi Saksa-Rooma riigi valitseja  Karl V-a vend Ferdinand, ehkki talle tekkis võistleja, kohalikku päritolu János Zápolya. Too toetus oma nõudlustes Türgile ning lõpuks saigi nende poolt okupeeritud Ungari kuningaks, tema dünastia valitses mõnda aega ka Ida-Ungari kuningriiki. Kahe troonipretendendi võimuvõitlus hõlbustas Türgil Ungari alade enda kätte haaramist.
1523. aastal vallutasid Suleiman I väed ka Rhodose saare, kus resideeris Johanniitide ordu. See põhjustas ordu ümberkolimise Maltale. Suleiman jõudis rünnata ka Maltat, kuid seda siiski ebaõnnestunult.
Suleiman jätkas aga ka sõda Habsburgidega ja Saksa-Rooma riigiga. 1529. aastal piirasid Suleiman I väed  Viini, piirates selle sisse, kuid olid sunnitud kehva ilma ja varude lõppemise tõttu selle peagi lõpetama. Karl V-da Saksa-Rooma riigi väed olid parajasti seotud võitluses Prantsusmaaga, Cognaci liiga sõjas (1526–1530). 
Pärast Viini sõjaretke läbikukkumist pööras Suleiman rohkem tähelepanu Aasiale, eriti võitlustele Pärsiaga, kuid kuni oma valitsusaja lõpuni tegeles ta pidevalt ka Habsburgidele läinud Ungariga, haarates seda järk-järgult enda kätte. Ka surm tabas sultanit siis, kui ta oli parajasti sõjaretkel Ungaris (vt. Szigetvári lahing).
1542–1546 aastate Itaalia sõjas sõlmis Prantsuse kuningas (1515–1547) François I liidu  Osmanite riigi sultani Suleiman Toredaga. Suleiman oli Prantsuse kuninga François I liitlane  ning Saksa-Rooma keisri (1520/1530–1556) Karl V üks suuremaid vaenlasi.
Suleimani ajal muutus Türgi Vahemere tugevaimaks merevõimuks, merevõim sai tugeva hoobi alles 1571. aastal, viis aastat pärast Suleimani surma, kui türklased kaotasid Lepanto merelahingu, Osmanite-Veneetsia sõjas (1570–1573).
Suleiman sõdis vahelduva eduga ka Safaviidide riigiga Iraani aladel Lähis-Idas, ent sel suunal olid tema järeltulijad tunduvalt edukamad. Samas oli Osmanite oht Euroopale ja eriti Habsburgidele ilmselt suurim just Suleimani ajal. Uuesti suutsid Osmanite väed Viini piirata alles 1683. aastal, misjärel toimus aga ka nende Euroopa-võimu kiire kokkuvarisemine.

Sulfiidsed mineraalid ehk kalkogeniidid on anorgaanilised ühendid, mis sisaldavad üht või mitut metalli või poolmetalli ja väävli aatomit.
Sulfiidsed mineraalid sarnanevad metallidega ka omaduste poolest: neil on tihti metalne läige, suur tihedus, hea elektrijuhtivus jne. Enamiku sulfiidide kristallstruktuuri ehitus on võrdlemisi lihtne.
Sulfiidide keemilist koostist iseloomustab valem MaSb, kus M ja S on vastavalt metall ja väävel ning a ja b on täisarvud, mis annavad võimalikeks sulfiidide keemilisteks valemiteks M2S, MS, M3S4 ja MS2. Olulisemad sulfiidide koostises esinevad metallid on raud, vask, nikkel, plii, koobalt, hõbe ja tsink.
Kokku kuulub sulfiidsete mineraalide hulka ligikaudu 500 nimetust. Neist olulisemad on püriit (FeS2), galeniit (PbS), sfaleriit (ZnS), kinaver (HgS), molübdeniit MoS2, kalkopüriit (CuFeS2), markasiit (FeS2) jne. 
Suurem osa metallimaakidest on sulfiidsed, mis teeb need mineraalid ja neid sisaldavad kivimid olulisteks maavaradeks.
Tekkelt on sulfiidsed mineraalid enamasti hüdrotermaalsed või magmalised, harvem ka diageneetilised.
Tööstuses on sulfiidid peamiseks mitte-rauametallide maagiks, nagu näiteks vask (Cu), tsink (Zn), plii (Pb), elavhõbe (Hg) ja koobalt (Co).
Võrreldes teiste metallide või poolmetallide ioonidega on S2- iooni raadius suur, suurem osa sulfiidide struktuuridest ei allu lihtsale kokkupakitud aniooni-katiooni suhtele. Kovalentsete sidemete moodustumise käigus võivad moodustuda keerulised aniooni grupid (S2-), sest suured väävli ioonid polariseeruvad väga kergelt. Üldiselt on sulfiididel küllaltki mitmekesised kristallstruktuurid ja ioonide vahel on võimalikud samaaegselt esinevad erinevad sideme tüübid (ioonilised, metallilised ja kovalentsed), kus metalliline side on alati olulisel kohal.
Valdavalt kristalliseeruvad sulfiidid välja vesilahusest, mis on temperatuuril alla 600  ̊C (hüdrotermaalne kristalliseerumine). Väga harva moodustuvad sulfiidsed mineraalid primaarsetes magmalistes protsessides (magmast kristalliseerumine).
Kuna erinevatel mineraalidel on erinevad kristalliseerumistemperatuurid, siis varem kristalliseeruvad mineraalid, mis on sageli raskemad kui sulamagma ning vajuvad magmakambri põhja. Selle tulemusena tekivad kumulatiivsed mineraalikihid. Teine võimalus sulfiidide tekkeks magmast on erinevate magmade eraldumine kristalliseerumise käigus kaheks eri koostisega vedelikuks, mis omavahel ei segune. Üks magmadest on silikaatne ja teine on rikastunud sulfiididest või oksiididest. Sulfiidne sulamagma on raskem kui silikaatne sulamagma ja vajub magmakambri põhja, moodustades sulfiidide maardlaid. Tektooniliste liikumiste tagajärjel võib sulfiidne magma tungida ka lõhedesse, kuhu moodustuvad sulfiidsed kehad.
Hüdrotermaalsete sulfiidide maardlad on tavalisemad kui magmast tekkinud sulfiidide maardlad. Hüdrotermaalsed sulfiidid tekivad mineraalide sadenemisel ülikriitilistest vesilahustest. Hüdrotermaalse maardla esinemise sügavus varieerub maakoore pealispinnast kuni 5 kilomeetri sügavuseni. Hüdrotermaalseteks lahusteks võivad olla silikaatse magma kristalliseerumisel vabanev magmaline vesi, metamorfismi käigus mineraalsetest reaktsioonidest vabanev moondunud vesi, setete tihenemisel setetest väljapressitud vesi, kivimitest läbi tunginud atmosfäärne vesi või merevesi. Erinevatele hüdrotermaalsetele lahustele on iseloomulik isotoopne koostis. Selleks, et lahused saaksid liikuda, peavad kivimites olema poorid või lõhed.
Hüdrotermaalsed lahused on tihti soolased ja väga reaktiivsed, põhjustades ümbritseva kivimi muutumist. Näiteks võib tuua graniidi, mille koostisse kuuluvad päevakivid reageerivad kivimi lõhedes voolava sulfiide sisaldava vesilahusega, selle tagajärjel mureneb graniitne kivim ja muutub lõhesid läbiva lahuse koostis. Hüdrotermaalsetest lahustest mineraalide kristalliseeumise tsükkel on väga keeruline ning oleneb temperatuurist, rõhust, lahuse koostisest, pH-st, redokspotentsiaalist (Eh) ja kontsentratsioonist. Neid tegureid mõjutab hüdrotermaalse lahuse liikumiskiirus läbi kivimi, erinevate lahuste segunemine, temperatuuride vahe ja lahuse reageerimine aluskivimiga. Hüdrotermaalsed muutused on klassifitseeritud vastavalt sellele, milline on nende suhe magmakivimitega ja missugusel temperatuuril nad toimuvad.
Hüdrotermaalsete maakide maardlad jagatakse süva-, vulkaanilisteks ja teletermaalseteks maardlateks. Hüdrotermaalsetele maakidele, olenevalt temperatuurist, on iseloomulik keemiline ja mineraloogiline koostis ning ehitus.
Suureneva kristalliseerumise ja alaneva temperatuuri tõttu rikastub graniitne magma veest ja elementidest, sealhulgas raskmetallide ioonidest. Kõrgetel temperatuuridel (400–600 ̊C) ja keskmistel rõhkudel (üle 20 MPa) on vesi ülikriitilises olekus. Magma kristalliseerumise tagajärjel veeauru rõhk suureneb, mis põhjustab ümbritseva kivimi murenemist ning tekib vedelikku hästi läbilaskev tsoon. Hüdrotermaalsete soonte paksus võib ulatuda 0,1–4 meetrini ning nende pikkus võib olla kuni 750 meetrit. Harva ilmnevad sooned üksinda, tavaliselt moodustavad nad keerukaid võrgustikke, kus esinevad mitmed kristalliseerumise tsüklid.
Üheks hüdrotermaalse süvamaardla tüübiks on skarnidega seotud sulfiidne maagistumine. Skarn on tüüpiline kaltsiumi (Ca) rikas kivim, mis koosneb tüüpiliselt granaadist, pürokseenist ja/või kaltsiidist. Skarnid on metasomaatilised kivimid, mis asuvad 3–7 kilomeetri sügavusel ning mida mõjutavad algsest metamorfismist üle jäänud kuumad ülikriitilised lahused. Neis lahustes on marmorist pärinev kaltsium (Ca) ja magneesium (Mg) ning graniitidest pärinev räni (Si), alumiinium (Al) ja naatrium (Na). Skarnid on sageli oluliseks allikaks volframi (W), tina (Sn), plii (Pb), tsingi (Zn), vase (Cu) ja berülliumi (Be) maakidele.
Hüdrotermaalsete süsteemide avanemisel mere põhja läbi kuumade allikate moodustuvad massiivsed vulkaanilised sulfiidide läätsed, mis koosnevad vase (Cu), tsingi (Zn) ja plii (Pb) sulfiididest. Selliste sulfiidsete läätsede moodustumine omab süstemaatilist evolutsiooni, mis järgib temperatuuri alanemist kuumaallikas. Sulfiidse läätse välimise osa moodustab niinimetatud "must maak", mis tekib küllaltki jahedast (200 ̊C) hüdrotermaalsest lahusest, mis on segunenud mereveega ja koosneb sfaleriidist, galeniidist, püriidist ja barüüdist. Seejärel asendab kuumem (300–350 ̊C) lahus "musta maagi" alumises osas olevad mineraalid kalkopüriidiga, tekib "kollane maak". Sellele järgneb veelgi kuumem vasevaene lahus, mis lahustab ära osa kalkopüriiti, et moodustada püriidirikas tuum. Terve protsessi käigus sadenevad silikaatsed mineraalid ja hematiit hüdrotermaalse süsteemi servadele, moodustades rauarikka ränistunud vööndi. Selline mineraali tekkeprotsess on tänapäeval vaadeldav ookeani keskahelikus, kus toimub aktiivne riftistumine. Riftistumisega on seotud 50–100 meetrit kõrged sambad ja koonused, mis koosnevad kaltsiidist, barüüdist, anhüdriidist ja pürrotiinist ning mille keskelt tuleb välja musta suitsu.
Just selle musta suitsu järgi nimetatakse neid koonuseid mustadeks tossutajateks. Must suits sisaldab pürrotiini ja amorfsete silikaatide terasid, mille hulka on segatud tsingi (Zn) ning vase (Cu) sulfiide. Kui suits on valge, siis koosneb see amorfsete silikaatide, anhüdriidi ja barüüdi osakestest. Neist tossutajatest välja tuleva auru pH on 4 ja temperatuur 300–400 ̊ C ning nad on rikastunud mitmesugustest metallidest, nagu näiteks vask (Cu), tsink (Zn), plii (Pb) ja metaan (CH4). Korstnad on tavaliselt kaetud bakterimattide, ussikeste ja suurte molluskitega. Sealne ökosüsteem on kohastunud elama sellistes ebatavalistes tingimustes (kõrge temperatuuri ja keemiliselt aktiivsete lahuste juures), mõnel organismil on isegi sulfiidne skelett.
Hüdrotermaalselt settinud maardlad on tavaliselt teletermaalsed ehk nad asuvad magmalisest aktiivsusest kaugemal. Maardlad tekivad samaaegselt setete sadenemise ja diageneesiga ning üldjuhul madalal temperatuuril (alla 200 ̊C). Setetest läbi tungiv metalliderikas lahus võib muuta poorivee koostist. Setete mattumisel nad tihenevad ja kristalliseeruvad, seejärel hakkavad keemiliste reaktsioonide tõttu sulfiidsed mineraalid sadenema. Olenevalt hüdrotermaalse lahuse koostisest hakkavad vasemaardlad ning polümetallilised plii-tsingi-rauamaagi- ja raua-mangaanimaardlad kuhjuma. 
Stratiformsed (kihilised) maardlad on kõige tavalisemad vase (Cu), plii (Pb) ja tsingi (Zn) allikad. Neid esineb kiltades, liivakivides ja karbonaatsetes kivimites. Sulfiidid hõlmavad setetes ja vulkaanilistes purskematerjalides osakeste vahel oleva vaba ruumi ning moodustavad kihilisi läätsekujulisi kogumeid ja lademeid. Kihilistele maakidele on iseloomulik lihtne mineraalne koostis: need koosnevad püriidist, kalkopüriidist, borniidist, kalkosiinist, galeniidist ja sfaleriidist.
Pindmistes vee- ja hapnikurikastes oludes oksüdeerub enamik sulfiide väga lihtsalt. Oksüdeerumiseks on vaja kolme tegurit: hapnikku, elektrokeemilisi protsesse ja baktereid. Oksüdatsioon toimub maardlate osas, kus on ületatud teatud hapnikulävi. Elektrokeemilised protsessid toimuvad juhul, kui sulfiidsed mineraalid puutuvad kokku niiske keskkonnaga. Püriidi ja galeniidi osakesed käituvad elektriseerivate mikrorakkudena, nende kahe mineraali kokkupuutel happelise vesilahusega toimuvad järgmised lagunemisreaktsioonid:
ZnS <-> Zn2+ + S+ 2e-FeS2 + 2e- <-> Fe+ 2S-Sfaleriit (ZnS) on elektroni doonor ja anood ning püriit (FeS2) on katood. Kahe mineraali vahelise laengu tõttu nad lagunevad. Oksüdatsioonile aitavad kaasa ka biokeemilised protsessid. Bakterirakk on aktiivne elektronakseptor, sest bakterirakus toimuvad biokeemilised protsessid tõhusamalt kui nad võtavad vastu elektrone. Raku sisemise osa ja välispinna vahel olev redokspotentsiaal on oluline aktiivne oksüdatsioonitegur. Elektriseeriva mineraali mikroraku elektromotoorjõud jõuab maksimumini ainult siis, kui bakter võtab oksüdatsiooniprotsessist osa.
Elektrokeemilise ja biokeemilise protsessi koosmõjul moodustub primaarse (algse) sulfiidimaagi peale oksüdeerunud sulfiidi kiht, mille paksus võib ulatuda mõnest millimeetrist kuni mõnesaja meetrini, olenedes kohalikust kliimast, reljeefist, põhjavee sügavusest, lõhelisusest ja algse maagi koostisest. Sellistes teisastes maakides on tööstuslikult väärtuslikud vase (Cu), tsingi (Zn) ja plii (Pb) maagid. Oksüdeerunud raua sulfiidides võib leida kulda.
Eestis leidub järgmisi sulfiidseid mineraale: püriit (FeS2), markasiit (FeS2), kalkopüriit (CuFeS2), galeniit 
(PbS), sfaleriit (ZnS), molübdeniit (MoS2), arsenopüriit (FeAsS), pürrotiin (FeS), kalkosiin (Cu2S) ja kovelliin (CuS).

Sümfoonia (kreeka keeles σύμφωνος, sýmphōnos ‚ kokkukõlav, harmooniline, itaalia keeles sinfonia) on muusikažanr, millesse kuuluvad erineva muusikavormi ja esituskoosseisuga tavaliselt ilma solistita instumentaalmuusika teosed. 
Sõna 'sümfoonia' on moodustunud kahest kreekakeelsest sõnast syn (‘koos’) ja phōnē (‘kõlama’). Ladinakeelset sõna symphonia kasutati kesk- ja renessansi ajal kooskõla tähenduses. 
Ilmselt on sõna algne tähendus olnud põhjuseks ka Giovanni Gabrieli (Sacrae symphoniae, 1597), Heinrich Schützi (Symphoniae sacrae, 1629) ja teiste heliloojate tavaliselt nii lauljaid kui ka muusikainstrumente kaasavate motettide pealkirjastamisel. 
17. sajandil tähistati sõnaga ‘sümfoonia’ (sinfonia) ooperite, oratooriumite ja kantaatide instrumentaalseid sissejuhatusi, aariate ja ansamblite sissejuhatavaid instrumentaalseid ritornelle ning ansambliteoseid, mida võiks nimetada ka sonaatideks või kontsertideks. Põhjused, miks sarnaseid teoseid nimetati erineva nimetusega, olid muusikavälised: sümfoonia võis olla osa suuremast teosest, näiteks ooperist või oratooriumist, muusikasündmusest (akadeemiast) või jumalateenistusest. 
Tänapäevase mitmeosalise sümfoonia otseseks eelkäijaks oli ooperi avamäng, millel 18. sajandi alguseks oli kujunenud suhteliselt standardne kolmeosaline struktuur: kiire - aeglane - tantsuline kiire. Seda Alessandro Scarlatti ja tema kaasaegsete skeemi rakendati laialt ka väljaspool Itaaliat: põhiliselt Saksamaal ja Inglismaal ning vähem Prantsusmaal, kus valitses prantsuse avamäng. 
Näiteks Johann Sebastian Bach nimetas sümfooniateks (sinfonia) nii Teise klahvpillipartiita esimest osa kui ka kolmehäälseid inventsioone.
18. sajandil kujunes sümfoonia juhtivaks instrumentaalmuusika žanriks, mida klassitsismiajastu lõpuks iseloomustas neljaosaline sonaaditsükli vorm:
4. osa. Finaal (Allegro, Allegretto, Presto vms kiires tempos, tavaliselt rondovormis.)Sellises vormis sümfooniaid kirjutatakse tänaseni.
19. sajandi romantilisel sümfoonial võis olla ka rohkem või vähem osi. Alates Ludwig van Beethoveni 9. sümfooniast võisid sümfoonia koosseisus olla ka lauljad.
Klassitsistlik sümfoonia kujunes välja 18. sajandil Viini klassikalise koolkonna (Haydni, Mozarti ja Beethoveni) loomingus.

Ameerika Ühendriikide ettevõte Halliburton ja Suurbritannia ettevõte Baker Hughes, maailma suuruselt teine ja kolmas naftatootmisteenuseid pakkuv ettevõte, teatasid oma ühinemisprotsessi katkestamisest. Ühinemise vastu olid nii Ameerika Ühendriikide kui ka Euroopa Liidu konkurentsiametkonnad, selle koguväärtuseks hinnati 28 miljardit USA dollarit.
Ameerika Ühendriikides New Yorgis toimunud põlengus hävis peaaegu täielikult ajalooline Püha Sava katedraal, mis kuulus Serbia Õigeusu Kirikule.
Iraagi lõunaosas As-Samāwah' linnas toimunud kahes autopommiplahvatuses hukkus vähemalt 32 inimest ja sai vigastada veel 75 inimest. Vastutuse rünnakute eest võttis äärmuslik islamiorganisatsioon Islamiriik.
Saksamaal Stuttgardis toimunud parteikonverentsil kiitis immigratsioonivastane erakond Alternatiiv Saksamaale heaks oma valimismanifesti, milles rõhutatakse islami vastuolu Saksamaa põhiseadusega ning kutsutakse üles keelustama minarette ja burka kandmist.
Türgi suurimas linnas İstanbulis ajas politsei pisargaasi ja veekahureid kasutades laiali tööpüha meeleavalduse. Vägivaldseks muutunud meeleavaldajad üritasid tungida politsei poolt suletud Taksimi väljakule ning ründasid politseinikke süütepudelite, käsigranaatide ja ilutulestikurakettidega. Politsei vahistas 207 inimest.
Õigeusu kirikus ja vanades oriendikirikutes tähistati vastavalt Juliuse kalendrile ülestõusmispühade algust.
Ameerika Ühendriigid ja Senegal allkirjastasid kaitsekoostöö lepingu, mis võimaldab Ameerika Ühendriikidel humanitaarkriiside, loodusõnnetuste või terrorirünnakute korral saata Senegali lihtsustatud korras oma sõjaväelasi.
Euroopa rändekriis: Euroopa Liidu statistika peadirektoraat Eurostat avaldas andmed, mille kohaselt oli 2015. aastal Euroopasse saabunud põgenike seas 88 300 ilma vanemateta last, neist omakorda 13% olid alla 14-aastased lapsed.
Iraagi pealinnas Bagdadis ja selle ümbruses plahvatas kolm pommi, mille tulemusel hukkus 14 inimest. Veel ligi 40 inimest sai vigastada. Hukkunute ja vigastatute seas oli mitmeid šiiitidest palverändureid.
Norra peaminister Erna Solberg teatas, et tema valitsus saadab Süüriasse 60 sõjalist instruktorit, kes hakkavad koolitama Süüria opositsiooni võitlejaid efektiivsema vastupanu osutamiseks äärmuslikule islamiorganisatsioonile Islamiriik.
Soomes Kankaanpääl algasid 13. maini kestvad Soome ja Ameerika Ühendriikide ühised sõjaväeõppused, millel osaleb 2300 Soome ja 185 Ameerika Ühendriikide sõdurit.
Tšehhi peaminister Bohuslav Sobotka teatas pärast kohtumist koalitsioonipartnerite ja tervishoiusektori esindajatega, et tervishoiutöötajate väljarände pidurdamiseks tõstab tema valitsus alates 2017. aasta jaanuarist arstide ja meditsiiniõdede palku 10%.
Venezuela opositsioon andis riigi keskvalimiskomisjonile üle 1,85 miljonit allkirja, millega nõutakse rahvahääletuse korraldamist president Nicolás Maduro ametist tagandamiseks.
Eesti president Toomas Hendrik Ilves koos abikaasaga alustas kahepäevast ringsõitu Ida-Viru maakonnas.
Eesti peaminister Taavi Rõivas alustas kahepäevast visiiti Ühinenud Rahvaste Organisatsiooni peakorterisse Ameerika Ühendriikides New Yorgis. Visiidi teisel päeval kohtus ta ÜRO peasekretäri Ban Ki-mooniga.
Eestisse saabus kahepäevasele visiidile Euroopa Tuumauuringute Keskuse (CERN) delegatsioon, et luua otsekontaktid Eesti võimalikuks liitumiseks keskusega. Valitsuse poolt võõrustas ja tervitas delegatsiooni ettevõtlusminister Liisa Oviir.
Eestis algas LHV Panga aktsiate märkimine. Tegemist on panga aktsiate esmase avaliku emissiooniga, mis kuulutati välja eelmisel kuul.
Eesti jalgpalliklubi Tallinna Kalev teatas, et klubi uueks presidendiks saab Eesti jalgpallikoondise mängija Ragnar Klavan.
Harju Maakohtus algas kohtuprotsess lapspornograafia valmistamises süüdistatava kirjanik Kaur Kenderi üle.
2016. aasta Ameerika Ühendriikide presidendivalimised: Ameerika Ühendriikides Indiana osariigis toimusid Demokraatliku Partei ja Vabariikliku Partei eelvalimised. Vabariiklastest võitis ettevõtja Donald Trump, demokraatidest senaator Bernie Sanders. Samal päeval pärast valimistulemuste selgumist teatas vabariiklaste presidendikandidaadiks pürginud senaator Ted Cruz oma valimiskampaania lõpetamisest.
Ameerika Ühendriikides New Yorgis Long Islandil kukkus alla ühemootoriline väikelennuk, mille pardal oli õnnetuse hetkel kolm meest. Kõik lennukis viibinud hukkusid.
Euroopa jalgpalliföderatsioon UEFA võttis oma 55. liikmeks vastu Kosovo jalgpalliföderatsiooni. Otsus pahandas tugevalt Serbiat, mis lubas selle vastu võidelda kõigi õiguslike vahenditega.
Euroopa rändekriis: Ungari peaministri Viktor Orbáni kantselei teatas, et rahvahääletus Euroopa Liidu kehtestatud pagulaskvootide küsimuses korraldatakse kas 2016. aasta septembri lõpus või oktoobri alguses.
Hispaania kuningas Felipe VI saatis parlamendi laiali ja kuulutas 26. juuniks välja ennetähtaegsed parlamendivalimised, sest eelmistest valimistest möödunud ligi poole aasta jooksul ei olnud ükski partei suutnud moodustada uut valitsust.
Eesti kaitseminister Hannes Hanso oli ametlikul visiidil Prantsusmaal. Selle raames kohtus ta Pariisis oma Prantsuse kolleegi Jean-Yves Le Drian'iga.
Eesti presidendivalimised: presidendikandidaadiks pürgiv Siim Kallas kohtus XIII Riigikogu Reformierakonna fraktsiooniga, tutvustades oma erakonnakaaslastest parlamendiliikmetele oma seisukohti.
XIII Riigikogus läbis esimese lugemise erakonnaseaduse muutmise seaduse eelnõu, mis välistab kriminaalkorras karistatud isikute kuulumise erakondade rahastamise järelevalve komisjoni. Eelnõu on suunatud Keskerakonna peasekretäri Priit Toobali vastu, kelle erakond nimetas vaatamata talle määratud karistusele komisjoni liikmeks.
2016. aasta Ameerika Ühendriikide presidendivalimised: presidendiks kandideerinud Ohio kuberner John Kasich teatas oma valimiskampaania lõpetamisest. Pärast Kasichi loobumist sai ettevõtja Donald Trumpist ainus valimisvõitlusse jäänud Vabariikliku Partei presidendikandidaadi kandidaat.
Euroopa Keskpank teatas, et lõpetab 2018. aasta lõpus 500-euroste paberrahade tootmise ja ringlusse suunamise.
Euroopa Komisjoni laienemisvolinik Johannes Hahn teatas raadiointervjuus, et Gruusia, Kosovo ja Ukraina on täitnud kõik Euroopa Liiduga viisavabaduse saavutamiseks vajalikud tingimused ja poliitilise tahte korral peaks 2016. aasta jooksul viisavaba reisimine nende riikide kodanikele ka jõustuma.
India kirdeosas toimus õnnetus Jharkhandi osariigist Chhattisgarhi osariiki teel olnud bussiga, mis sõitis sillalt alla. Hukkus 13 ja sai vigastada 53 bussis viibinud inimest.
Nepalis kutsus Ühinenud (Maoistlik) Kommunistlik Partei esile valitsuskriisi, teatades, et loobub toetamast peaminister Khadga Prasād Sharma Olī valitsust ja püüab ise moodustada uue valitsuse.
Saksamaa terviseminister Hermann Gröhe teatas kavast seadustada riigis 2017. aasta alguses kanepi tarvitamine meditsiinilistel eesmärkidel.
Eestit külastas Euroopa Metsainstituudi direktor Marc Palahí, kes kohtus teiste seas ka Eesti keskkonnaministri Marko Pomerantsiga.
Eesti presidendivalimised: presidendikandidaadiks pürgiv välisminister Marina Kaljurand kohtus oma vaadete tutvustamiseks XIII Riigikogu Reformierakonna fraktsiooniga.
Statistikaamet avalikustas Eesti hinnangulise rahvaarvu seisuga 1. jaanuar 2016. Statistikaameti andmetel elas aasta alguses Eestis 1 315 944 inimest, mis tähendab, et 2015. aasta jooksul suurenes Eesti elanike arv 2500 inimese võrra.
2016. aasta Ameerika Ühendriikide presidendivalimised: endine Texase osariigi kuberner ja presidendikandidaadi kandidaat Rick Perry teatas oma toetusest Donald Trumpile kui Vabariikliku Partei presidendikandidaadile ja väljendas valmisolekut saada Trumpi asepresidendikandidaadiks.
Põhja-Iirimaal toimusid kohaliku parlamendi valimised. Valimised võitis protestantide Demokraatlik Unionistlik Partei, mis sai 29,2% häältest ja 38 kohta 108-kohalises parlamendis, paremuselt teise tulemuse sai katoliiklaste Sinn Féin, mis kogus 24% häältest ja sai 28 kohta parlamendis. Valimisaktiivsus oli 54,2%.
Šotimaal toimusid kohaliku parlamendi valimised. Valimised võitis Šoti Rahvuspartei, mis sai 46,5% antud häältest ja 63 kohta 129-liikmelises parlamendis. Riigi kaks suurimat erakonda saavutasid küllaltki võrdse tulemuse – Leiboristlik Partei 22,6% häältest ja 24 kohta parlamendis, Konservatiivne Partei 22% häältest ja 31 kohta parlamendis. Valimisaktiivsus oli 55,6%.
Walesis toimusid kohaliku parlamendi valimised. Valimised võitis Leiboristlik Partei, mis sai 34,7% häältest ja 29 kohta 60-kohalises parlamendis. Valimisaktiivsus oli 45,3%.
Türgi peaminister Ahmet Davutoğlu teatas, et astub 22. mail tagasi nii peaministri kui ka valitseva Õigluse ja Arengu Partei esimehe ametist. Davutoğlu tagasiastumise põhjuseks peetakse konflikti üha kasvavate võimuambitsioonidega president Recep Tayyip Erdoğaniga, kes soovib neil ametikohtadel näha talle isiklikult veelgi lojaalsemat isikut.
Afganistanis Helmandi provintsis vabastasid eriüksuslased öise operatsiooni käigus 60 inimest, kes olid vangistatud äärmusliku islamiliikumise Ţālebān poolt.
Iirimaa parlament kinnitas häältega 59:49 uuesti peaministriks ka seni selles ametis olnud Enda Kenny.
Kreekas algas 48-tunnine üleriigiline üldstreik, millega avaldati meelt valitsuse maksu- ja pensionireformide vastu.
Põhja-Korea pealinnas Pyongyangis algas valitseva Korea Tööpartei kongress. Tegemist on esimese parteikongressiga pärast 36-aastast vaheaega.
Rumeenia riigiprokuratuur teatas, et on algatanud uurimise riigi endise presidendi Traian Băsescu suhtes, keda kahtlustatakse rahapesus.
Türgis İstanbulis mõistis kohus riigisaladuste paljastamise eest vanglakaristuse kahele tuntud ajakirjanikule. Opositsioonilise ajalehe Cumhuriyet peatoimetajale Can Dundarile mõisteti karistuseks viis aastat ja kümme kuud vangistust, sama ajalehe Ankara büroo juhile Erdem Gülile viis aastat vangistust.
Venemaal Moskvas ja Peterburis algasid 2016. aasta jäähoki maailmameistrivõistlused.
Eesti ettevõtlusminister Liisa Oviir külastas Põlva maakonda ja kohtus sealsete ettevõtjatega.
Tallinnas Maarjamäel pandi nurgakivi Eesti filmimuuseumi hoonele. Tseremoonial osales ka kultuuriminister Indrek Saar.
Itaalias Austria piiri lähistel toimus sadade osavõtjatega meeleavaldus, millel avaldati meelt Austria kavade vastu kehtestada piirkontroll Itaalia–Austria vahelises Brenneri kuru piiripunktis. Meeleavaldus muutus vägivaldseks ja Itaalia politsei oli sunnitud selle laiali ajama, kasutades demonstrantide vastu pisargaasi.
Saksamaa pealinnas Berliinis nõudis umbes 1800 paremäärmuslast protestimarsil liidukantsler Angela Merkeli tagasiastumist, süüdistades teda massiimmigratsiooni soodustamises ja võimaldamises.
Poola pealinnas Varssavis toimus kümnete tuhandete osavõtjatega valitsusvastane meeleavaldus, süüdistades Beata Szydło valitsust demokraatia õõnestamises ja liigses euroskeptitsismis, mis tõukavat Poolat tagasi Venemaa mõjusfääri. Opositsiooni hinnangul osales meeleavaldusel isegi kuni 200 000 inimest.
Suurbritannias astus Londoni linnapeana ametisse Leiboristliku Partei liige Sadiq Khan, kes on esimene muslim sellel ametikohal.
Afganistanis Helmandi provintsis Lashkargāh' linna lähistel ründasid äärmusliku islamiliikumise Ţālebān võitlejad mitmeid politsei kontrollpunkte. Täpseid andmeid kokkupõrgetes hukkunute ja vigastatute kohta ei olnud võimalik saada. Tegemist oli Ţālebāni esimese suurema rünnakuga pärast iga-aastase oopiumikoristamise hooaja lõppu.
Afganistani idaosas Ghaznī provintsis põrkasid kokku kaks bussi ja kütuseauto. Afganistani ajaloo ühes raskeimas liiklusõnnetuses hukkus vähemalt 73 inimest, veel mitmed inimesed said raskeid vigastusi.
Austraalia peaminister Malcolm Turnbull kuulutas 2. juuliks välja ennetähtaegsed parlamendivalimised.
Kreeka pealinnas Ateenas avaldati parlamendihoone ees meelt valitsuskoalitsiooni kavandatavate pensioni- ja maksureformide vastu. Vägivaldseks muutunud meeleavaldajate laialiajamiseks kasutas politsei šokigranaate ja pisargaasi.
Põhja-Korea kõrgeim juht Kim Chŏng-un pidas Korea Tööpartei kongressil kõne, milles avalikustas uue viisaastakuplaani. Ühtlasi teatas Kim, et välistab tuumarelvade kasutamise teiste riikide vastu, välja arvatud juhul, kui need riigid ise ohustavad oma tuumarelvadega Põhja-Korea iseseisvust.
Saksamaa asekantsler ja Sotsiaaldemokraatliku Partei esimees Sigmar Gabriel lükkas avalikult ümber kuuldused oma peatsest tagasiastumisest.
Eestis tähistati emadepäeva, mille raames kuulutati Estonia kontserdisaalis välja ka Aasta ema aunimetuse laureaat. Sel korral pälvis tiitli muusikaõpetaja ja dirigent Heli Karu.
Tartus Vanemuise kontserdimajas toimus Euroopa Liidu 14. loodusteaduste olümpiaadi avatseremoonia.
Austrias astus tagasi liidukantsler Werner Faymann. Tagasiastumise põhjusena nimetas Faymann piisava toetuse puudumist talle ja tema valitsuskabinetile tema juhitavas Sotsiaaldemokraatlikus Parteis. Kantsleri kohuseid asus täitma asekantsler Reinhold Mitterlehner.
Belgia võimud olid vangivalvurite jätkuva streigi tõttu sunnitud saatma vanglatesse korda tagama sõjaväe. Belgia prantsuskeelsetel aladel oli palgatõusu ja lisapersonali palkamist nõudvate vangivalvurite streik selleks ajaks kestnud juba kaks nädalat.
Belgias Brüsselis toimus euroala rahandusministrite erakorraline kohtumine, kus arutati peamiselt Kreeka majanduslik-rahanduslikku olukorda. Kohtumisel osales ka Eesti rahandusminister Sven Sester.
Brasiilia parlamendi alamkoja spiikri kohusetäitja Waldir Maranhão annulleeris alamkoja varasema hääletuse tulemused, millega avaldati umbusaldust president Dilma Rousseffile ja käskis alamkojal korraldada selles küsimuses uue hääletuse.
Burundis mõistis kohus mais 2015 toimunud riigipöördekatse 21 eestvedajale eluaegse vanglakaristuse. Kokku oli kohtu all 28 inimest, kellest veel viiele mõisteti lühem vangistus ja kaks mõisteti õigeks. Süüdimõistetud peavad lisaks tasuma riigipöördekatse ohvritele kokku 3,4 miljardit eurot kahjutasu.
Egiptuse pealinna Kairo ühes ärikvartalis öösel puhkenud tulekahjus sai vigastada üle 80 inimese, nende seas ka mitmed tuletõrjujad.
Euroopa jalgpalliföderatsiooni UEFA president Michel Platini teatas oma tagasiastumisest, sest Spordi Arbitraažikohus ei tühistanud talle korruptsiooni eest määratud spordis tegutsemise keeldu.
Filipiinidel toimusid parlamendi- ja presidendivalimised. Presidendiks valiti oma vastuoluliste ja populistlike avaldustega tuntuks saanud Rodrigo Duterte, keda toetas umbes 39% valijatest.
Islandi presidendi Ólafur Ragnar Grímssoni administratsioon teatas, et Grímsson ei kandideeri juunis 2016 toimuvatel presidendivalimistel enam kuuendat korda presidendiks. Grímsson on ametis olnud alates 1996. aastast.
Kreeka parlament võttis varahommikul 153 poolthäälega vastu ulatusliku pensioni- ja maksureformide paketi, mis peaks riigil aitama saada rahvusvahelistelt võlausaldajatelt järgmise laenumakse.
Mehhiko kohus kiitis heaks Ameerika Ühendriikide taotluse Sinaloa kartelli juhi Joaquín Guzmáni väljaandmiseks. Ameerika Ühendriikides süüdistatakse Guzmáni narkokaubanduses, inimröövide ja mõrvade korraldamises.
Põhja-Koreas kinnitas valitsev Korea Tööpartei riigi kõrgeima juhi Kim Chŏng-uni partei peasekretäriks.
Rootsis astus tagasi asepeaminister Åsa Romson. Romsoni tagasiastumise tingis tema erakonna Rohelise Partei otsus ta piisava toetuse puudumise tõttu partei esimehe kohalt tagasi kutsuda. Romsoni tagasiastumise järel teatas peaminister Stefan Löfven, et viib veel enne mai lõppu oma valitsuskabinetis läbi muidki muudatusi.
Venemaal Moskvas toimus suurejooneline võidupüha paraad, mille võttis vastu Venemaa president Vladimir Putin. Kõrgetest väliskülalistest osales paraadil ainsana Kasahstani president Nursultan Nazarbajev.
Eesti valitsus kinnitas 2018. aasta Eesti Euroopa Liidu eesistumise tippsündmuste toimumise põhikohaks Tallinna Kultuurikatla.
Eesti kaitseminister Hannes Hanso alustas kahepäevast visiiti Lõuna-Eestis, et osaleda kaitseväe kevadisel suurõppusel "Kevadtorm".
Eesti keskkonnaminister Marko Pomerants andis Tallinnas üle Eerik Kumari looduskaitsepreemia, mille pälvis Tallinna Loomaaia direktor Mati Kaal.
Pärnu maakonnas algas Kaitseliidu kevadine suurõppus "Läänetorm", millel osaleb üle tuhande kaitseliitlase.
2016. aasta Ameerika Ühendriikide presidendivalimised: Lääne-Virginia osariigis toimunud Demokraatliku Partei eelvalimistel pälvis senaator Bernie Sanders 51% valijate toetuse, tema vastaskandidaati Hillary Clintonit toetas 36% valijatest. Vabariikliku Partei eelvalimistel Nebraskas ja Lääne-Virginias sai kõik valijamehed endale ainsana presidendikandidaadiks pürgima jäänud ettevõtja Donald Trump. 
Brasiilia alamkoja esimehe kohusetäitja Waldir Maranhão taganes oma eelmise päeva otsusest kuulutada president Dilma Rousseffi varasem umbusaldamine alamkojas kehtetuks ja avas sellega võimaluse parlamendi ülemkojal umbusaldamisprotsessi vastavalt varasematele kavadele jätkata.
Bulgaarias astus tagasi riigi asepeaminister Ivailo Kalfin, sest tema vasaktsentristlik erakond Bulgaaria Taassünni Alternatiiv teatas valitsuskoalitsioonist lahkumisest.
Euroopa rändekriis: Ungari parlament kiitis häältega 136:5 heaks valitsuse kava panna Euroopa Komisjoni kehtestatud pagulaste jaotamise kvoodid rahvahääletusele.
Liibanoni parlamendis ebaõnnestus kvoorumi puudumisel järjekordne katse riigile presidenti valida.
Panama president Juan Carlos Varela teatas, et laseb sulgeda piiri Colombiaga, et tõkestada Kuubalt ja Aafrika riikidest pärit illegaalsete immigrantide voolu riiki.
Prantsusmaal otsustas peaminister Manuel Vallsi valitsus, et kehtestab laialdast pahameelt tekitanud tööturureformid oma määrusega ega saada neid parlamenti heakskiitmiseks. Otsuse tingis suur tõenäosus, et valitseva Sotsialistliku Partei saadikud ei ole valmis valitsuse reformikava toetama ja kavatsevad selle parlamendis läbi kukutada.
Rootsis Stockholmis toimus 2016. aasta Eurovisiooni lauluvõistluse esimene poolfinaal. Eestit lauluga "Play" esindanud Jüri Pootsmann finaali edasi ei pääsenud.
Saksamaal Müncheni lähedal Grafenis ründas 27-aastane vaimuhaige töötu mees raudteejaamas kella 5 ajal hommikul noaga inimesi, karjudes araabia keeles "Jumal on suur!". Rünnakus hukkus üks inimene ja sai vigastada veel kolm inimest. Politsei võttis mehe sündmuskohal vahi alla.
Suurbritannias Londonis algas Euroopa Rekonstrueerimis- ja Arengupanga kolmepäevane aastakoosolek. Koosolekul osales teiste seas ka Eesti rahandusminister Sven Sester.
Türgis Diyarbakıri linnas toimunud autopommiplahvatuses hukkus kolm ja sai vigastada 42 inimest. Pommirünnak oli suunatud kinnipeetavaid transportinud politseibussi vastu.
Eestisse saabus kahepäevasele ametlikule visiidile Vatikani riigisekretär Pietro Parolin, kes kohtus Eesti presidendi Toomas Hendrik Ilvese, XIII Riigikogu esimehe Eiki Nestori, Eesti peaministri Taavi Rõivase ja välisministri Marina Kaljurannaga. Tegemist on Vatikani kõrgeima esindajaga, kes on Eestit külastanud pärast Johannes Paulus II ametlikku visiiti 1993. aastal. Visiidiga märgiti ära Eesti ja Vatikani diplomaatiliste suhete taaskehtestamise 25. aastapäeva.
Eesti peaminister Taavi Rõivas tegi lühivisiidi Soome, kohtudes seal president Sauli Niinistö ja peaminister Juha Sipiläga.
Tartu Tervishoiu Kõrgkooli rektoriks valiti Ulla Preeden, kelle ametiaeg algab juulis 2016.
Bangladeshis poodi üles riigi suurima islamistliku erakonna Jamaat-e-Islami esimees Moulana Motiur Rahman Nizami, kes oli süüdi mõistetud 1971. aasta iseseisvussõja ajal toime pandud genotsiidis ja muudes sõjakuritegudes.
Colombia politsei teatas, et on viimase 80 päeva jooksul korruptsiooni tõttu vallandanud üle 1400 politseiniku.
Iraagi pealinnas Bagdadis toimunud kolmes enesetapurünnakus hukkus vähemalt 94 ja sai vigastada ligi 140 inimest. Vastutuse rünnakute eest võttis äärmuslik islamiliikumine Islamiriik.
Itaalia parlamendi alamkoda avaldas häältega 369:193 usaldust peaminister Matteo Renzi valitsusele. Usaldushääletuse tulemused tähendasid automaatselt ka seaduse jõustumist, millega loodi Itaalias viimase lääneriigina juriidilised võimalused samasooliste kooselu registreerimiseks.
Komooridel toimusid presidendivalimiste osalised kordusvalimised, mille võitis selgelt Azali Assoumani.
Makedoonias lõppes kandidaatide registreerimine juunis toimuvateks ennetähtaegseteks parlamendivalimisteks. Lisaks juba varem valimiste boikoteerimisest teatanud Sotsiaaldemokraatlikule Liidule otsustasid valimisi boikoteerida ka kaks parlamendis esindatud albaanlaste erakonda.
Prantsusmaa parlamendis ei õnnestunud valitsusega rahulolematutel Sotsialistliku Partei vasakpoolsema tiiva saadikutel koguda piisavalt toetushääli, et algatada valitsuse umbusaldamise protsessi. Umbusaldamise algatamiseks oli vajalik 58 parlamendiliikme toetus, vastavat algatust oli valmis toetama aga ainult 56 parlamendiliiget.
Venezuelas toimusid poliitilise opositsiooni korraldatud meeleavaldused, et avaldada valimiskomisjonile survet rahvahääletuse korraldamiseks president Nicolás Maduro tagandamise küsimuses. Pealinnas Caracases loopisid meeleavaldajad politseinikke kividega, politsei kasutas nende ohjeldamiseks pisargaasi.
Eestisse saabus kahepäevasele ametlikule visiidile Belgia Flandria regiooni peaminister Geert Bourgeois, kes kohtus oma visiidi raames Eesti peaministri Taavi Rõivase, majandus- ja taristuministri Kristen Michali ning välisminister Marina Kaljurannaga.
Eesti ettevõtlusminister Liisa Oviir alustas koos Ettevõtluse Arendamise Sihtasutuse delegatsiooniga kolmepäevast visiiti Taanis, et osaleda seal toimuva Eesti nädala üritustel.
Eesti tervise- ja tööminister Jevgeni Ossinovski külastas Ida-Viru maakonda, et osaleda ajalehe Delovõje Vedomosti korraldatud konverentsil ja tutvuda Sillamäe Narkorehabilitatsioonikeskusega.
Brasiilia senat tagandas häältega 55:22 ametist president Dilma Rousseffi. Vastavalt senati otsusele tagandati Rousseff ametist ajutiselt 180 päevaks. Samal päeval asus presidendi kohuseid täitma asepresident Michel Temer, kes nimetas ametisse ka uue valitsuskabineti.
Guinea-Bissaus saatis president José Mário Vaz laiali peaminister Carlos Correia valitsuse.
Lätis algas Baltimaade keskkonnaministrite kahepäevane kohtumine, kus osaleb ka Eesti keskkonnaminister Marko Pomerants.
Prantsusmaa parlamendis toimus umbusaldushääletus peaminister Manuel Vallsi valitsuse vastu. Vajaliku 288 parlamendiliikme asemel toetas umbusaldamist vaid 246 parlamendiliiget, seega jäi Vallsi valitsus ametisse.
Ugandas vannutati viiendaks järjestikuseks ametiajaks riigi presidendiks Yoweri Museveni.
Ungaris Szegedis algas Schengeni viisaruumi riikide siseministrite kahepäevane kohtumine, kus osales ka Eesti siseminister Hanno Pevkur. Kohtumise üks keskseid teemasid on uue Euroopa piirivalveagentuuri funktsioonide täpsustamine.
Argentina endisele presidendile Cristina Fernández de Kirchnerile esitati süüdistus selles, et ta võimaldas oma ametiajal Argentina keskpangal osta futuuride turul miljardite USA dollarite eest teadlikult positsioone, mis tõid kaasa rahalisi kaotusi.
Lõuna-Aafrika Vabariigi president Jacob Zuma lubas läbi suruda seaduseelnõu, millega nähakse ette riigi neegritest elanikkonnale neilt apartheidirežiimi ajal röövitud maade tagastamine.
Mehhikos toimunud rahvusvahelise jalgpalliliidu FIFA koosolekul võeti liidu liikmeteks vastu Gibraltar ja Kosovo.
Ugandas esitati opositsioonijuhile Kizza Besigyele esitati süüdistus riigireetmises, sest ta oli kahtluse alla seadnud senise presidendi Yoweri Museveni võidu presidendivalimistel ja kuulutanud ennast seaduslikuks presidendiks.
Venezuela president Nicolás Maduro kuulutas riigis 60 päevaks välja erakorralise seisukorra, süüdistades Ameerika Ühendriike ja OPECi liikmesriike katsetes kukutada tema valitsust.
Eesti president Toomas Hendrik Ilves kutsus tagasi Eesti suursaadiku Leedus Toomas Kuke, Saksamaal Kaja Taela ja Türgis Miko Haljase. Uuteks suursaadikuteks nimetas president Ilves Leedus Jana Vanaveski, Saksamaal Mart Laanemäe ja Türgis Marin Mõttuse. Ühtlasi kutsus president tagasi Eesti alalise esindaja Euroopa Liidu juures Matti Maasika ja nimetas tema asemele Kaja Taela.
Eesti suursaadik Montenegros Daniel Erik Schaer andis president Filip Vujanovićile üle oma volikirja.
Ameerika Ühendriikides Texases Mehhiko piiri lähedal toimunud liiklusõnnetuses läks ümber reisijaid vedanud buss. Hukkus kaheksa inimest, veel 43 inimest sai eri raskusastmega vigastusi.
Bosnia ja Hertsegoviina koosseisu kuuluva Serblaste Vabariigi pealinnas Banja Lukas toimusid konkureerivad meeleavaldused vabariigi valitsuse poolt ja vastu, millel osalesid tuhanded inimesed. Opositsiooni esindajad avaldasid meelt korruptsiooni ja majanduse halva olukorra vastu, koalitsiooni pooldajad kogunesid valitsusele toetust avaldama.
Peruu põhjaosas toimunud bussiõnnetuses hukkus vähemalt 12 ja sai vigastada veel 29 inimest.
Rootsis Stockholmis toimunud 2016. aasta Eurovisiooni lauluvõistluse finaalkontserdi võitis Ukraina laulja Džamala looga "1944".
Venemaal Moskvas Hovanskoje kalmistul puhkes massikaklus, mille põhjustas rahvusrühmade tüli matuseteenuste pakkumise pärast. Kakluses osales umbes 200 inimest, kolm inimest tapeti ja veel 23 inimest sai vigastada. Märulipolitsei ajas kakluse laiali ja võttis vahi alla üle 90 inimese.
Venezuela president Nicolás Maduro ähvardas pealinnas Caracases oma toetajatele peetud kõnes üle võtta tootmise lõpetanud tehased ja vabrikud ning nende omanikud vangistada, süüdistades neid Venezuela majanduse kahjustamises.
Brasiilia suurlinnades avaldasid kümned tuhanded inimesed meelt presidendi kohusetäitja Michel Temeri vastu, nõudes tema tagasiastumist.
Colombia politsei teatas, et leidis maa-alusest peidikust Panama piiri lähistel ja konfiskeeris kokku 8 tonni kokaiini, mille turuväärtus oli umbes 240 miljonit USA dollarit.
Kuuba pealinnas Havannas toimunud läbirääkimistel leppisid Colombia valitsus ja Colombia vasakpoolne relvarühmitus FARC kokku, et FARC lubab oma ridadest lahkuda kõigil alla 15-aastastel võitlejatel.
Tansaania peaminister Kassim Majaliwa teatas, et tema valitsus on pärast märtsis läbi viidud avaliku sektori auditit eemaldanud riigi palgalt üle 10 000 ainult nimeliselt palgalehtedel figureerinud töötaja, kes said riigilt küll palka, kuid ei teinud mingit tööd. Ühtlasi lubas peaminister selliste pettuste eest vastutavad isikud kohtu alla anda.
Afganistani pealinnas Kabulis avaldasid meelt tuhanded hazarad, kes ei ole rahul sellega, et Afganistani ja Türkmenistani vahelise elektrivarustuse tagamiseks rajatav elektriliin ei läbi kahte suures osas hazaratega asustatud provintsi.
Indias Kerala osariigis toimunud kohaliku parlamendi valimistel oli edukaim India (Marksistlik) Kommunistlik Partei, mida toetas 26,5% valijatest ja mis sai 58 kohta 140-liikmelises parlamendis. Paremuselt teise tulemuse 23,7% häältega ja 22 parlamendikohaga sai riigi suurim opositsioonierakond India Rahvuskongress.
India Tamil Nadu osariigis toimunud kohaliku parlamendi valimised võitis erakond Kogu India Anna Dravida Munnetra Kazhagam, mis sai 40,8% häältest ja 134 kohta 234-liikmelises parlamendis.
Vatikan teatas, et rahuldas mõjuka saksa teoloogi, Mainzi piiskopi, kardinal Karl Lehmanni tagasiastumispalve. Otsusest teatati Lehmanni 80. sünnipäeva tähistamisel Mainzis.
Eesti maaeluminister Urmas Kruuse allkirjastas Hiina toidujärelevalve ametkonna esindajaga toiduohutuse protokolli, mis peaks looma Eesti piimatööstustele võimaluse piimatoodete ekspordiks Hiinasse.
Eestisse saabus kahepäevasele visiidile Soome maaväe ülem kindralleitnant Seppo Toivonen, kes külastas visiidi teisel päeval ka Eesti kaitseväe suurõppust "Kevadtorm".
Eesti Keskerakonna peasekretär Priit Toobal teatas oma lahkumisest nii erakonna peasekretäri kui ka erakondade rahastamise järelevalve komisjoni liikme ametikohalt.
Harju Maakohtus algas kohtuprotsess Tallinna Kesklinna linnaosa vanema, Eesti Keskerakonda kuuluva Alar Nääme üle, keda süüdistatakse linna vahendite ebaseaduslikus kasutamises.
Piirissaarel öösel aset leidnud suures tulekahjus hävis kolm eluhoonet ja vanausuliste palvemaja.
Tallinna Ülikoolis inaugureeriti teiseks ametiajaks ülikooli rektoriks professor Tiit Land.
2016. aasta Ameerika Ühendriikide presidendivalimised: Oregoni osariigis toimusid Demokraatliku Partei ja Vabariikliku Partei eelvalimised, Demokraatliku Partei eelvalimised toimusid ka Kentucky' osariigis. Vabariiklastest võitis ainsana kandideerima jäänud ettevõtja Donald Trump, demokraatidest oli Oregonis võidukas senaator Bernie Sanders, Kentucky's Hillary Clinton.
Ameerika Ühendriikide Senat kinnitas uueks armeesekretäriks Eric Fanningi, kes andis ametivande järgmisel päeval.
Austrias astus liidukantslerina ametisse senine riikliku raudtee-ettevõtte Österreichische Bundesbahn juhatuse esimees Christian Kern.
Belgias Brüsselis toimus Euroopa Liidu põllumajandus- ja kalandusministrite kohtumine, millel arutati muuhulgas Euroopa Liidu ühtse põllumajanduspoliitika lihtsustamist ja põllumajanduse mõju kliimatingimustele. Eestit esindas kohtumisel maaeluminister Urmas Kruuse.
Belgia pealinnas Brüsselis tungisid streikivad ja meelt avaldavad vangivalvurid Belgia justiitsministeeriumi hoonesse. Politsei kasutas meeleavaldajate hoonest väljaajamiseks kumminuiasid ja pipragaasi.
Bulgaaria pealinnas Sofias algas Euroopa Nõukogu ministrite komitee kahepäevane kohtumine, mille raames võttis Eesti Bulgaarialt üle Euroopa Nõukogu eesistumise. Eestit esindas kohtumisel välisminister Marina Kaljurand.
Ecuadori rannikuala tabas 6,7-magnituudine maavärin, mille epitsenter asus Mompiche kalurikülas 368 km kaugusel pealinnast Quitost. Maavärin ei toonud kaasa inimohvreid ega ulatuslikke kahjustusi, kõik vigastused ja purustused olid kerged.
Iraagi pealinnas Bagdadis toimunud kolmes pommirünnakus hukkus vähemalt 77 inimest ja sai vigastada veel üle 140 inimese.
Maldiivide välisministeerium teatas diplomaatiliste suhete katkestamisest Iraaniga, nimetades Iraani Lähis-Ida poliitikat ohuks saareriigi julgeolekule ja turvalisusele. Maldiivid on Saudi Araabia üks ustavamaid liitlasi India ookeani regioonis.
Mehhiko president Enrique Peña Nieto tegi ettepaneku samasooliste abielu üleriigiliseks seadustamiseks. Samasooliste abielu on lubatud ja tunnustatud mitmes Mehhiko osariigis, kuid mitte riigis tervikuna.
Venemaal Anapas ründasid kasakad opositsioonijuhti Aleksei Navalnõid ja tema kaaskondlasi, kelle seas oli ka mitmeid naisi. Navalnõid ja tema korruptsioonivastase võitluse aktiviste pritsiti piimaga, nad paisati maha ja neid peksti jalgadega sõltumata soost.
Eestisse saabus kahepäevasele riigivisiidile Soome president Sauli Niinistö, kes kohtus siin Eesti presidendi Toomas Hendrik Ilvese, XIII Riigikogu esimehe Eiki Nestori, peaministri Taavi Rõivase ja sotsiaalkaitseministri Margus Tsahknaga.
Ameerika Ühendriikide riigisekretär John Kerry alustas visiiti Egiptuse pealinnas Kairos, et pidada seal Egiptuse presidendi ‘Abd al-Fattāḩ Khalīl as-Sīsīga läbirääkimisi rahuprotsessi üle Liibüas ja Lähis-Idas.
Horvaatias algatas parlamendiopositsioon asepeaminister Tomislav Karamarko umbusaldamise. Karamarkot süüdistatakse huvide konfliktis seoses tema abikaasa äritegevusega.
Prantsusmaal algas raudtee- ja sadamatööliste streik, millega avaldati meelt valitsuse tööturureformide vastu. Streigist osavõtt jäi siiski oodatust palju väiksemaks, raudteetöölistest liitus sellega hinnanguliselt vaid 15%.
Venezuelas toimusid poliitilise opositsiooni organiseeritud üleriigilised meeleavaldused, millel nõuti rahvahääletuse korraldamist president Nicolás Maduro ametist tagandamiseks. Pealinnas Caracases takistasid politsei ja rahvuskaart meeleavaldajate juurdepääsu riigi keskvalimiskomisjoni hoonele, politseipiirdest läbi tungida üritanud sadakonna meeleavaldaja ohjeldamiseks kasutati pisargaasi.
Eesti kultuuriminister Indrek Saar andis Estonia talveaias üle 2015. aasta lõimumisvaldkonna arendus- ja meediapreemiad.
Eestit külastas Soome regionaal- ja kommunikatsiooniminister Anu Vehviläinen, kes kohtus visiidi raames Eesti riigihalduse ministri Arto Aasaga.
Eestis tehti teatavaks 43. Kristjan Raua nimelise kunstipreemia laureaadid. Nendeks said Nils Hint, Jaak Kangilaski, Peeter Kuutma ja Jaanus Samma.
Järvamaal Särevere mõisas toimus Eesti Põllumeeste Keskliidu suurkogu, millel osalesid ka president Toomas Hendrik Ilves ja maaeluminister Urmas Kruuse. Keskliidu uueks presidendiks valiti Saare maakonna põllumeeste liidu esimees Tõnu Post.
Ameerika Ühendriikides võttis Oklahoma parlament vastu seaduse, millega muutus abortide sooritamine arstidele kriminaalkuriteoks ja abortide juures assisteerivaid meditsiinitöötajaid ähvardas karistusena litsentsi äravõtmine. Järgmisel päeval vetostas osariigi kuberner Mary Fallin selle seaduse.
Belgias Brüsselis algas NATO liikmesriikide välisministrite kahepäevane kohtumine, millega valmistati ette juulis 2016 toimuvat NATO tippkohtumist Varssavis. Ühtlasi allkirjastati Montenegro liitumisprotokoll. Kohtumisel osales ka Eesti välisminister Marina Kaljurand.
EgyptAiri lend 804: 18. mai hilisõhtul Pariisist väljunud EgyptAiri lennuk Airbus A320-232 jäi kümme minutit enne Egiptuse õhuruumi sisenemist Vahemere kohal kadunuks. Lennuki pardal oli kokku 66 inimest – 56 reisijat, 7 meeskonnaliiget ja 3 turvatöötajat.
Lõuna-Osseetias sõitis teelt välja ja kukkus 40 meetrit mäe külge mööda alla Venemaa sõjaväelasi transportinud buss. Hukkus kuus sõdurit, veel 16 sõdurit sai vigastada.
Türgi valitseva Õigluse ja Arengu Partei täitevkomitee seadis ainsa kandidaadina erakonna esimehe ametikohale üles transpordiminister Binali Yıldırımi. Sellega sai Yıldırımist ka uus peaministrikandidaat.
Eestis oli ametlikul visiidil Euroopa Komisjoni siseturu ja ettevõtluse volinik Elżbieta Bieńkowska, kes kohtus teiste seas ka Eesti peaministri Taavi Rõivase, majandus- ja taristuministri Kristen Michali, ettevõtlusministri Liisa Oviiri ja riigihalduse ministri Arto Aasaga.
Eesti president Toomas Hendrik Ilves teavitas avalikkust oma abikaasa Ieva Ilvese rasedusest.
Hiina Vabariigi presidendina astus ametisse Cai Yingwen. Koos temaga astus ametisse ka peaminister Lin Chuani valitsus.
Iisraelis teatas oma tagasiastumisest peaminister Binyamin Netanyahuga vastuollu sattunud kaitseminister Moshe Ya'alon. Tagasiastumise lõplikuks ajendiks sai peaministri katse laiendada valitsuskoalitsiooni, mille raames pakkus ta Ya'aloni kohta Avigdor Liebermanile.
Kongo Demokraatlikus Vabariigis Sambia piiri lähistel toimus bussiõnnetus, kus buss sõitis lõhkenud rehvi tõttu teelt välja ja süttis põlema. Õnnetuses hukkus vähemalt 37 ja sai vigastada veel 22 inimest.
Mehhiko valitsus kiitis heaks Sinaloa narkokartelli juhi Joaquín Guzmáni väljaandmise Ameerika Ühendriikidele.
Prantsusmaa edelaosas Hautes-Pyrénées' departemangus kukkus alla treeninglennul olnud Prantsuse sõjaväepolitsei (sandarmeeria) helikopter. Hukkusid kõik selle pardal viibinud neli inimest – piloot, mehaanik ja kaks päästespetsialisti.
Venemaa presidendi pressiesindaja Dmitri Peskov mõistis hukka NATO liitumiskutse Montenegrole ja süüdistas NATO-t geopoliitiliste pingete süvendamises Euroopas.
Venezuelas Coca-Colat tootev Mehhiko ettevõte Coca-Cola FEMSA teatas, et on riigis valitseva suhkrupuuduse tõttu peatanud kogu tootmise.
Eesti president Toomas Hendrik Ilves koos abikaasa Ieva Ilvesega alustas kuni 27. maini kestvat töövisiiti Ameerika Ühendriikides. Muuhulgas külastas presidendipaar visiidi raames Georgetowni Ülikooli, Pennsylvania Ülikooli ja Stanfordi Ülikooli.
Ameerika Ühendriikide õhurünnakus Pakistanis hukkus äärmusliku islamiliikumise Ţālebān juht mulla Aḩtar Muḩammad Manşūr.
Suurbritannias otsustas Šotimaa Kiriku kirikukogu, et lubab kogudustel edaspidi diakoniks ja pastoriks valida samasoolises abielus elavaid inimesi, kuid ei andnud vaimulikele õigust samasooliste abielusid sõlmida ega õnnistada.
Austrias toimus presidendivalimiste teine voor. Napi edumaaga, 50,3% häältega võitis valimised sõltumatu kandidaat Alexander van der Bellen, tema vastaskandidaati, Austria Vabaduspartei esindajat Norbert Hoferit toetas 49,7% valijatest. Valimisaktiivsus oli 72,7%.
Austrias Nenzingi linnas avas mees hommikul vabaõhukontserdi ajal tule, tappes kaks ja haavates 11 inimest. Pärast tulistamist lasi 27-aastane mees maha ka enda.
Küprosel toimusid parlamendivalimised. Valimistel oli edukaim kristlik-demokraatlik erakond Dimokratikós Sinagermós, mis kogus 30,7% häältest ja 18 kohta 56-liikmelises parlamendis. Valimisaktiivsus oli 66,7%.
Prantsusmaal lõppes Cannes'i filmifestival. Festivali peaauhinna Kuldse Palmioksa võitis filmilavastaja Ken Loachi film "Mina, Daniel Blake".
Tadžikistanis toimus rahvahääletus põhiseaduse muutmiseks. Rahvahääletusel osales ametlikel andmetel 92% hääleõiguslikust elanikkonnast, kellest 94,5% toetas pakutud muudatusi. Põhiseaduse muudatustega kaotati lõplikult ja täielikult presidendi ametiaegade piirangud, alandati presidendikandidaatide vanuse alampiiri 35 eluaastalt 30 eluaastale ja keelustati religioossetel alustel moodustatud erakondade tegevus.
Türgis toimunud Õigluse ja Arengu Partei kongressil astus erakonna esimehe ja peaministri ametist tagasi Ahmet Davutoğlu. Erakonna uueks esimeheks valiti samal kongressil transpordiminister Binali Yıldırım, kellele president Recep Tayyip Erdoğan tegi samal päeval ülesandeks uue valitsuse moodustamise.
Vietnamis toimusid parlamendivalimised, kus valiti ümber 870-liikmelise parlamendi 500 liiget. Valimisaktiivsus oli 98,8%.
Ameerika Ühendriikide president Barack Obama alustas riigivisiiti Vietnamis. Visiidi esimesel päeval teatas president Obama aastakümneid Vietnamile kehtinud relvamüügi embargo tühistamisest.
Belgias Brüsselis toimus Euroopa Liidu välisministrite kohtumine, kus osales ka Eesti välisminister Marina Kaljurand. Kohtumise üks keskseid teemasid oli Euroopa Liidu strateegia Lähis-Idas.
Jeemenis Adenis enesetaputerroristi korraldatud autopommiplahvatuses hukkus 40 noorsõdurit ja veel 60 sai vigastada. Vastutuse rünnaku eest võttis äärmuslik islamiliikumine Islamiriik.
Saksamaa keemiakontsern Bayer AG tegi ettepaneku Ameerika Ühendriikide agrokeemiaettevõtte Monsanto ostuks. Pakkumise hinnanguline väärtus oli 62 miljardit USA dollarit. Järgmisel päeval lükkas Monsanto pakkumise liiga madala hinna tõttu tagasi, kuid teatas, et on avatud ka edasistele läbirääkimistele.
Serbia president Tomislav Nikolić tegi peaminister Aleksandar Vučićile ülesandeks uue valitsuse moodustamise.
Venemaa president Vladimir Putin rahuldas Tõva Vabariigi riigipea Sholban Kara-ooli tagasiastumispalve ja nimetas ta kuni uute valimiste toimumiseni riigipea kohusetäitjaks.
2016. aasta Eesti presidendivalimised: Eestis avaldasid 14 ühiskonnategelast pöördumise, milles tegid ettepaneku valida Eesti uueks presidendiks vandeadvokaat ja endine õiguskantsler Allar Jõks.
Eesti peaminister Taavi Rõivas alustas kahepäevast töövisiiti Saksamaa pealinnas Berliinis, kohtudes seal visiidi teisel päeval Saksamaa liidukantsleri Angela Merkeliga ja osaledes külalisena Saksamaa valitsuse väljasõiduistungil.
Eestisse saabus viiepäevasele visiidile Ukraina aseharidus- ja teadusminister Pavlo Hobzei koos teda saatva delegatsiooniga, et tutvuda hariduse rahastamisega Eestis.
Eesti Rahvusringhääling teatas, et alates 1. juunist saab Rain Kooli asemel Rahvusringhäälingu veebiuudiste juhiks uudisteagentuuri Baltic News Service endine tegevjuht Anvar Samost.
2016. aasta Ameerika Ühendriikide presidendivalimised: Washingtoni osariigis toimunud Vabariikliku Partei eelvalimised võitis ainsana kandideerima jäänud ettevõtja Donald Trump.
Prantsusmaa politsei otsis seoses väidetavate maksupettustega läbi tarkvaraettevõtte Google Pariisis asuva kontori. Võimude hinnangul võlgneb Google Prantsusmaa riigile 1,6 miljardit eurot tasumata makse.
Türgi president Recep Tayyip Erdoğan nimetas ametisse peaminister Binali Yıldırımi valitsuse.
Eestis pidas keskkriminaalpolitsei kinni Tartu abilinnapea Kajar Lemberi ja korraldas tema ametiruumides läbiotsimise. Lemberile esitati kahtlustus korduvas altkäemaksu võtmises.
Eesti kaitseminister Hannes Hanso alustas koos Leedu ja Läti kolleegiga kolmepäevast ametlikku visiiti Gruusias.
Eesti kultuuriminister Indrek Saar alustas kolmepäevast visiiti Prantsusmaal Strasbourg'is, et osaleda mitmesugustel üritustel, millega tähistatakse Eesti eesistumise algust Euroopa Nõukogu Ministrite Komitees.
Eesti rahandusminister Sven Sester alustas neli päeva kestnud ametlikku visiiti Kasahstani pealinnas Astanas, kus ta pidas mitmeid loenguid ja esines Siiditee foorumil ettekandega.
Eesti välisminister Marina Kaljurand alustas kahepäevast visiiti Suurbritannias Londonis, kus ta esines mõttekoja Chatham House korraldatud rahvusvahelisel konverentsil ja kohtus oma Briti kolleegi Philip Hammondiga.
Eesti Keskerakonna juhatus valis erakonna uueks peasekretäriks XIII Riigikogu liikme Oudekki Loone. Loone poolt hääletas 10 ja vastu 4 kohal viibinud juhatuse liiget.
Riigikontroll avaldas oma auditi tulemused, mille kohaselt ei lähtunud valitsus riiklikule lennufirmale Estonian Air riigiabi andmisel riigivaraseadusest, ei kaasanud protsessi sõltumatuid eksperte ega kaalunud muid alternatiive rahvusliku lennufirma säilitamisele.
Afganistani äärmuslik islamiliikumine Ţālebān valis oma uueks juhiks mulla Haibatullāh Aḩūnd Zādah.
Ameerika Ühendriikide välisministeerium avaldas ametkondliku auditi tulemused, mille kohaselt oli Hillary Clintoni tegevus riigisekretärina vastuolus välisministeeriumi tööpõhimõtete ja turvalisusnõuetega. Audit käsitles seda, et riigisekretärina kasutas Clinton ametkondliku kirjavahetuse pidamiseks isiklikku e-posti serverit.
Belgias Brüsselis jõudsid euroala rahandusministrid kokkuleppele Kreekale uue 10,3 miljardi euro suuruse abimakse tegemises.
Iisraeli uueks kaitseministriks nimetati Avigdor Lieberman, mis tähendas ühtlasi tema erakonna Yisra'el Betenu liitumist peaminister Binyamin Netanyahu valitsuskoalitsiooniga.
Rootsi parlament ratifitseeris 291 poolthäälega NATO võõrustamisleppe, mis määratleb tingimused NATO vägede paigutamiseks Rootsi territooriumile. Lepe jõustub 1. juulil 2016.
Venemaa andis Ukrainale üle Venemaal vangi mõistetud sõjaväelenduri Nadija Savtšenko. Tema vastu vabastasid Ukraina võimud kaks Ukraina territooriumil vangi langenud Venemaa eriväelast.
2016. aasta Eesti presidendivalimised: XIII Riigikogu esimees, Sotsiaaldemokraatliku Erakonna juhatuse liige Eiki Nestor teatas oma soovist osaleda kandidaadina presidendivalimistel.
Eesti keskkonnaminister Marko Pomerants alustas koos teda saatnud delegatsiooniga viiepäevast visiiti Keenias, et osaleda seal toimunud Ühinenud Rahvaste Organisatsiooni keskkonnaassamblee kõrgetasemelisel paneelkohtumisel.
Eesti maaeluminister Urmas Kruuse viibis ringsõidul Läänemaal, kus ta külastas kohalikke kala- ja toiduainetetööstuse ettevõtteid.
Eesti tervise- ja tööminister Jevgeni Ossinovski viibis ringsõidul Lõuna-Eestis, külastades sealseid sotsiaal- ja tervishoiuasutusi.
Majandus- ja kommunikatsiooniministeerium avalikustas mandri ja saarte vahelise lennuühenduse riigihanke tulemused, mille kohaselt võitis hanke nii Tallinna–Kärdla kui ka Tallinna–Kuressaare liini teenindamiseks Leedu lennundusettevõte Transaviabaltika.
Belgias Brüsselis algas Euroopa Liidu transpordi-, telekommunikatsiooni- ja energeetikaministrite kohtumine, millel Eestit esindas majandus- ja taristuminister Kristen Michal.
Indoneesia president Joko Widodo karmistas oma korraldusega laste seksuaalse kuritarvitamise eest ette nähtud karistusi: maksimaalselt võib nüüd Indoneesias selle kuriteo eest määrata surmanuhtluse, tavakaristuseks sai keemiline kastreerimine.
Eestis astus Sotsiaaldemokraatliku Erakonna aseesimehe kohalt tagasi korruptsioonikahtlustuse saanud Kajar Lember. Ühtlasi esitas ta avalduse erakonnast lahkumiseks.
Eestisse saabus kolmepäevasele visiidile Euroopa Liidu justiitskoostöö agentuuri Eurojust president Michèle Coninsx, kes kohtus oma visiidi raames Eesti peaministri Taavi Rõivase ja justiitsministri Urmas Reinsaluga.
Eesti kultuuriminister Indrek Saar alustas kolmepäevast visiiti Itaalias Veneetsias, et avada sealsel arhitektuuribiennaalil 27. mail Baltimaade ühine ekspositsioon.
Paide linnavolikogus kukkus läbi umbusaldusavaldus linnapea Siret Pihelgale. Linnapea umbusaldamist toetas 10 volikogu liiget, selle vastu oli 11 volikogu liiget.
Ameerika Ühendriikide president Barack Obama külastas esimese ametis oleva Ameerika Ühendriikide presidendina Hiroshima linna Jaapanis ja asetas pärja sealsele tuumapommiplahvatuse ohvrite memoriaalile. Ametlikult Ameerika Ühendriikide nimel tuumarünnaku eest vabandama president Obama siiski ei nõustunud.
Argentina kohus mõistis 20 aastaks vangi endise riigipea ja sõjaväehunta juhi Reynaldo Bignone, kes oli tunnistatud süüdi 1970. aastatel mitmete vasakpoolsete aktivistide röövimise ja tapmise korraldamises.
Belgias Brüsselis toimus Euroopa Liidu konkurentsivõime nõukogu istung, millel Eestit esindas haridus- ja teadusminister Jürgen Ligi. Istungil keskenduti Euroopa Liidu 7. raamprogrammi järelhindamisega seotud küsimustele.
Venemaa ühe suurema panga Sberbanki nõukogu liikmeks valiti Soome endine peaminister Esko Aho.
Eestit külastasid Saksamaa välisminister Frank-Walter Steinmeier ja Nordrhein-Westfaleni liidumaa peaminister Hannelore Kraft, kes kohtusid siin peaminister Taavi Rõivase, välisminister Marina Kaljuranna ja ettevõtlusministri Liisa Oviiriga.
Tallinnas Eesti Kaasaegse Kunsti Muuseumis kuulutati välja kunstiauhinna Köler Prize laureaadid. Peapreemia pälvis Laura Põld, publikupreemia Art Allmägi.
Põlvas Intsikurmu laululaval toimus neljas võrukeelne laulu- ja rahvapidu Uma Pido.
2016. aasta Ameerika Ühendriikide presidendivalimised: Libertaarne Partei kinnitas oma presidendikandidaadiks endise New Mexico osariigi kuberneri Gary Johnsoni, kes oli erakonna presidendikandidaat ka 2012. aasta valimistel.

Süngoonia (inglise crystal system) on sarnaste sümmeetriaelementide, kristallograafiliste telgede ning nendevaheliste nurkadega kristallide klass.
Süngooniate arv on eri koolkondades erinev. Tänapäeval on kõige levinum kuuest süngooniast koosnev klassifikatsioon, kuid kasutatakse ka seitsmest süngooniast koosnevat süsteemi.
trikliinneSageli eristatakse ka trigonaalset süngooniat, kuid viimasel ajal loetakse teda enamasti ebavajalikuks ja asendatavaks heksagonaalse süngooniaga.
Kõigi süngooniate peale kokku on olemas 32 punktigruppi, mille alusel on võimalik kirjeldada kõiki kristalle.
Ladina tähtedega tähistatakse kristallograafilisi telgi, kreeka tähtedega aga nendevahelisi nurki. Kui sümmeetria tõttu on teljed võrdsed, on nad tähistatud sama tähega. Näiteks kuubiline süngoonia, kus on kolm võrdset telge, mis asuvad kõik üksteise suhtes risti ja on seetõttu tähistatud "a1", "a2", "a3", mitte "a", "b", "c". Vertikaalne telg on tähistatud tähega "c", väljaarvatud kuubiline süngoonia, kus kõik teljed on võrdsed ja termin "vertikaalne" ei oma mingit sisu. Vertikaalseks loetakse enamasti kõige pikemat telge. Horisontaalsed teljed on tähistatud tähtedega "a" ja "b". Juhul kui nad on võrdsed, on nad tähistatud ühe tähega "a1", "a2". Heksagonaalses süngoonias on kolm võrdset telge (a1, a2, a3).

Sünonüüm (vanakreeka sõnast synōnymos 'kaasnimeline') on häälikuliselt erinev, kuid tähenduselt sarnane või väga lähedane sõna.
Leksikaalsed sünonüümid on sünonüümid, mis on kujult üksteisest erinevad, kuid tähenduse poolest sarnased või lähedased samast sõnaliigist sõnad. Näiteks ämber – pang.
Grammatilised sünonüümid on sünonüümid, mis on leksikaalselt samasisulised, aga grammatiliselt vormistuselt erinevad keelendid. Näiteks nahkjas – nahataoline.
Eesti keele tesaurus (sellelt veebilehelt on võimalik leida eesti sõnade sünonüüme)
Supelrand ehk plaaž on järve, mere, lahe vm veekogu osa (rand), mis on inimestele suplemiseks sobilik. 
Legaaldefinitsiooni järgi määratletakse supelranda kui üldplaneeringuga määratud ala veekogu ääres , mis on üldsusele arusaadavalt tähistatud ning mida kasutatakse suplemiseks .
Vabariigi Valitsuse määrusega "Nõuded suplusveele ja supelrannale" kaotas kehtivuse valitsuse varasem määrus "Tervisekaitsenõuded supelrannale ja suplusveele", kus esitati supelrannale rohkesti nõudeid, mistõttu paljud supelrannad klassifitseeriti kui supluskohad . "Tervisekaitsenõuded supelrannale ja suplusveele" nõudis mitmeid kvaliteedinäitajaid suplusveele, nagu vee läbipaistvus mitte alla 1 meetri määratuna Secchi ketta meetodil.

Suriname [surin'aame] (aastani 1948 Hollandi Guajaana) on riik Lõuna-Ameerika põhjarannikul.
Suriname asub Guajaana kilbil. Ta paikneb 1. ja 6. põhjalaiuskraadi ning 54. ja 58. läänepikkuskraadi vahel. Riik piirneb põhjas Atlandi ookeaniga, läänes Guyanaga, idas Prantsuse Guajaanaga ja lõunas Brasiiliaga. Guyanaga on ühist piiri 600 km, Prantsuse Guajaanaga 510 km ja Brasiiliaga 597 km.
Põllumaad on peamiselt riigi põhjaosas, kuhu on koondunud enamik elanikke. Lõunapoolsel alal, mis moodustab 80% riigi pindalast, on vihmamets ja piki Brasiilia piiri kulgev hõredalt asustatud savann.
Surinames on troopiline kliima. Lühem vihmaperiood kestab detsembri algusest veebruari alguseni ja pikem aprilli lõpust augusti keskpaigani. Augustist detsembrini ja veebruarist aprillini on kuivaperioodid. Suriname keskmine temperatuur on 21–32 °C. Aastane sademetehulk rannikul on umbes 1500 mm ja riigi kaguosas ligi 3000 mm.
Suurem osa rahvastikust elab rannikupiirkonnas. Pealinn on Paramaribo, suuruselt teine linn Lelydorp. Linnades elas 2010. aasta andmetel 69% surinamelastest. 2011. aastal oli elanikke hinnanguliselt 491 989, kellest nooremaid kui 15 aastat oli 26,4% ning 65-aastaseid ja vanemaid 6,3%. Kirjaoskajaid on 2004. aasta rahvaloenduse andmetel 89,6%.
Suurima osa Suriname elanikest moodustavad Lõuna-Aasia (37%) ja Jaava päritolu inimesed (16%), kelle esivanemad toodi pärast orjanduse kaotamist istandustesse tööle. 30% elanikest on orjapidajate ning 18. ja 19. sajandil Aafrikast toodud orjade järeltulijad. 12% surinamelaste esivanemad olid orjapidajate eest vihmametsa põgenenud neegrid. Vähem elab Surinames hollandlasi, hiinlasi, portugallasi ja liibanonlasi. Põliselanikud moodustavad elanikkonnast 2%.
Riigi põhiline majandusharu on boksiidi kaevandamine, mille osakaal SKTst on 15% ja eksporditulust 70%. Teised olulised väljaveoartiklid on nafta, kuld, riis, tuun, kooskospähklid, banaanid ja krevetid. 2010. aastal olid riigi peamised ekspordipartnerid Kanada, Belgia, Araabia Ühendemiraadid, Holland ja Norra. Teeninduses oli 2004. aasta seisuga hõivatud 78% tööjõust, tööstuses 14% ja põllumajanduses 8%.
Piirkonna asustasid 3000 eKr indiaanlased. Suurimad rahvad olid aravakid ja kariibid, kes elasid ranniku- ja savannialal. Väiksemad rahvad elasid sisemaa vihmametsades.
Esimeste eurooplastena jõudsid Surinamesse Hollandi kaupmehed. Inglased rajasid sinna asunduse kahel korra, 1630. ja 1650. aastal. Esimene kord läks asumaa pidamine liiga kulukaks ja 20 aastat hiljem rajatud asunduse vallutasid 1667. aastal hollandlased. Aastatel 1799–1816 oli maa taas inglaste käes ja hiljem jälle hollandlaste käes. Orjapidamise, millest inglased sajandi alguses loobunud olid, kaotasid hollandlased 1863. aastal.
Pärast ligi 300 aastat kestnud Hollandi ülemvõimu saavutas Suriname 1975. aastal iseseisvuse. 1980. aastal toimus sõjaväeline riigipööre. Pärast uue põhiseaduse kehtestamist 1987. aastal taastus järk-järgult demokraatlik kord. Holland on tänaseni peamine abiandja.

Suur-konnakotkas (Clanga clanga, varem Aquila clanga) on tumepruun haugaslaste sugukonda kuuluv linnuliik.
Suur-konnakotkas pesitseb väga suurel territooriumil Läänemerest Vaikse ookeanini, mille pindala on vähemalt 8 miljonit ruutkilomeetrit. Liigi arvukus on olnud viimastel aastakümnetel pidevalt langustrendis. Suur-konnakotkas sarnaneb oluliselt arvukama väike-konnakotkaga sedavõrd, et neid konnakotkaliike on keeruline eristada. Linnu suuruse ja lennusilueti järgi suudavad liike eristada vaid kogenud vaatlejad.
Sarnaselt väike-konnakotkaga kuulub liik Eestis I kaitsekategooriasse. Hinnanguliselt pesitses meil 2012. aasta seisuga 5–10 paari suur-konnakotkaid. Neist üle pooled olid segapaarid väike-konnakotkaga.
Suur-konnakotkas eelistab elupaikadena on metsastunud märgalasid, hõredama metsaga avatud mäeharjasid, metsanurki koos paduritega, rabasid või üleujutatud luhtasid ja lamme. Kesk-Aasias sobivad pesitsemiseks kuivemad metsaga kaetud mäenõlvad.
Suur-konnakotkaste suled on ühtlaselt mustjas-pruunide toonidega, vaid sabal ja tiibadel on üksikud valged laigud. Kaugemalt vaadates näib lind üleni tumedana. Isastel lindudel on heledamad ainult laba-hoosulgede rood ning saba kattesulgede ääred. Emastel lindudel on tiibadel heledad laigud ning saba tipus kitsas valge triip. Vanalindudel võivad kere ja tiiva kattesuled olla kergelt heledama tooniga. Kotka jalad on kaetud sulgedega kuni varvasteni.Suur-konnakotkaste keha pikkus on 59–71 cm, saba pikkus 23–27 cm, tiibade siruulatus 1,57–1,79 m. Emased linnud on reeglina veidi suuremad ja kuni 50% raskemad kui isased. Täiskasvanud isaslindude mass on 1,7–1,9, emaslindude oma aga 1,8–2,5, teistel andmetel ka kuni 3,2 kg.
Suur-konnakotkas on enamasti ühtlaselt tumepruun, suleroodudest moodustuvad tiivapealsed laigud paistavad hajusatena. Väike-konnakotkal on seevastu hästi nähtav heledam tiiva eesserv ning sulelabadest moodustunud ühtlaselt valged tiivalaigud paistavad paremini välja. Vahetegemist raskendab veel tavalistest värvitoonidest kõrvalekaldumine – väike-konnakotkad võivad olla ka tumedamad ja vanade suur-konnakotkaste suled võivad olla heledamaks kulunud. Samuti moodustavad väike- ja suur-konnakotkas segapaare ning annavad hübriide.
Suur-konnakotkas pesitseb väga suurel territooriumil Läänemerest Vaikse ookeanini, mille pindala on vähemalt 8 miljonit ruutkilomeetrit. Väikesed isoleeritud populatsioonid pesitsevad Pakistani lõunaosas ja India põhjaosas.Suures, kuid hõredalt asustatud levilas pesitsevate lindude arvukust on väga raske täpselt kindlaks määrata. Arvestuslikult on maailmas kokku 3000 pesitsevat paari. Kõige rohkem on pesitsevaid paare Venemaal.Suur-konnakotkaste arvukus on olnud viimastel aastakümnetel pidevalt langustrendis; selle aja jooksul on nad kadunud Slovakkiast, Ungarist, Rumeeniast, Bulgaariast, endise Jugoslaavia territooriumilt ning Põhja-Iisraelist. Kiiresti on hääbumas ka Ukraina populatsioon, kus pesitseb praegusel ajal hinnanguliselt 10–20 paari, kuigi veel 1997. aastal oli sealse asurkonna suuruseks 40–60 paari.Valgevenes pesitseb tänapäeval eeldatavalt 150–200 paari, veel 1990. aastate alguses peeti pesitsevate paaride arvuks vaid 20–25. Neist 100–150 paari elutseb Valgevene Polesje madaliku soostunud aladel.Kasahstanis pesitsevad suur-konnakotkad üldjuhul maa põhjaosas, metsastepi bioomis. Väike isoleeritud pesitsusala asub riigi kaguosa mägedes Almatõ oblastis, 1000–2000 m kõrgusel üle merepinna. Selle pesitsusala arvukuseks on hinnatud 5–10 paari. Kogu riigi asurkonna suuruseks hinnatakse tänapäeval 74–97 paari, neist kõige enam (27–30 paari) pesitseb Išimi jõe basseinis, Petropavli ümbruskonnas.Eestis on varasemate aastate suur-konnakotkaste arvukuse kohta andmed puudulikud – pesitsemine tõestati alles 1995. aastal. Hinnanguliselt pesitses meil 2012. aasta seisuga 5–10 paari suur-konnakotkaid. Neist üle pooled on segapaarid väike-konnakotkaga. Uuematel andmetel on arvukus tõusnud 20–30 paarini.Poolas pesitseb teadaolevalt 15 suur-konnakotka paari.Leedus on hinnatud pesitsevate paaride arvu 15-le, nendest on arvatavalt ligi pooled segapaarid väike-konnakotkaga.Lätis pesitseb oletatavalt 1–5 paari.Mongoolias on suur-konnakotkas ilmselt harv suvine külaline ja läbirändaja. Oletatavalt võib ta samuti pesitseda maa põhjaosas.Hiinas pesitsevad suur-konnakotkad maa kirdeosas, kuid arvukuse hindamiseks pole piisaval hulgal uuringuid läbi viidud.
Suur-konnakotkas on rändlind, rändeaeg lõunasse kestab tavaliselt septembrist novembrini ning tagasi pöördutakse veebruarist märtsini (levila põhjapiiril ka aprillini). Lennatakse tavaliselt ühe- kuni kolmekaupa, harva ka suuremates gruppides (Bhutanis on nähtud kümmet lindu ühes grupis). Rändeteede nn pudelikaelad on Bosporuse väina ja Punase mere põhjaosa kohal. Rände teekonna ja ajastuse täpsemaks uurimiseks on mõnedele Eestis pesitsevatele konnakotkastele kinnitatud GPS-saatjad. Meie konnakotkaste talvitumisalade hulka kuuluvad Göksu jõe delta Türgi kaguosas ning El Hondo märgala Hispaania kaguosas.Pärast pesitsusperioodi lendab suur-konnakotkas järgmistele talvitusaladele:
Lõuna-Euroopa – Lõuna-Prantsusmaa (eriti Camargue), Hispaania, Itaalia ja Balkani poolsaar;
Põhja-Aafrika – harva Maroko, Egiptus (peamiselt Niiluse org), Sudaan, Etioopia ja Keenia;
Aasia – Lähis-Ida, Pakistan, India (enamasti põhjaosa), Nepali lõunaosa, Hiina ida- ja kaguosa, Indohiina poolsaar jm.
Suur-konnakotka meeliselupaikadeks on metsastunud märgalad, hõredama metsaga avatud mäeharjad, metsanurgad koos paduritega, rabad või üleujutatud luhad ja lammid. Kesk-Aasias sobivad pesitsemiseks kuivemad mäenõlvade metsad, ent ta võib leppida ka väiksemate tihnikutega. Talvitumisperioodil elutsevad nad enamasti hõreda puistuga märgaladel, jõedeltades, mangroovides, märgadel jõeluhtadel, järvekallastel jm. Aafrikas võib neid samuti kohata poolkõrbelistes savannides. Elupaik on enamasti alla 300 m kõrgusel üle merepinna, saaki jahtides võib kotkas tõusta mägedes kuni 1700 m kõrgusele, rände ajal kuni 3800–4000 m kõrgusele (Nepalis ja Iraanis).Eestis ja Lätis läbi viidud uuringute põhjal toimub suur-konnakotkaste pesitsusaegne tegevus peamiselt 10–15 km2 suurusel alal, mida nimetatakse pesitsusterritooriumiks või kodupiirkonnaks. Saaki jahitakse eelistatult lagedatel luhtadel ja teistel rohumaadel.
Pesitsemine leiab enamasti aset aprilli lõpust kuni augustini, Pakistanis novembrist märtsini.Suur-konnakotkas ehitab tavaliselt oma pesa ise, kuid võib samuti kasutada vanu pesi, mille on valmistanud hiireviu, kanakull või must-toonekurg.Pesa on tavaliselt küllalt suur, selle läbimõõt on 0,7–1,1 m ja sügavus kuni 1 m. Ühel kotkapaaril võib olla mitu pesa (tavaliselt kuni 2–4 lisapesa), mis asuvad üksteisest 390–1110 m kaugusel.Pesa ääristatakse roheliste lehtede ja värske rohuga, mida lisatakse juurde kogu pesitsusperioodi jooksul. Pesa paikneb üldjuhul 5–25 m kõrgusel puu ladvas või võra keskel. Venemaal on sageli täheldatud pesa paiknemist võra alumisel kolmandikul. Pesapuu asub tavaliselt üsna tihedas puistus, mitte väga kaugel metsaservast. Liikidest on esindatud kask, mänd, haab, sanglepp, lehis jt. Suuremates puudeta regioonides võib pesa olla madalamates põõsastes. Kurnas on tavaliselt kaks (harva üks või kolm) muna.Munad on valged, violetsete või pruunikate triipudega, nende mõõtmed on keskmiselt 69×54 mm.Haudeperiood kestab 42–44 ööpäeva. Kahest koorunud pojast hukkub noorem vanema poja agressiivsuse tõttu tavaliselt esimese elunädala jooksul. Siiski on Lääne-Siberis pesade jälgimisel täheldatud, et vanem poeg muutub noorema suhtes agressiivsemaks vaid juhul, kui toitu pole piisavalt või kui emaslind jääb liiga kauaks pesast eemale.Pojad saavad lennuvõimeliseks 60–67 ööpäevaga, jäädes pärast seda ligi 30 ööpäeva jooksul veel vanematest sõltuvaks.
Suur-konnakotkas on röövlind ning tema toidulaud on väike-konnakotka omaga üsna sarnane. Saakloomad on vaid mõnevõrra suuremad (mass peamiselt kuni 250 g) ning nende hulgas on rohkem linde. Peamised saakloomad on: väikeimetajad, linnud, kahepaiksed, roomajad, harvem väiksemad kalad, samuti suuremad putukad ja raiped. Sõltuvalt elupaikadest on peamiseks toiduks veega seotud selgroogsed. Mitmed Venemaal tehtud uuringud on näidanud, et põhilisteks saakloomadeks on mügrid, veelinnud ja konnad, samuti küllalt sageli uruhiired; Indias aga konnad ja veelinnud. Jahitavate roomajate hulka kuuluvad nii maod kui ka sisalikud. Talvitumisperioodil on samuti tähtsal kohal suuremad putukad (ritsiklased, rohutirtsud, termiidid) ja imetajate korjused.
Suur-konnakotkad peavad mõnikord jahti koos teiste röövlindudega (nt stepikotkastega) tirtsuparvedele, samuti tõmbavad neid ligi maastikupõlengud, sest sel ajal on lihtsam saakloomi püüda. Saakloomi otsib kotkas peamiselt maapinnalt, õhus patrullides. Harvad juhused pole ka saagi varitsemine kõrgematelt puudelt ning jalgsi maapinnalt jahtimine. Samuti esineb juhtumeid, kui suur-konnakotkad võtavad jõuga saagi ära väiksematelt röövlindudelt.Eestis toituvad suur-konnakotkad peamiselt väikeimetajatest (osakaal saakloomade arvust 73% ja biomassist 42%), lindudest (21% ja 54%), konnadest (4% ja 1%), kaladest (1% ja 2%) ja roomajatest (1% ja 1%). Väikeimetajate hulgast moodustavad uruhiired 55%, lindudest on sageli esindatud suuremakasvulised liigid (nt sinikael-part).
Suur-konnakotkaste arvukus on olnud viimastel aastakümnetel pidevalt langustrendis tänu sobivate elupaikade kadumisele. Peamisteks põhjusteks on märgalade kuivendamine, jõeorgude kinnikasvamine ja metsade langetamine. Peale pesapaikade ja saagipüüdmise alade vähenemise on oluline tegur veel lindude pesitsusaegne häirimine. Rände ajal on kotkastele ohtlik nende küttimine. Itaalias, Türgis ja Lähis-Idas (eriti Liibanonis) on rändlindude laskmine küllaltki tavaline nähtus.Eestis kuulub suur-konnakotkas I kaitsekategooriasse. Ta on meil pesitsevatest lindudest ainsana kuulutatud ülemaailmselt ohustatud liigiks. Eesti suur-konnakotkaste asurkonna oluliseks ohuteguriks on sage ristumine väike-konnakotkaga, meie 20–30 pesitsuspaari hulgas on vähemalt pooled liikide segapaarid. Meie suur-konnakotkaste kaitsemeetmete hulka kuuluvad:
väike-konnakotkaga hübridiseerumise uurimine.Venemaal, Valgevenes, Ukrainas, Lätis ja Leedus on suur-konnakotkas kantud punasesse raamatusse.
