
Agrippina (HWV 6) er en opera seria i tre akter af Georg Friedrich Händel til en libretto af kardinal Vincenzo Grimani. Operaen blev komponeret til karnevalssæsonen 1709-10 i Venedig og fortæller historien om Agrippina, Neros mor, som planlægger at styrte den romerske kejser Claudius og indsætte sin søn i hans sted. Grimanis libretto, der betragtes som en af de bedste, som Händel har sat i musik, er en anti-heroisk, satirisk komedie, der er fuld af henvisninger til Roms politiske liv. Nogle analytikere mener, at de skulle afspejle librettistens rivaliseren med pave Clemens XI.
Händel komponerede Agrippina efter at have gennemført en rejse på tre år til Italien. Den fik premiere i Venedig på Teatro San Giovanni Grisostomo den 26. december 1709 og blev straks en succes. Fra premieren blev den opført 27 på hinanden følgende gange, hvilket ikke tidligere var set, og modtog en god kritik. Kommentatorerne fandt, at musikken var af høj kvalitet; meget af musikken havde Händel lånt – også fra andre komponisters arbejde – og tilpasset det nye værk, som det var skik på den tid. På trods af publikums åbenlyse begejstring for værket, arbejdede Händel ikke for yderligere opførelser. Der fulgte sporadiske opførelser i årene efter premieren, men da Händels operaer var blevet umoderne i midten af det 18. århundrede, gled dette og hans andre musikdramatiske værker ind i almindelig glemsel.
I det 20. århundrede har Händels operaer set begyndelsen til en renæssance, hvilket førte til genopførelser af Agrippina i England og i Amerika, efter at den havde været opført i Tyskland. I de senere år er opførelser af værket blevet mere almindelige; New York State Theater og London Coliseum har fx stået bag innovative opførelser af værket i 2007. Ifølge moderne musikkritikere er Agrippina Händels første operamesterværk: fuld af musikalsk friskhed og nye ideer, som har gjort det til et af komponistens nu mest populære operaer.
Händels tidligste operakompositioner i den tyske stil stammer fra hans år i Hamborg i 1704-1706, hvor han blev påvirket af Johann Mattheson. I 1706 rejste han til Italien, hvor han opholdt sig i tre år og lærte den italienske musikstil at kende, samtidig med at han udviklede sit talent for komposition. I begyndelsen opholdt han sig i Firenze, hvor han mødte Alessandro Scarlatti og Domenico Scarlatti, og hvor han komponerede og fik opført sine første italienske operaer. Den første var Rodrigo fra 1707 (med originaltitlen Vincer se stesso è la maggior vittoria (At overvinde sig selv er den største sejr)), i hvilken man dog stadig sporer en væsentlig indflydelse fra den stil, han havde lært hos Mattheson i Hamborg. Operaen blev ikke nogen særlig succes, men kan betragtes som en del af Händels oplæring i den italienske stil og i at komponere musik til italiensk tekst.Efter Firenze kom Händel til Rom, hvor operaopførelser var blevet forbudt ved et paveligt dekret, som de var det i Napoli. Händel beskæftigede sig derfor med at komponere kantater og oratorier, da der på den tid kun var en relativt lille forskel på genrerne (når der ses bort fra længden), idet de alle byggede på en kombination af secco-recitativer og da capo-arier.Händels værker fra denne periode omfatter Dixit Dominus og den dramatiske kantate Aci, Galatea e Polifemo, som han skrev i Napoli. Mens Händel havde opholdt sig i Rom, var han blevet introduceret for kardinal Vincenzo Grimani, formentlig gennem Alessandro Scarlatti. Kardinalen var en fremtrædende diplomat, der skrev librettoer i sin fritid, og som fungerede som uofficiel teateragent for de kongelige hoffer i Italien. Han tog Händel under sine vinger og gav ham sin libretto til Agrippina. Man har formodet, at Händel tog denne libretto med sig til Napoli, hvor han komponerede musikken til den. John Mainwaring, der var den første, der skrev en biografi om Händel, mener imidlertid, at Agrippina blev skrevet hurtigt efter Händels ankomst til Venedig i november 1709. Grimani arrangerede det, så operaen kunne opføres i Venedig, på et teater hans familie ejede, Teatro San Giovanni Grisostomo, som en del af karnevallet i 1709-1710. En historie lig den, der bruges i Agrippina har været brugt før, nemlig som emne for Monteverdis opera fra 1642, L'incoronazione di Poppea. Til forskel herfra fokuserer Grimanis libretto imidlertid på Agrippina, der ikke forekommer i Monteverdis noget mørkere udgave af historien. Agrippina var Händels anden italienske opera og formentlig den sidste komposition, han færdiggjorde i Italien.
Ved komponeringen af Agrippina benyttede Händel i udstrakt grad materiale fra sine tidligere oratorier og kantater og fra andre komponister, herunder Reinhard Keiser, Arcangelo Corelli og Jean-Baptiste Lully. At han lånte og tilpassede materiale var almindelig praksis på den tid, men i Agrippinas tilfælde er lånene mere omfattende end i stort set alle komponistens andre betydende dramatiske værker. Ouverturen, som er skrevet i fransk stil, og alle numre på nær fem er baseret på tidligere værker; i mange tilfælde er musikken omskrevet og tilpasset i væsentlig grad.
Som eksempler på genbrugt materiale kan Pallantes "Col raggio placido", der bygger på Lucifers arie fra La resurrezione fra 1708, og "O voi dell' Erebo", som er hentet fra Reinhard Keisers opera Octavia fra 1705, nævnes. Agrippinas arie "Non hò cor che per amarti", der er næsten uændret, stammer fra "Se la morte non vorrà" fra Händels tidligere dramatiske kantate Ero e Leandro fra 1707; Narcissus' "Spererò" er en tilpasning af "Sai perchè" fra en anden kantate fra 1707, nemlig Clori, Tirsi e Fileno, og dele af Nerones arie "Come nube che fugge dal vento" er lånt fra Händels oratorium Il trionfo del tempo, der også er fra 1707. Senere brugte Händel noget af musikken fra Agrippina med få eller ingen ændringer i nogle operaer, han skrev i London: Rinaldo fra 1711 og 1732-udgaven af Acis and Galatea. Den første musik, som publikum i London hørte af Händel, kan have været Agrippinas arie, Non hò che, som indgik i Alessandro Scarlattis opera Pirro è Dimitrio, som blev opført i London den 6. december 1710. Ouverturen til Agrippina og nogle arier fra operaen indgik i nogle pasticher, der blev opført i London i årene 1710-1714. En indflydelse fra "Ti vo' giusta", der var en af de arier, som Händel komponerede særskilt til Agrippina, kan høres i "He was despised" fra Händels Messias fra 1742.To af de mandlige hovedroller, Nerone og Narciso, blev skrevet for kastratsangere, som var datidens "superstjerner" i italiensk opera. Operaen blev revideret i udstrakt grad før og efter alt at dømme også i løbet af den periode, den var på plakaten. I tredje akt havde Händel eksempelvis indsat duetten "No, no, ch'io non apprezzo" mellem Ottone og Poppea, men da han var utilfreds med musikken, erstattede han duetten med to arier før den første opførelse. Efter premieren udskiftede komponisten Poppeas arie "Ingannata" med "Pur punir chi m'ha ingannata" enten for at understrege Poppeas nyfundne viljestyrke på dette sted i operaen eller, hvad nogle mener er mere sandsynligt, for at give Scarabelli en yderligere mulighed for at fremvise sit sangtalent.Instrumenteringen svarer til den, Händel har brugt i sine tidligere operaer og består af to fløjter, to oboer, to trompeter, tre violiner, to celloer, bratsch, pauker, kontrafagot og harpe. I sammenligning med London-operaerne er dette en let besætning.
Grimanis libretto indeholder ikke de samme moraliserende elementer som librettoerne til opera seria fra mestre som Metastasio og Zeno. Den velvillige modtagelse, som operaen fik, kan, ifølge kritikeren Donald Jay Grout, skyldes Grimanis arbejde med historiens bedrag og personernes humoristiske eskapader.Alle hovedpersoner, med Claudios tjener Lesbo som eneste undtagelse, er historiske personer. Librettoen bygger på Tacitus' Annales og Suetons De vitis Caesarum. Nogle har ment, at den komiske, hengivne kejser Claudius skulle være en karikatur af pave Clemens XI, som var Grimanis politiske modstander. Visse aspekter af denne konflikt kan også ses afspejlet i plottet: 
Nerone og Ottones rivaliseren svarer til den spanske arvefølgekrig, i hvilken Grimani stod på habsburgernes side, mens paven støttede Frankrig og Spanien.
Da Agrippina hører, at hendes mand, kejser Claudio er død i en storm på havet, forsøger hun at få Nerone, en søn fra et tidligere ægteskab, på tronen. Nerone er ikke umiddelbart begejstret for moderens plan, men indvilger dog ("Con saggio tuo consiglio"). Agrippina sikrer sig derefter støtte fra Pallante og Narciso, der er to frigivne slaver. De hilser Nerone som ny kejser overfor det romerske senat.
Med senatets støtte går kroningsceremonien i gang, men den afbrydes, da Lesbo, Claudios slave, kommer ind. Han bekendtgør, at hans herre er i live ("Allegrezza! Claudio giunge!"), og at han blev reddet fra døden af Ottone, der er befalingsmand i hæren. Ottone bekræfter historien og afslører, at Claudio i taknemmelighed har lovet ham tronen. Agrippina er bestyrtet, indtil Ottone diskret fortæller hende, at han meget hellere vil have den skønne Poppea end tronen. Agrippina, der ved, at også Claudio elsker Poppea, ser nu en ny mulighed for at fremme sine planer for Nero. Hun opsøger Poppea og bilder hende ind, at Ottone har indgået en aftale med Claudio, der går ud på, at Ottone får tronen mod at give Poppea til Claudio. Agrippina foreslår Poppea, at hun skal fortælle kejseren, at Ottone har befalet hende at afvise Claudios tilnærmelser. Agrippina mener, at dette vil få Claudio til at tilbagekalde sit løfte om at give Ottone tronen.
Poppea tror Agrippina. Da Claudio ankommer til Poppeas hus, afslører hun, hvad hun tror er Ottones forræderi. Claudio går i vrede, mens Agrippina kynisk trøster Poppea ved at erklære hende evigt venskab ("Non hò cor che per amarti").
Pallante og Narciso erkender, at Agrippina har narret dem til at støtte Nerone og beslutter at trække sig. Ottone kommer, og han er nervøs for sin kommende kronning ("Coronato il crin d'allore"). Derefter kommer Agrippina, Nerone og Poppea, der er kommet for at hilse Claudio. De bryder ud i et triumfkor, da Claudio kommer ind ("Di timpani e trombe"). De hylder ham herefter hver især som kejser, men Ottone bliver koldt afvist, idet Claudio afslører ham som forræder. Ottone er ødelagt, men appellerer til Agrippina, Poppea og Nerone, som dog alle afviser ham i vildrede og afmagt ("Otton, qual portenso fulminare", herefter "Vol che udite il mio lamenti").
Poppea røres imidlertid senere af sin tidligere elskedes sorg og spekulerer på, om han kan være uskyldig ("Bella pur nel mio diletto"). Hun udtænker en plan, så hun kan få sandheden at vide. Hun ser ham komme og sætter sig ved en kilde i haven og lader, som om hun sover. Hun lader desuden, som om hun taler i søvne og afslører overfor ham, hvad Agrippina har fortalt ham, at Claudio får Poppea, fordi han har givet afkald på hende til fordel for tronen. Ottone hører hende og fastholder sin uskyld. Han overbeviser Poppea om, at Agrippina har bedraget hende. Poppea sværger hævn ("Ingannata una sol volta"), men distraheres, da Nerone kommer ind og erklærer hende sin kærlighed. I mellemtiden har Agrippina mistet Pallante og Narcisos støtte, men det lykkes hende at overbevise Claudio om, at Ottone stadig forsøger at få fat i tronen. Hun råder ham til at stoppe Ottone en gang for alle ved at abdicere og give tronen til Nerone. Claudio, der længes efter at være sammen med Poppea igen, går ind på planen.
Poppea gør nu et forsøg på at vende Claudios vrede fra Ottone, som hun nu er blevet forsonet med. Hun skjuler Ottone i sit soveværelse og beder ham lytte opmærksomt. Snart kommer Nerone, som er opsat på at vinde hende ("Coll ardor del tuo bel core"), men hun narrer også ham til at skjule sig. Så kommer Claudio ind; Poppea fortæller ham, at han har misforstået hende. Det var ikke Ottone men Nero, der havde beordret hende til at afvise Claudio. For at bevise det, beder hun Claudio lade, som om han går, hvorefter hun tilkalder Nerone, som genoptager sit passionerede kurmageri til Poppea, da han tror, at Claudio er gået. Da Claudio pludselig dukker op igen, sender han vredt den angergivne Nerone bort. Efter at Claudio er gået, får Poppea Ottone ud af skulet, hvorefter de udtrykker deres kærlighed til hinanden.På paladset fortæller Nerone Agrippina om sit besvær og beslutter at opgive kærligheden til fordel for politik ("Come nubbe che fugge dal vento"). Men Pallante og Narciso har nu afsløret Agrippinas oprindelige plan overfor Claudio, så da Agrippina tilskynder kejseren til at give tronen til Nerone, beskylder han hende for bedrag. Hun erklærer da, at hendes forsøg på at sikre Nerone tronen blot har været en list, der i virkeligheden skulle sikre Claudios forbliven på tronen ("Se vuoi pace"). Claudio tror hende, men da Poppea, Ottone og Nerone kommer, bekendtgør Claudio ikke desto mindre, at Nerone og Poppea skal gifte sig, og at Ottone får tronen. Der er ingen, der er tilfredse med den løsning, da alles ønsker har ændret sig, så i en ånd af forsoning giver han Poppea til Ottone og tronen til Nerone. Han påkalder da Juno, som stiger ned og giver alle sin velsignelse ("V'accendano le tede i raggi delle stelle").
Datoen for Agrippinas uropførelse, om hvilken der hersker nogen tvivl, er ud fra et håndskrevet nyhedsbrev blevet fastslået til den 26. december 1709. Rollerne var besat med nogle af Norditaliens bedste sangere på den tid, herunder Antonio Francesco Carli i hovedrollen for bas, Margherita Durastanti, som ikke længe før havde sunget rollen som Maria Magdalena i Händels La resurrezione og Diamante Maria Scarabelli, hvis succes i Bologna i 1697 i Perseo havde ført til fremkomsten af et bind med hyldestvers med titlen La miniera del Diamante.Agrippina blev enormt populær og etablerede Händel som en internationalt anerkendt komponist. Den spillede 27 gange, hvilket var helt ekstraordinært på den tid. I en biografi om Händel skriver John Mainwaring: "The theatre at almost every pause resounded with shouts of Viva il caro Sassone! ('Long live the beloved Saxon!') They were thunderstruck with the grandeur and sublimity of his style, for they had never known till then all the powers of harmony and modulation so closely arranged and forcibly combined." Mange andre har dokumenteret, at værket blev ualmindeligt vel modtaget. Mellem 1713 og 1724 blev Agrippina sat op i Napoli, Hamborg og Wien, selvom Händel efter den første række forestillinger ikke selv gjorde noget for at få operaen genopført. Til Napoli-opsætningen havde Francesco Mancini komponeret noget yderligere musik.
Fra sent i det 18. og op igennem det 19. århundrede blev Händels operaer glemt, og ingen af dem blev opført fra 1754 til 1920. Da interessen for Händels operaer imidlertid genopstod i det 20. århundrede, fik Agrippina en række opførelser, der startede med en produktion af Agrippina under dirigenten Richard Kraus i Halle, Händels fødeby. I denne opførelse blev Ottone, en altrolle skrevet for en kvinde, transponeret ned, så den kunne synges af en bas og akkompagneres af engelskhorn, hvilket der ifølge en kritiker havde en katastrofal effekt på balancen i det samlede udtryk. RAI producerede en live-transmission af operaen den 25. oktober 1953, hvilket var første gang Agrippina kunne høres et andet sted end på en operascene. På rollelisten var Magda László i titelrollen og Mario Petri som Claudio; forestillingen blev dirigeret af Antonio Pedrotti.Operaen blev sat op i 1958 i Leipzig og flere andre steder i Tyskland, inden den fik britisk premiere i Abingdon i Oxfordshire i 1963. I 1983 vendte Agrippina tilbage til Venedig, hvor den blev dirigeret af Christopher Hogwood på Teatro Malibran. I USA blev den opført koncertant den 16. februar 1972 på Academy of Music i Philadelphia, men den første amerikanske sceneopførelse kom først i 1985 med en produktion i Fort Worth i Texas. Samme år kom den til New York, hvor den blev spillet ved en koncert i Alice Tully Hall og beskrevet som en virkelig raritet. Forestillingerne i Fort Worth blev fulgt op af opførelser i Iowa City og Boston. Den såkaldte "Early Music Movement", som arbejder for historisk korrekte opførelser af barokke og tidlige værker, stod bag to større produktioner af Agrippina i 1985 og 1991 i Tyskland, den første i Schwetzingen, den anden ved Internationale Händel-Festspiele Göttingen.
I det 21. århundrede er operaen blevet opført flere gange, herunder i en meget moderne iscenesættelse af instruktøren Lilian Gloag på New York State Theater. Produktionen, der blev taget op igen i 2007, blev af en kritiker ved New York Times beskrevet som en ""odd ... presented as broad satire, a Springtime for Hitler version of I, Claudius", selvom der var ros til den musikalske side af sagen. I Storbritannien satte English National Opera (ENO) en engelsksproget iscenesættelse af David McVicar op, som generelt fik god kritik, omend Fiona Maddocks også fandt grund til kritik. Disse nylige opførelser har haft kontratenorer i kastratrollerne, som det var tilfældet på Gardiners indspilning fra 1997.
Stilistisk set følger Agrippina det musikalske standardmønster i tiden med skiftende recitativer og da capo-arier. Som konventionerne foreskriver det, drives plottet primært fremad i recitativerne, mens en fuldere musikalsk udfoldelse og udforskning af figurernes personer henvises til arier og ensembler, selvom Händel også kunne bryde dette mønster. Med en enkelt undtagelse bruger Händel secco-recitaiver, idet sangen kun ledsages af cembalo og cello. Undtagelsen er Ottones "Otton, qual portentoso fulmine", som han synger, idet han erkender at være blevet frarøvet tronen og forladt af sin elskede Poppea; her bliver han i recitativet akkompagneret af orkestret for at understrege det dramatiske i situationen. Dean og Knapp beskriver dette recitativ og den efterfølgende arie som operaens højdepunkt. Ebenezer Prout, en musikteoretiker fra det 19. århundrede, finder Agrippinas "Non hò che per amarti" særlig ros værdig. Han peger på den række af instrumenter, der bruges med særlig effekt i denne arie og roser Händel for hans varierede orkestrering.I visse henseender har Agrippina træk, der viser tilbage til en ældre operatradition. Arierne er for størstedelens vedkommende korte, der er kun to ensembler, og i kvartetten og trioen høres stemmerne ikke sammen.
Af hovedrollerne i operaen er det kun Ottone, der ikke er moralsk kompromitteret. Agrippina er en skrupelløs intrigant, Nerone er forkælet og hyklerisk omend ikke helt det monster, han skulle udvikle sig til, Claudio er pompøs, selvtilfreds og noget af en klovn, mens Poppea udover at være en flirt er en løgner. De to frigivne slaver, Pallante og Narciso er selvhævdende og slibrige. 
Alle synes dog også at have nogle forsonende træk, og alle udtrykker sig med ægte følelse i en eller flere arier. Situationerne er af og til komiske, men aldrig farceagtige; som Mozart i da Ponte-operaerne undgår Händel at gøre sine personer til grin.I Agrippina er da capo-arien den form, der bruges til at belyse den enkelte figurs rolle i operaen. Det illustrerer de første fire arier i værket: Nerones "Con raggio", der er skrevet i mol med en nedadgående figur på "Il trono ascenderò" ("Jeg vil bestige tronen"), viser ham som svag og ubeslutsom. Pallantes første arie "La mia sorte fortunata" ("Min lykkelige skæbne") med en hoppende frasering viser ham som en modig, heroisk person, i forhold til rivalen Narciso, hvis indadvendte karakter fremgår af arien "Volo pronto" ("Jeg kommer straks"), som følger umiddelbart efter. Agrippinas indledende arie "L'alma mia" ("Min sjæl") har en pseudo-militær form som et udtryk for hendes magt udadtil, mens den musikalske frasering er et vidnesbyrd om hendes følelsesmæssige tilstand. Poppeas arier er lette og rytmiske, mens Claudios korte kærlighedserklæring "Vieni, o cara" ("Kom, o kære") giver et glimt af hans følelser og betragtes som en af juvelerne i partituret.
Grimanis libretto er fuld af ironi, som Händel også lader komme til udtryk i musikken. Han lader både den umiddelbare betydning, når personerne forsøger at snyde hinanden og den skjulte sandhed komme til udtryk. I Agrippinas arie i første akt lover hun Poppea, at bedrag aldrig skal skæmme deres nye venskab, "Non hò che per amarti" ("Jeg kan kun elske dig"), idet hun også lokker hende til at ødelægge Ottones chancer for at komme på tronen. Händels musik illustrerer hendes bedrag gennem melodien og tonearten, mens et enkelt, markeret rytmisk akkompagnement udtrykker klarhed og åbenhed. I tredje akt er Nerones bekendtgørelse om, at hans lidenskab er slut, og at han ikke længere føler sig bundet af den, i arien "Come nubbe che fugge dal vento" ("Som skygger der flygter for vinde") ledsaget af en bittersød musik, der antyder, at han bedrager sig selv. I Ottones "Coronato il crin" udtrykker den ophidsede musik det modsatte af librettoen. Modstillingen af librettoens udtryk og musikkens følelsesmæssige farve skulle blive en hyppigt genbrugt teknik i Händels senere London-operaer.Agrippina betragtes som Händels første mesterværk i operagenren; ifølge Winton Dean er der få af hans andre operaer, der byder på så friske musikalske ideer. Grimanis libretto er også blevet rost: The New Penguin Opera Guide beskriver den som en af de bedste, Händel har sat i musik og priser den lethed med hvilken, alle personerne levende tegnes. Som et hele er Agrippina ifølge forskeren John E. Sawyer blandt de mest overbevisende af alle komponistens dramatiske værker.
Händels originale partitur har overleveret, men sinfonia'en og de første recitativer mangler. Partituret afviger derved betydeligt fra librettoen, hvilket skyldes de ændringer, der blev indført ifm. de første forestillinger. Det partitur, Händel brugte ved opførelserne er gået tabt, men tre tidlige kopier, formentlig fra omkring 1710, findes i Wien; en af disse kan have været en gave fra Grimani til den senere kejser, Karl VI. Disse kopier, der sandsynligvis er baseret på den tabte opførelsesudgave, udviser yderligere forskelle i forhold til originalpartituret.
I ca. 1795 udgav den britiske komponist Samuel Arnold en udgave, der var i overensstemmelse med de tidlige kopier; denne udgave er blevet anset for en rimelig afspejling af de første opførelser, selvom den indeholder fejl og unøjagtigheder. Friedrich Chrysanders udgave fra 1874 følger i nogle henseender Arnolds udgave og ikke i andre. Musikforskeren Anthony Hicks mener, at den er et uheldigt forsøg på at forsone original og libretto. Udgaven er tilgængelig online.
I 1950 udgav Barenreiter Hellmuth Christian Wolffs udgave, der var tilrettelagt for genopførelsen i Halle og særligt bestemt for opførelse med basser i partierne som Ottone og Narciso, selv når de synger, hvad der ellers skulle være alt-partier i det sidste kor. Den giver en tysk tilpasning af recitativerne, udspecificerede sirater for da capo-arierne og adskillige forkortelser. Bb-fugaen G 37 er ouverture til andet akt sammen med anden instrumentalmusik.Der er endnu ikke kommet et bind med Agrippina i Hallische Händelausgabe.
Indekset i Chrysanders udgave (se nedenfor) oplister følgende numre udover secco-recitativerne.
Harris, Ellen T. (ed.) (1989), The Librettos of Handel's Operas (13 vv.). Garland Publishing, Inc. ISBN 0-8240-3863-0.
Meynell, Hugo (1986), The Art of Handel's Operas. The Edwin Mellen Press. ISBN 0-88946-425-1
Friedrich Chrysanders udgave, der er trykt i Leipzig i 1874 og er baseret på Samuel Arnolds udgave fra 1795 såvel som den trykte libretto og Händels manuskript er genoptrykt af Kalmus Reprints og kan tilgås i følgende samlinger online:

Air Greenland A/S (tidligere Grønlandsfly) er et grønlandsk flyselskab og landets flag carrier. Det ejes af Grønlands Selvstyre (indtil 2019 ejede Grønlands Selvstyre 37,5 %, SAS Group 37,5 % og den danske stat 25 %). Selskabet har hovedkvarter i Nuuk og 648 ansatte i hele koncernen pr. december 2013.
Air Greenland har en flåde på 37 fly, herunder en Airbus A330-200, der bruges til flyvninger over Atlanterhavet og charteroperationer, 8 fastvingefly, der betjener det grønlandske net og forbindelserne til Island, samt 26 helikoptere, der forbinder passagerer fra de mindre beboede steder med det nationale net af lufthavne. Flyvninger til afsidesliggende bygder drives på en kontrakt med selvstyret i Grønland, idet netværket af destinationer koordineres af departementet for boliger, infrastruktur og transport.Flyselskabet opererer også charter-, taxi- og specialflyvninger som fx SAR-operationer, luftambulancetjeneste, charterflyvninger til Thule Air Base (nu Pituffik) på kontrakt med U.S. Air Force (USAF) og forsyningsflyvninger til mineområder og forskningstationer på indlandsisen. I 2009 var længden af det regulære net 14.235 km med en gennemsnitlig belægningsprocent på 79,3 %.
Flyselskabet blev etableret den 7. november 1960, som Grønlandsfly, grundlagt af SAS Group (dengang kendt som Scandinavian Airlines System) og Kryolitselskabet Øresund, et mineselskab med aktiviteter i Ivittuut. I 1962 blev ejerskabskredsen til at omfatte Grønlands Landsråd og Kongelige Grønlandske Handel.De første flyvninger, der betjente de amerikanske baser i Grønland, blev gennemført med letvægts-DHC-3 Ottere og Sikorsky S-55-helikoptere, som man indchartrede fra Canada. Fra 1962 og frem anvendte Grønlandsfly Catalina-vandflyvere og DHC-6 Twin Ottere på de indenlandske ruter. I 1965 kom en Douglas DC-4 som det første større fly i anvendelse efterfulgt af Sikorsky S-61-helikoptere. S-61'erne har været i brug siden da; til 2010 betjente de Kujalleq Kommune i det sydlige Grønland året rundt og byer og bygder i Diskobugten om vinteren.Siden 2010 er dette overgået til Bell 212 helikoptere. 
I løbet af 1970'erne investerede Grønlandsfly i en udvidelse af helikopterflåden og øgede antallet af Sikorsky S-61'ere fra tre til otte, hvilket i 1972 tillod flyselskabet at udvide dets netværk til at omfatte lokalsamfundene i det østlige Grønland med en helikopterbase i Tasiilaq, dengang kaldet Ammassalik. Senere begyndte flyselskabet også at flyve med Douglas DC-6, en opgradering af den ældre DC-4-model. 
Kommerciel minedrift ved Maamorilik på fastlandet nordøst for bygden Ukkusissat i det indre af fjorden fremmede yderligere investeringer i helikopterflåden med de nye Bell 206'ere. Minen lukkede i 1990, men forventes at genåbne i november 2010 med forekomster af zink og jernmalm, der ventes at vare i 50 år. Forsyningsflyvningerne til minen drives af Air Greenland med de nyere Bell 212-helikoptere fra Uummannaq Heliport.Flyselskabet har forsøgt at udvide destinationsnettet flere gange. Den første udenrigsrute blev åbnet i 1979 mellem Nuuk og Iqaluit i Nunavut i Canada, men måtte lukke 13 år senere. Ved udgangen af 1970'erne er var antallet af passagerer pr. år steget til 60.000 eller mere end samlede befolkning i Grønland.
I begyndelsen af 1980'erne besluttede det nyoprettede Grønlands Hjemmestyre at investere i det regionale netværk af lufthavne med landingsbaner til korte starter og landinger i Nuuk, Ilulissat og Kulusuk. For at kunne servicere det udvidede netværk, erhvervede Grønlandsfly Dash 7'ere, der var særligt velegnede til de ofte vanskelige vejrforhold i Grønland. Den første Dash 7 blev leveret den 29. september 1979 og flere maskiner fulgte i det følgende årti.Flere af de lufthavne, der blev bygget på det tidspunkt, har ikke noget afisningsudstyr, hvilket ifølge selskabet er problematisk i den grønlandske vinter med økonomiske tab til følge. Dash-7'erne er ikke længere i aktiv tjeneste i Grønland men betjente alle lufthavne med undtagelse af Nerlerit Inaat Lufthavn nær Ittoqqortoormiit, hvor beflyvningen varetages af Air Iceland på kontrakt med selvstyret i Grønland.I 1981 åbnede Grønlandsfly sin første rute til Island, der forbinder det vigtigste knudepunkt i Kangerlussuaq Lufthavn med Reykjavik Lufthavn via Kulusuk Lufthavn. Mod slutningen af dette årti steg antallet af medarbejdere til 400 og antallet af passagerer til over 100.000 årligt for første gang.
I maj 1998 begyndte Grønlandsfly flyvning med sit første jetfly, en Boeing 757-200. Flyselskabet fortsatte sin tradition med at give sine fly kælenavne og navngav det nye passagerfly Kunuunnguaq (lille Knud) til ære for Knud Rasmussen, opdagelsesrejsende og etnolog, hvis buste pryder terminalen i Kangerlussuaq Lufthavn, flyselskabets vigtigste knudepunkt.Med dette køb planlagde flyselskabet at bryde SAS' monopol på den rentable rute Kangerlussuaq-København og begyndte flyvningerne umiddelbart efter købet. Netværket af regionale lufthavne blev udvidet i løbet af dette årti med flere nye STOL-lufthavne: Sisimiut Lufthavn, Maniitsoq Lufthavn og Aasiaat Lufthavn i det vestlige Grønland og Qaarsut Lufthavn og Upernavik Lufthavn i det nordvestlige Grønland.Med erhvervelsen af sit femte Dash 7-fly blev Grønlandsfly for første gang siden sin oprettelse i stand til at beflyve alle større byer i Grønland, idet Uummannaq dog betjenes af Qaarsut Lufthavn via Uummannaq Heliport. I 1999 betjente selskabet 282.000 passagerer, næsten tre gange så mange som ved udgangen af det foregående årti.
I slutningen af 1990'erne og begyndelsen af 2000'erne søgte flyselskabet at forny sin aldrende flåde og tog flere af sine S-61- og 206-helikoptere ud for at erstattede dem med Bell 212'ere og en Eurocopter AS350. Den 18. april 2002 ændrede Grønlandsfly navn til Air Greenland og indførte den fulddækkende røde bemaling og det ændrede logo.I 2003 opgav SAS ruten mellem Grønland og København, hvorefter Air Greenland var det eneste luftfartsselskab, der forbandt Grønland med resten af Danmark. Flyselskabet var i stand til at udfylde hullet i driften med den nyindkøbte Airbus A330-200 med tilnavnet Norsaq, det andet store passagerfly i flyselskabets flåde. SAS genoptog kort flyvningen på Grønland i 2008, men opgav det igen i januar 2009.
I 2003 vandt Air Greenland en kontrakt med U.S. Air Force (USAF) på beflyvning af Thule Air Base (en kontrakt, der tidligere blev fløjet af SAS); flyvningerne startede i februar 2004. Kontrakten blev fornyet for en fem-årig periode i 2008.I 2003 forsøgte Air Greenland at oprette en rute mellem København og Akureyri, men måtte opgive ruten efter 6 måneder.
Den 28. juli 2006 erhvervede Air Grønland selskabet Air Alpha Greenland, et datterselskab af Air Alpha, der har hjemsted i Odense. Det erhvervede selskab havde vundet servicekontrakter med helikopterflyvninger i Diskobugten og i det østlige Grønland over Air Greenland. Siden overtagelsen har selskabet desuden brugt Bell 222'erne til passagertransport mellem Nerlerit Inaat Lufthavn og Ittoqqortoormiit Heliport.Den 13. juni 2007 meddelte SAS Group at have til hensigt at sælge sine aktier i Air Greenland, et træk der senere blev indarbejdet i Core SAS, gruppens omstruktureringsprogram. Pr. 2017 har luftfartsselskabet ikke ført beslutningen ud i livet.
Den 1. oktober 2007 indførte flyselskabet et elektronisk reservationssystem. En rute til Baltimore i Maryland i USA blev åbnet i sommeren 2007, men på grund af svigtende billetsalg lukkede selskabet den igen i marts 2008. Air Greenland overvejede at genåbne forbindelsen til Iqaluit i slutningen af 2009, men beslutningen blev udskudt til tidligst 2011. I 2009 transporterede selskabet 399.000 passagerer.
Den 1. januar 2010 suspenderede Air Greenland sin deltagelse i Scandinavian Airlines' EuroBonus-program. Salget af selskabets Boeing 757-200, Kunuunnguaq kom i april. Ruten Narsarsuaq-København beflyves med en Boeing 757-200 leaset hos Air Finland.I 2010 vil denne beflyvning efter turistsæsonen (maj-september) blive erstattet af en forbindelse fra Narsarsuaq til København med transit i Kangerlussuaq, idet første ben beflyves med selskabets nyindkøbte de Havilland Canada Dash-8 Q200.For at konkurrere med Air Iceland, der beflyver Nuuk, Narsarsuaq, Ilulissat og alle lufthavne på østkysten har Air Greenland åbnet nye forbindelser til Island, idet der som udgangspunkt flyves fra Nuuk og Narsarsuaq til Keflavík International Airport, senere dog blot fra Nuuk. I 2010 vil ruten blive drevet fra maj-september med mulighed for udvidelse til helårsbeflyvning i 2011.Air Greenland har en facebookside og nåede 31. maj 2012 5.000 fans eller venner.Air Greenland kan den 9. november 2012 fejre 10-års-jubilæum for indsættelsen af Norsaq, en Airbus A330-200. Årsdagens markeres ved at selskabet udbyder billetter på ruten mellem Søndre Strømfjord og København for under 3.000 kroner.
Air Greenland tildeles SAR kontrakten med den danske stat og køber en nyere S-61, til afløsning af de over 50 år gamle helikoptere. Den nye S-61 (OY-HUF) er i modsætning til de ældre maskiner kun 37 år gammel og indrettet til SAR.
Air Greenland taber mange af deres servicekontrakter med Grønlands Selvstyre, og skal fra 1/1-2017 ikke længere flyve Diskobugten og Sydgrønland i eget navn, men benytte datterselskabet Nordlandair til Nerlerit Inaat, og levere Bell 212 helikoptere med besætning, vedligehold og forsikring af disse (wetlease) til Diskoline.
Air Greenlands netværk af indenrigslufthavne omfatter alle 13 civile lufthavne i Grønland. To internationale lufthavne kan betjene store passagerfly: Kangerlussuaq Lufthavn og Narsarsuaq Lufthavn, der begge tidligere blev brugt af US Air Force som militære baser, men som nu anvendes som udgangspunkt for transatlantiske flyvninger.Alle andre regionale lufthavne er STOL-lufthavne, der serviceres af Dash 8, der er fastvingede fly. Udenfor Grønland flyver selskabet en transatlantisk udenrigsflyvningen til Reykjavík, samt to indenrigsflyvninger til hhv. København og Aalborg.Grønlands bygder betjenes fra lokale helikopterknudepunkter i Upernavik Lufthavn i det nordvestlige Grønland og Uummannaq Heliport i Uummannaq-fjorden i det nordvestlige Grønland, i Ilulissat Lufthavn og Aasiaat Lufthavn i Diskobugten i det vestlige Grønland, i Qaqortoq Heliport og Nanortalik Heliport i det sydlige Grønland samt og i Tasiilaq Heliport i det sydøstlige Grønland. Blandt de 45 steder, der er helikopterbetjente i Grønland, er otte primære (heliporte), mens resten er sekundære (helistop).
De Havilland Canada Dash 7 er udfaset af Air Greenlands flåde.Flyenes pålidelighed er blevet afprøvet under de vanskelige vejrforhold i Grønland; dog kræver de flyvemaskiner med fire motorer, som man erhvervede i 1980'erne, hyppige reparationer og skaber således høje vedligeholdelsesomkostninger. I 2010 erhvervede flyselskabet de første to Dash-8-fly, der har fået navnene Qarsoq og Suloraq. I alt har Air Greenland købt 8 Dash 8-Q202. De nyere Dash 8-fly med to motorer udgør nu selskabets flyflåde til passagertransport.
Pr. 10. august 2010 er der ingen udestående fly- eller helikopterordrer med luftfartsselskabet, der benytter følgende luftfartøjer:
Bell 212 anvendes til bygdeflyvninger samt wetlease hvor selskabet udfører flyvninger for Diskoline A/S, på de ruter som selskabet vandt over Air Greenland i servicekontraktområderne Diskobugten samt Sydgrønland fra 1/1-2017. De 2 ældre Sikorsky S-61N-maskiner er stationeret i Kangerlussuaq (OY-HAF, OYHAG) som SAR maskiner for den danske stat, de skal afløses af OY-HUF når denne er færdigrenoveret.
Air Greenland har købt sig ind i endnu et Islandsk selskab, Nordurflug, med 2 AS350 helikoptere. 
Air Greenland tilbyder fleksibel og begrænset økonomiklasse på alle flyvninger med fastvingede fly med gratis snacks og drinks. På transatlantiske flyvninger til København er der både økonomiklasse- og business class-sæder til rådighed med in-flight-måltider på alle klasser. Air Greenland udsender hvert kvartal Suluk ("vinge" på grønlandsk), et in-flight-magasin med generel information om aktuelle politiske og kulturelle begivenheder i Grønland og med nyheder fra flyselskabet.
Fleksibel business class, der hos Air Greenland går under navnet Nanoq Class efter det grønlandske ord for isbjørn, tilbydes på de transatlantiske flyvninger med selskabets Airbus A330-200 med tilnavnet Norsaq. Servicen indbefatter en individuel videoskærm og strømkilde og andre bekvemmeligheder samt tæpper og et udvalg af aviser. Passagerer på denne klasse har adgang til Novia Business Class Lounge i Københavns Lufthavn.
Air Greenland opererer helikopterflyvninger til bygderne nord for Uummannaq samt på østkysten i Grønland under servicekontrakt med selvstyret i Grønland. Flyvningerne er klassificeret som bygdeflyvninger (bookingklasse A) og er subsidieret af selvstyret. Bygdeflyvninger figurerer ikke i tidsplanen, men kan forudbestilles.Afgangstiderne for disse flyvninger som oplyst ved bestillingen er pr. definition omtrentlige, da bygdeservicen søges optimeret afhængig af den lokale efterspørgsel på en given dag. Bygdeflyvningerne i Diskobugt-området gennemføres af Diskoline, et dansk passager- og godsfærge selskab baseret i Ilulissat.
Air Greenland er eneejer af Hotel Arctic A/S. Flyselskabet ejer også Greenland Travel, et pakketursrejsebureau baseret i København, som delvis ejer World of Greenland, et outfitter-selskab der er baseret i Ilulissat..
Den 29. august 1961 styrtede en DHC-3 Otter med registreringsmærke CF-MEX 20 km fra Kangerlussuaq. Flyet var en charterflyvning fra Kangerlussuaq Lufthavn på vej til Aasiaat Lufthavn, da en brændstoflækage forårsagede en brand, mens flyet var i luften. Den ene af piloterne blev dræbt, mens den anden pilot og de fire passagerer overlevede.
Den 12. maj 1962 styrtede en Catalina med registreringsmærke CF-IHA ned under landing i Nuuk. Ulykken skyldtes en mekanisk fejl i lugerne til næsehjulet, som fik dem til at forblive åbne, mens flyvebåden landede på vandet, hvilket fik flyet til at synke. Under ulykken omkom 15 af de ombordværende 21 mennesker.
Den 25. oktober 1973 styrtede en Sikorsky S-61 med registreringsmærke OY-HAI "Akigssek" ("Rype") ned ca. 40 km syd for Nuuk. Turen var en ruteflyvning fra Nuuk til Paamiut. Under ulykken omkom alle femten ombordværende, og ulykkens årsag blev aldrig opklaret. Samme helikopter havde to år tidligere nødlandet på Kangerlussuaq Fjord med flameout på begge motorer på grund af is i indsugningen.
Den 4. januar 1991 styrtede en Bell 212 ned ved Ummanaq, Flyvningen var en redningsaktion, Alle ombordværende blev dræbt ved styret herunder distriktslæge Jens Møller Jensen. Helikopteren havde registeringsnr. OY HCV og var indkøbt af Grønlandsfly i 1981.
Den 29. januar 2014 kollapsede understellet på en Dash 8-202, OY-GRI, under landing i Ilulissat. Flyet blev totaltskadet men alle ombordværende overlevede ulykken.
Den 29. december 2014 kørte en Dash 8-202, OY-GRK, af banen under landing i Nuuk. En kombination af glat bane og defekte mikroswitche resulterede i besætningen ikke kunne holde flyet på banen
den 2. marts 2017 har endnu en Dash 8-202, OY-GRO været involveret i en alvorlig hændelse, men havarikommissionens arbejde er stadig igang.

Airbus A330 er et wide-body to-motorers jetfly produceret af Airbus – en afdeling af EADS. De forskellige versioner af A330 har en rækkevidde på 7400 til 13.430 kilometer og kan transportere op til 335 passagerer på to klasser eller 70 tons gods.
A330-modellen kan spore sine rødder tilbage til 1970'erne som en af flere foreslåede videreudviklinger af Airbus' første jetfly A300. A330 udvikledes parallelt med den firmotorede A340-model med hvilken den deler mange komponenter. Begge jetfly anvender både fly-by-wire-teknologi, der først introduceredes på Airbus' fly med A320-modellen, og A320's glascockpit med seks skærme. I juni 1987, efter at have modtaget ordrer fra flere forskellige kunder, lancerede Airbus A330- og A340-modellerne. A330 var Airbus' første flytype, der kunne fås med tre forskellige motorer: General Electric CF6, Pratt & Whitney PW4000 og Rolls-Royce Trent 700.
Den første version, A330-300, fløj første gang i november 1992 og indgik for første gang i almindelig passagertrafik med Air Inter i januar 1994. Som et svar på vigende salgstal fulgte Airbus op med den lidt kortere A330-200-version i 1998, der har vist sig mere populær. Efterfølgende er flere A330-versioner udviklet heriblandt en speciel fragtversion, A330-200F, og et militært tankfly, A330 MRTT. A330 MRTT udgjorde grundlaget for den foreslåede KC-45-model, der indgik i USA's luftvåbens KC-X-konkurrence i samarbejde med Northrop Grumman. Efter oprindeligt at have sejret, tabte den dog til Boeings bidrag efter en appelsag.
Siden lanceringen har A330 gjort det muligt for Airbus at udvide sin markedsandel på wide-body-markedet. Flyselskaberne har valgt A330 som erstatning for de mindre økonomiske trijets på bekostning af andre konkurrerende to-motorers fly. Boeing har udviklet versioner af 767- og 777-typerne som alternativer sammen med 787, der lanceredes i slutningen af 2011. Airbus' fremtidige A350 vil også indgå i dette wide-body-marked. Pr. oktober 2012 var der bestilt 1242 A330-fly af hvilke 917 var leveret. Det selskab med flest A330-fly er Cathay Pacific, der kun bruger -300-versionen. A330 forventes at være i udbud indtil tidligst 2015.
Airbus' første jetfly, A300, udtænktes som en del af en varieret familie af kommercielle fly. I forfølgelse af dette mål begyndte man i de tidlige 1970'ere at undersøge mulighederne for at videreudvikle A300. Før introduktionen af A300 identificerede Airbus ni forskellige variationer, der benævntes A300B1 til -B9. En tiende version, A300B10, introduceredes i 1973 og udvikledes senere til Airbus A310, der har længere rækkevidde end A300. Airbus fokuserede herefter kræfterne på narrow body-markedet, og man udviklede en familie af fly kendt som Airbus A320-familien – det første kommercielle fly med fly-by-wire-styring. Under disse studier skiftede Airbus fokus tilbage på wide-body-markedet, og man arbejdede herefter samtidig på begge projekter.I midten af 1970'erne begyndte Airbus at videreudvikle A300B9 – en større videreudvikling af A300 der skulle ende med at blive til A330. B9 var essentielt en længere A300 med de samme vinger sat sammen med de mest kraftfulde turbofan-motorer, der var tilgængelige. Den blev udviklet med den voksende efterspørgsel på fly, der kunne udfylde transkontinentale ruter med høj kapacitet og mellemlang distance for øje. Med den samme rækkevidde og kapacitet som McDonnell Douglas DC-10, men med 25 procent bedre brændstoføkonomi, sås B9 som en realistisk erstatning for DC-10- og Lockheed L-1011 TriStar-trijetflyene. Modellen sås også som en mellemdistance-afløser for A300.På samme tid udvikledes også en 200-sædes fire-motorers version, B11 (der til sidst skulle blive til A340). Denne model var oprindeligt planlagt til at afløse narrow-body-flyene Boeing 707 og Douglas DC-8, der dengang var i kommerciel brug, men udvikledes senere til langdistance wide-body-markedet. For at adskille modellerne fra SA-serien omdøbtes B9 og B11 til TA9 og TA11, idet TA stod for "twin aisle" ("to mellemgange"). Udviklingsomkostningerne reduceredes ved at bruge samme flykrop og vinger til de to fly med en planlagt omkostningsbesparelse på 500 millioner dollars. En anden faktor var de delte præferencer hos udviklerne i Airbus og – endnu vigtigere – de kommende kunder; to-motorers fly blev foretrukket i Nordamerika, fire-motorers i Asien mens meningerne var blandede i Europa. Airbus fandt til sidst, at de fleste potentielle kunder foretrak fire motorer på grund af deres undtagelse fra de eksisterende begrænsninger på to-motorers flys rækkevidde og deres evne til at kunne færgeflyves med én inaktiv motor. Som resultat heraf prioriteredes udviklingen af fire-motors TA11-modellen over TA9.
De første specifikationer for TA9 og TA11, flytyper der kunne transportere 410 passagerer på én klasse, offentliggjordes i 1982. De viste et stort nedre dæk til gods, der kunne have fem fragtpaller eller 16 LD3-fragtcontainere i det forreste lastrum og fire fragtpaller eller 14 LD3'er i det bageste rum – den dobbelte kapacitet af Lockheed L-1011 TriStar eller DC-10, og 8,46 meter længere end A300. I juni 1985 var TA9 og TA11 udviklet yderligere, blandt andet ved at A320-flyets cockpit, digitale fly-by-wire-styresystemer og joystick-lignende styrepind var indsat. Airbus udviklede det samme cockpit til deres flytyper, således at piloterne kunne skifte fra en type til en anden efter kun én uges træning, hvilket reducerede flyselskabernes udgifter. De to TA-modeller skulle bruge den samme halefinne, de samme haleplaner og de samme kropssektioner som A300-600 – dog udvidet med to sektioner.Airbus overvejede kort at bruge variable cambervinger – et koncept der krævede, at vingeprofilen ændredes til bestemte faser af flyvningen. British Aerospace (BAe), nu en del af BAE Systems, udførte en række studier af forslaget i Hatfield og Bristol, og Airbus estimerede, at aerodynamikken kunne forbedres to procent, men forbedringen fravalgtes på grund af omkostningerne og besværlighederne ved udviklingen. En vinge med laminar strømning (en form med lav luftmodstand, der forbedrer brændstoføkonomien) undersøgtes også, men blev fravalgt.
Fra begyndelsen af TA9-modellens udvikling planlagdes et frit valg mellem motorer fra de tre store motorfabrikanter; Rolls-Royce, Pratt & Whitney og GE Aviation. GE Aviation tilbød først General Electric CF6-80C2, men senere studier viste, at man skulle bruge mere kraft for at forøge den oprindelige ydelse fra 267 kN til 289 kN. GE forstørrede CF6-80C2-fanen fra 236 til 244 cm, hvilket forøgede ydelsen fra 300 til 320 kN. Modellen kaldtes CF6-80E1. Rolls-Royce ville oprindeligt bruge Trent 600-motoren med 267 kN ydelse til A330-modellen og den kommende McDonnell Douglas MD-11. Virksomheden accepterede dog senere at udvikle en motor specielt til A330, Trent 700, der havde en større diameter og 311 kN ydelse. Ligeledes underskrev Pratt & Whitney en aftale, der betød, at den A330-specifikke PW4168 udvikledes. Virksomheden øgede fanstørrelsen for at give mere kraft, hvilket gjorde motoren i stand til at yde 311 kN.Den 27. januar 1986 holdt Airbus Industries ledelse et møde i München, Vesttyskland. Efterfølgende meddelte formanden, Franz Josef Strauß, at "Airbus Industrie nu er i stand til at færdiggøre den tekniske definition af TA9, der nu officielt hedder A330, og TA11, der nu hedder 340, med de potentielle flyselskaber og til at diskutere omstændighederne for de første ordrer". Navnene var oprindeligt givet omvendt; de ombyttedes, så fire-motors flyet kunne have et fire-tal i navnet. Airbus håbede, at fem flyselskaber ville afgive ordrer på både A330 og A340, og den 12. maj 1986 sendte man salgsforslag til de mest sandsynlige kandidater – blandt andre Lufthansa og Swissair.
Forud for produktionen af A330 og A340 investerede Airbus' partnere voldsomt i nye faciliteter. I England opførte BAe et syv millioner pund dyrt tre-etagers teknisk center med 15.000 kvadratmeter gulvplads i Filton. BAe brugte også £5 millioner på en ny produktionslinje til vingefabrikken i Chester. I Tyskland investerede Messerschmitt-Bölkow-Blohm (MBB) DM400 millioner i forskellige fabriksfaciliteter ved Weser-floden – blandt andet ved Bremen, Einswarden, Varel og Hamburg. Frankrig gennemførte de største investeringer, idet Aérospatiale opførte et nyt Fr.2,5 milliarder dyrt slutmonteringsanlæg ved siden af Toulouse-Blagnac Lufthavn i Colomiers. Søjlerne til den nye Clément Ader-monteringshal rejstes i november 1988. Monteringsprocessen indebar øget automatisering – blandt andet benyttedes robotter til at bore huller og installere skruer, når vinger og flykrop blev samlet.
Den 12. marts 1987 modtog Airbus de første ordrer på A330-modellen. Det franske indenrigsflyselskab Air Inter afgav fem ordrer og 15 optioner, mens Thai Airways International købte otte fly ligeligt fordelt mellem ordrer og optioner. Airbus annoncerede næste dag, at man ville lancere A330- og A340-programmerne formelt i midten af april 1987 med de første leverancer af A340 og A330 i henholdsvis maj 1992 og i 1993. Den 31. marts 1987 underskrev Northwest Airlines en hensigtserklæring om at købe 20 A340-fly og ti A330-fly.BAe finansieredes til slut med £450 millioner fra Storbritanniens regering – langt mindre end de £750 millioner, man oprindeligt bad om til at designe og konstruere vingerne. De tyske og franske regeringer bidrog også med finansiering. Airbus bestilte underleverancer fra firmaer i Australien, Østrig, Canada, Kina, Grækenland, Italien, Indien, Japan, Sydkorea, Portugal, USA og det tidligere Jugoslavien. Med finansieringen på plads lancerede Airbus A330- og A340-programmerne den 5. juni 1987 lige før Paris Air Show. På det tidspunkt havde man 130 ordrer i ordrebogen fra ti kunder – heriblandt udlejningsvirksomheden International Lease Finance Corporation (ILFC). Ud af de 130 ordrer var 41 på A330-fly. I 1989 tilsluttede det asiatiske flyselskab Cathay Pacific sig listen over aftagere, idet man bestilte ni A330-eksemplarer. Senere øgedes antallet til 11.Sammensætningen af vinge og flykrop på den første A330, det tiende flystel i A330- og A340-linjen, begyndte i midten af februar 1992. Dette fly, dækket af primer-maling, rullede ud den 31. marts 1992 uden sine General Electric CF6-80E1 motorer, der først installeredes i august. Under en statisk test levede vingen lige præcis ikke op til kravene, men ingeniørerne hos BAe løste problemet. Ved Farnborough Airshow samme år udskød Northwest leveringen af 16 A330 til 1994 efter at have annulleret deres A340-ordrer.Den første færdiggjorte A330 rullede ud den 14. oktober 1992, og jomfruflyvningen fulgte den 2. november. Med en vægt på 181.840 kg, heriblandt 20.980 kg testudstyr, blev A330 det største to-motorers fly i luften nogensinde, selvom rekorden senere blev overgået af Boeings 777-fly. Flyvningen varede fem timer og 15 minutter, under hvilken hastighed, højde og andre flykonfigurationer blev testet. Airbus besluttede sig til sidst for at bruge seks fly med tilsammen 1800 timer i luften til testprogrammet. Den 21. oktober 1993 modtog Airbus A330 de europæiske Joint Aviation Authorities (JAA) og amerikanske Federal Aviation Administration (FAA) certificeringer samtidig, efter samlet 1114 timer i luften fordelt på 426 testflyvninger. På samme tid viste vægttestene sig gunstige, idet flyet var 500 kg lettere end beregnet.Den 30. juni 1994 ramte uheldet under certificeringen af Pratt & Whitney-motoren, da en A330 styrtede ned nær Toulouse. Begge piloter og de fem passagerer omkom. Flyet var designet til at teste autopilotens svar på en worst-case situation med een motor slukket og tyngdepunktet nær det agterste maksimum. Kort efter takeoff havde piloterne besvær med at indstille autopiloten, og flyet mistede fart og styrtede. Ulykken efterforskedes af en intern afdeling i Direction General d'Aviation, der konkluderede, at ulykken var et resultat af langsomme reaktioner og forkerte handlinger af besætningen under genoprettelsen af flyets stabilitet. Dette ledte til, at A330-modellens operationsprocedurer revideredes.
Air Inter var det første selskab, der modtog en A330, og flyet indsattes for første gang i normal trafik den 17. januar 1994 mellem Orly Lufthavn, Paris, og Marseille. Leverancerne til Malaysia Airlines (MAS) og Thai Airways International udsattes, så en fejl med delaminering i kompositmaterialerne i PW4168-motorens thrust reverser kunne rettes. Thai Airways modtog sin første A330 i andet halvår 1994, og flyet indsattes på ruterne fra Bangkok til Taipei og Seoul. Cathay Pacific modtog deres Trent 700-udstyrede A330-fly efter at denne motor certificeredes den 22. december 1994.  MAS modtog deres A330 den 1. februar 1995 og omlagde derefter leveringen af deres ti andre ordrer.Airbus havde til hensigt, at A330 skulle konkurrere på Extended-range Twin-engine Operation Performance Standards (ETOPS)-markedet specifikt mod Boeing 767. (ETOPS er en standard, der tillader langdistanceflyvninger væk fra en lufthavn, man kan omdirigere til, for fly der har mødt specielle design- og teststandarder.) I stedet for "ETOPS out of the box" eller "Early ETOPS" (en tilgang, hvor flyene er ETOPS-certificerede fra starten af), som Boeing benyttede med sin 777-model,valgte Airbus gradvist at øge ETOPS-godkendelserne på A330 ved at bruge flyenes serviceerfaring. Airbus mente, at A340 og A330 essentielt var ens, bortset fra deres motorantal, og at erfaringer med A340-modellen kunne bruges til A330's ETOPS-godkendelse. Planen for alle tre motortyper var, at de skulle indgå i normal trafik med en 90-minutters godkendelse, før denne øgedes til 120, efter at den samlede A330-flåde havde akkumuleret 25.000 flyvetimer. Efter 50.000 flyvetimer i 1995 skulle flyet godkendes til 180 minutter.  Aer Lingus og Cathay Pacific var to af de vigtigste flyselskaber, der hjalp Airbus med denne opgave, idet de akkumulerede flyvetimer på flyvninger over havet. I november 2009 blev A330 det første fly, der modtog ETOPS-240-godkendelse, hvilket sidenhen er blevet tilbudt af Airbus som en tilkøbsmulighed.
Som svar på et vigende salg af A330-300, øget konkurrence fra Boeing 767-300ER og ønsker fra flyselskaberne om øget rækkevidde og mindre kapacitet udviklede Airbus A330-200. A330-200, der var kendt som A329 og A330M10 under udviklingen, har ni procent lavere driftsomkostninger end Boeing 767-300ER. Flyet var rettet mod 11.900 km-sektoren, hvor Airbus forudså en efterspørgsel på 800 fly mellem 1995 og 2015. Projektet, der havde en forventet udviklingsomkostning på 450 millioner dollars, godkendtes af Airbus' ledelse den 24. november 1995.
A330-200 fløj første gang den 13. august 1997. Den 16 måneder lange certificeringsproces involverede 630 timers testflyvninger. A330-200-flyets første kunde var ILFC. Flyene leasedes af Canada 3000, der var de første til at indsætte flyet i normal trafik.Mens Airbus arbejdede på A330-200, rapporteredes om problemer med de hydrauliske pumper hos både A330 og A340. Problemet mistænktes at have forårsaget en brand, der ødelagde en Air France A340-200 i januar 1994. 4. januar samme år omsluttedes en Malaysia Airlines A330-300 af flammer der stammede fra højre sides hjulbrønd, mens den undergik normal vedligeholdelse. Hændelsen forårsagede skader for 30 millioner dollars, og det tog seks måneder at reparere flyet. Efterfølgende i januar 1997 rådedes alle selskaber med A330 i flåden til at slå de elektriske pumper fra.Et andet problem var pludselige motorstop på Trent 700-motorerne under flyvninger. Den 11. november 1996 tvang en motorfejl en Cathay Pacific-A330 tilbage til Ho Chi Minh-byen. Den 17. april 1997 oplevede Cathay Pacifics partner Dragonair et motorstop på en A330 forårsaget af kultilstopning af oliefilteret. Som resultat heraf opgav Cathay Pacific selv sin 120-minutters ETOPS-tilladelse. En anden motorfejl fandt sted den 6. maj 1997 kort efter starten på en Cathay Pacific A330. Problemet sporedes til et lejesvigt i gearkassen bygget af Hispano-Suiza. Tre dage senere oplevede endnu en Cathay Pacific A330 et pludseligt fald i olietrykket kort efter starten på ruten mellem Bangkok og Hong Kong. Det resulterende motorstop tvang flyet tilbage til Bangkok. Årsagen sporedes senere til metalforurening i motorens hovedchip. Cathay Pacific og Dragonair valgte selv at holde deres A330-flåder på jorden i to uger efter en femte motorfejl den 23. maj 1997. Beslutningen om at give de i alt 15 A330-fly flyveforbud forårsagede store problemer, da Cathays 11 A330-fly udgjorde 15 procent af deres passagerkapacitet. Rolls-Royce og Hispano-Suiza arbejdede på at løse problemet, og et nydesignet system til smøring af de involverede områder sendtes af sted til flyselskaberne.
Airbus arbejdede herefter på en A330-fragtversion. Som en reaktion på vigende A300-600F- og A310F-salg, begyndte virksomheden omkring 2011 at markedsføre Airbus A330-200F, der er afledt af A330-200. Fragtflyet har en rækkevidde på 7400 km med 65 tons fragt om bord eller 5900 km med 70 tons. Flyet har et større næsehjul end de tilsvarende passagerfly. Hjulet, der ligger i en karakteristisk udbulet "kåbehævelse", kan sænkes, så lastrummet er vandret under lastningen.A330-200F fik sin jomfruflyvning den 5. november 2009. Dette markerede starten på et fire måneder langt, 180 timers certificeringsprogram. JAA- og FAA-certificeringerne forventedes i marts det følgende år, selvom godkendelsen fra JAA forsinkedes til april. Det første fly leveredes i juli 2010 til Etihad Airways' fragtafdeling, Etihad Crystal Cargo.I slutningen af august 2011 var der bestilt i alt 1155 A330-fly, hvoraf 807 af dem var leveret. De største operatører af A330 er Cathay Pacific med 33 stk. og Delta Air Lines – der ellers kun havde Boeing-fly før fusionen med Northwest Airlines – med 32 eksemplarer. Airbus annoncerede i februar 2011, at man planlagde at hæve produktionsraten fra 7,5 til 8 om måneden og igen til 9 om måneden i 2012 og ti om måneden i 2013. Airbus forventer at A330 vil blive solgt indtil tidligst 2015.
A330 er et mellemstort widebody-fly med to motorer ophængt på standere under vingerne. På jorden bærer det to-hjulede næselandingshjul og to fire-hjulede bogiehovedhjul bygget af Messier-Dowty en maksimal rampevægt (MRW) på 230,9 tons, mens den designede maksimale startvægt (MTOW) er 230 tons på A330-200-versionen. Der er mulighed for at få en maksimal rampevægt på 233,9 tons med en tilsvarende maksimal startvægt på 233 tons.Flykroppen på en A330-model indeholder en udkraget enkeltvinge, der er monteret lavt på flystellet. Den er næsten magen til den vinge, der sidder på A340-modellen. Vingerne er designet og fremstillet af BAe, der valgte at udvikle en lang, tynd vinge med et meget højt formatforhold for at give en høj aerodynamisk effektivitet. Vingen har en vinkel på 30 grader, og sammen med andre designvalg giver dette en maksimal hastighed på mach 0,86. Vingen har et meget højt tykhed-til-korde-forhold på 12,8 procent, hvilket betyder, at der opnås et stort vingespænd og et højt formatforhold uden at øge flyets vægt væsentligt. Til sammenligning har den rivaliserende MD-11 et tykhed-til-korde-forhold på 8-9 procent. Begge vinger har også en 2,74 meter høj winglet i stedet for de wingtip fences, der installeredes på tidligere Airbus-modeller.
Eftersom A330 deler vingedesign med A340-modellen, kan de aerodynamiske forbedringer, der er udviklet til A340, inkorporeres i A330-modellens design. Da International Aero Engines' radikale ultra-high-bypass V2500 "SuperFan"-projekt, der lovede et reduceret brændstofforbrug på omkring 15 procent til A340-flyet, slog fejl, måtte man i stedet udvikle flere forbedringer – blandt andet opgraderede vinger – for at kompensere. Vingen designedes oprindeligt med et spænd på 56 meter men forlængedes senere til 58,6 meter for til slut at ende på 60,3 meter. Med 60,3 meter ligner vingespændet det, man finder på den større Boeing 747-200 – dog med 65 procent mindre vingeareal.A330 og A340's flykrop er baseret på Airbus A300-600-modellens, og de deler mange dele – blandt andet har de den samme kabinebredde og samme eksterne bredde på henholdsvis 5,28 meter og 5,64 meter. Sædekonfigurationen er ofte 2-2-2 på første klasse og business class og 2-4-2 på økonomiklasse. Halefinnen og sideroret er mestendels lavet af kompositmaterialer. På jorden bruger A330 Honeywells 331–350C auxiliary power unit (APU).A330 har det samme glascockpit som A320 og A340. Glascockpittet er udstyret med computergenererede instrumenter frem for mekaniske. I stedet for en konventionel styrepind er cockpittet udstyret med joystick ved siden af sæderne, seks hovedskærme, det såkaldte Electronic Flight Instrument System (EFIS) – der styrer navigation og skærme – og Electronic Centralised Aircraft Monitor (ECAM). Foruden cockpittet deler A330 også det såkaldte fly-by-wire-system med A320-familien, A340, 380 og den kommende A350. Flyet indeholder også tre primære og to sekundære styresystemer, ligesom det også er udstyret med et begrænsningssystem, der forhindrer voldsomme manøvrer, der overstiger flyets aerodynamiske og strukturelle begrænsninger.
A330-300 er baseret på en forlænget A300-flykrop, der er 63,69 meter lang men med nye vinger, finner og et nyt fly-by-wire-system. -300-versionen har en kapacitet på 295 passagerer i et layout med tre klasser, 335 passagerer på to klasser, eller 440 med kun én klasse. Den har en rækkevidde på 10500 kilometer og en stor lastkapacitet, der kan sammenlignes med de tidlige Boeing 747-fly. Kraften leveres af to motorer af mærket General Electric CF6-80E, Pratt & Whitney PW4000 eller Rolls-Royce Trent 700, der alle er ETOPS-180-certificerede. -300 indgik i normal trafik første gang i 1994.Pr. december 2011 var der bestilt 554 -300-fly, og heraf var 384 leveret og 382 stadig operative. Listeprisen i 2011 var $222,5 millioner. De nærmeste konkurrenter er Boeing 777-200 og McDonnell Douglas MD-11, der dog ikke længere produceres. Airbus planlægger at øge den maksimale bruttovægt på -300-modellen med to tons.
A330-200 er en forkortet version med længere rækkevidde, der lanceredes i 1998. Den typiske rækkevidde med 253 passagerer på tre klasser er 13.400 kilometer. A330-200 er ti spanter kortere end den oprindelige -300 med en længde på 58,82 meter. For at kompensere for den kortere flykrops mindre drejningsmoment er halefinnens højde øget med 1,04 meter. -200-versionens vinge ændredes også; en strukturel forstærkning af vingen betød, at man kunne øge den maksimale startvægt til 229,8 tons. -200 tilbydes med et valg mellem tre motortyper ligesom den oprindelige -300-version – nemlig General Electric CF6-80E, Pratt & Whitney PW4000 eller Rolls-Royce Trent 700. Airbus øgede også brændstofkapaciteten ved at udnytte den 139.100 liter store centraltank, der er standard på A340-modellen.Pr. december 2011 er der bestilt 572 eksemplarer af -200-versionen, af hvilke 444 er leveret og 440 stadig er i drift. Listeprisen i 2011 var 200,8 millioner dollars. Ændringerne på -200-modellen gav et betydeligt løft til flyets driftsøkonomi og gjorde flyet mere populært end den fire-motorede A340. -200 konkurrerer med Boeing 767-300ER og i en mindre grad med 767-400ER. Fremover er den primære konkurrent 787 Dreamliner. A330-200 leveres også som privatjet med ultra-lang rækkevidde fra Airbus Executive and Private Aviation markedsført som A330-200 Prestige.
A330-200F er en fragtversion af A330-200, der kan bære 65 tons fragt over 7400 kilometer eller 70 tons over 5900 kilometer. For at rette den normale A330's stilling på jorden, der ikke er parallel med jorden, bruger A330F-flyet et nydesignet næsehjul for at gøre lastrummet horisontalt under lastning. Det normale hjul fra A330-200 bruges, men det er sat fast på flykroppen længere nede, og dermed er man nødt til at have den karakteristiske bule på kroppen for at kunne rumme det optrukne hjul. Kraften leveres af to Pratt & Whitney PW4000- eller Rolls-Royce Trent 700-motorer. General Electric planlægger ikke at tilbyde motorer til A330-200F.Pr. december 2011 havde Airbus leveret ni fly, mens ordrebogen stod på 51 fly. Listeprisen er $203.6 millioner. Udover nybyggede fragtfly har Airbus også foreslået et passager-til-fragt-program, der skal konvertere eksisterende A330-200 til A330-200F. Størrelsen på en A330-200F ligger mellem 767-300F og 777F.
I 2008 offentliggjorde Airbus planer om en version af A330-200 med højere bruttovægt for at kunne konkurrere med Boeing 787 Dreamliner. De nybyggede A330-200HGW fik en forøget maksimal startvægt på fem tons, hvilket giver en forøget rækkevidde på 560 kilometer og en forøget kapacitet på 3,4 tons. Korean Air blev den første kunde den 27. februar 2009 med ordrer på seks -200HGW. Leveringerne af de første fly begyndte i 2010.
I 2012 annoncerede Airbus planer om et passager-til-fragt-program sammen med ST Aerospace. A330-300 (til at starte med) og -200 (omkring et år senere) vil blive en del af konverteringsprogrammet. Konverteringen vil hovedsageligt finde sted i Dresden, Tyskland. Qatar Airways har allerede udvist interesse for programmet.. Flyet forventes at indgå i normal fragttrafik i 2016.
Airbus har videreudviklet A330, så neo-versionen får et lidt større vingespand (4 meter), den udstyres med to Rolls-Royce Trent 700 motorer, og bliver også udstyret med Airbus nye fleksible kabinedesign. A330neo vil kunne medtage op til 10 passagerer mere end forgængerne. Den kommer i to varianter: A330-900 baseret på A330-300, desuden i A330-800 baseret på den lidt mindre A330-200. Grundet valget af de nye sammensatte composit-materialer til skroget og vingerne, vil det forbruge væsentliigt mindre brændstof.Den 19. oktober 2017 havde den sin første testflyvning/jomfrutur, en tur på 4 timer og 13 min. over sydvest Frankrig. Det var i A330-900 varianten. Der yderligere bygget to andre testfly; en A330-900 og en A330-800. Pr. denne dato har 12 kunder tilsammen afgivet ordrer på 212 fly. Lanceringskunde bliver TAP Portugal i løbet 2018.
Airbus A330 MRTT er en fler-rollet transport- og tankversion (MRTT) af A330-200, der er designet til lufttankning og strategisk transport. Pr. juni 2011 har luftvåbnene i Australien, Saudi Arabien, De Forenede Arabiske Emirater og Storbritannien bestilt i alt 28 A330 MRTT.
EADS/Northrop Grumman KC-45 var en foreslået version af A330 MRTT til USA's luftvåbens (USAF) KC-X-lufttankningsprogram. I februar 2008 valgte USAF flyet som erstatning for deres Boeing KC-135 Stratotanker. Udskiftningsprocessen var indhyllet i kontroverser, korruption og beskyldninger om favorisering. I juli 2010 indsendte EADS et bud på en lufttanker uden Northrop Grumman som partner. Den 24. februar 2011 valgte USAF dog Boeings KC-767-forslag – der senere er navngivet KC-46 – på grund af den lavere pris.
For at konkurrere med Boeings 787 tilbød Airbus i 2004 en videreudviklet version af A330-200 med færrest mulige ændringer kaldet A330-200Lite. Som navnet antyder, ville versionen have haft en lavere startvægt end 202 tons, og kombineret med svagere motorer ville det give en rækkevidde på 7400 km. A330-200 Lite var rettet mod Singapore Airlines, der var på udkig efter en afløser til deres Airbus A310-300. Versionen skulle også have erstattet Airbus A300-600R og tidlige versioner af Boeing 767. Flyselskaberne var dog ikke tilfredse med det foreslåede fly, og Airbus måtte arbejde videre med en helt ny model, A350 XWB.
I 2000 kom det frem, at Airbus overvejede en A330-300-version med højere bruttovægt. Den kaldtes A330-300HGW og havde en startvægt på 240 tons – syv tons mere end -300's vægt. Versionen skulle have haft en forstærket vinge og større brændstofkapacitet fra en 41.600 liters centerbrændstoftank. A330-300HGW-versionens rækkevidde skulle øges til over 11.000 kilometer. Blandt de, der viste interesse for modellen, kan nævnes ILFC, der søgte fly, der kunne flyve fra USA's vestkyst til Europa.Kraften skulle leveres af alle tre typer motorer, der blev tilbudt til de andre to A330-passagermodeller. Airbus overvejede også at bruge den nye Engine Alliance GP7000-motor til A330-300HGW, hvilket ville have været motorens første brug på et to-motorers fly. -300HGW skulle have været lanceret i 2004, men programmet kom dog aldrig i gang.
A330-500, der også var kendt som A330-100, var en foreslået mindre udgave af A330-200-versionen, der introduceredes på Farnborough Airshow i juli 2000 med otte spanter færre – fire foran og fire bag vingen. Dette ville give en kapacitet på 222 passagerer. -500-versionens maksimale startvægt ville have været 228 tons – fem tons mindre end A330-200 – hvilket ville give en rækkevidde på 12.970 kilometer. En lettere undervariant, der ville have vejet 195 tons, ville have fløjet op til 8.060 kilometer. Flyet ville have haft et fem procent bedre specifikt brændstofforbrug end A300-600 med motorer af typerne CF6-80G2, PW4000 eller Trent 500.Blandt de potentielle kunder var ILFC, CIT Aerospace, Lufthansa og Hapag-Lloyd. De to sidstnævnte fandt dog ikke versionen med længere rækkevidde tillokkende. De foretrak fly med kortere rækkevidde, da det passede bedre til deres rutestrukturer. Singapore Airlines forventedes også som kunde, da selskabet ledte efter en erstatning for deres A310-fly. Airbus havde til hensigt at fastlægge det endelige design sent i 2001, og flyet skulle have fløjet for første gang i tredje kvartal 2003 og være indsat i normal trafik inden for et år. Programmet annulleredes imidlertid, da interessen fra kunderne manglede.
Pr. juli 2011 var der i alt 766 eksemplarer A330 i drift fordelt på 499 A330-200, 6 -200F og 361 -300. Blandt flyselskaber med flytypen kan nævnes Cathay Pacific (32), Delta Air Lines (31), Qatar Airways (29), Emirates (27), Air China (26), Etihad Airways (23), Korean Air (21), China Airlines (20), China Southern Airlines (20), TAM Linhas Aéreas (20), Singapore Airlines (19), Thai Airways International (19), Malaysia Airlines (16), Air France (15), Lufthansa (15) og flere andre med færre eksemplarer pr. juli 2011. I 2007 modtog Northwest Airlines deres 32. A330 og blev typens største kunde på det tidspunkt. Selskabet er siden slået sammen med Delta Air Lines. Den største enkeltstående ejer af A330 i 2011 var Cathay Pacific, der sammen med datterselskabet Dragonair havde 46 fly i brug og 21 i ordrebogen pr. april 2011.
Pr. februar 2012 har Airbus A330 været involveret i 13 større luftfartshændelser, heriblandt seks bekræftede skrogtab og to flykapringer med i alt 339 dødsfald. Typens første fatale ulykke fandt sted den 30. juni 1994 nær Toulouse på en testflyvning, da en Airbus-ejet A330-300 styrtede, mens man simulerede en motorfejl under opstigningen. Alle syv om bord blev dræbt. Airbus rådede efterfølgende alle A330-operatører til at slå autopiloten fra og begrænse hældningsgraden, hvis man skulle opleve en motorfejl ved lav hastighed. Den 15. marts 2000 oplevede en Malaysia Airlines A330-300, der transporterede forkert beskrevne ætsende kemikalier, skade på skroget og blev afnoteret.
Typens anden fatale ulykke, og den første i kommerciel tjeneste, fandt sted den 1. juni 2009, da Air France Flight 447, en A330-200 på vej fra Rio de Janeiro til Paris med 228 personer om bord, styrtede i Atlanterhavet 640 til 800 kilometer nordøst for Fernando de Noronha uden overlevende. Undersøgelserne pegede først på fejlende pitotrør som en del af årsagen til styrtet, da det involverede fly havde Thales-konstruerede "–AA"-modeller, der var kendt for at vise forkerte flyvehastigheder under frysende tilstande. I juli 2009 rådede Airbus alle A330- og A340-operatører til at erstatte Thales-pitotrørene med rør fremstillet af Goodrich. Efterforskerne konkluderede, at en utilstrækkelig reaktion fra piloterne på tabet af flyvehastighedsdata og det faktum, at autopiloten efterfølgende slog fra, resulterede i, at flyet stallede.Den 12. maj 2012 styrtede Afriqiyah Airways Flight 771, en A330-200, under indflyvningen til Tripoli International Airport i Libyen på en flyvning fra O.R. Tambo International Airport, Johannesburgi Sydafrika. Af de 104 mennesker om bord blev alle undtagen en ni-årig hollandsk dreng dræbt. Efterdønningerne af borgerkrigen i Libyen hæmmede ulykkesundersøgelsen.De to kapringer af A330-fly er resulteret i ét dødsfald, nemlig kapreren af Philippine Airlines Flight 812 den 25. maj 2000, da han sprang ud af flyet. Kapringen af Sabena Flight 689 den 13. oktober 2000 sluttede uden dødsfald, da spansk politi stormede flyet. 24. juli 2001 blev to tomme SriLankan Airlines A330-fly ødelagt under angrebet på Bandaranaike International Airport i Colombo, Sri Lanka af De Tamilske Tigre. Den 25. december 2009 overmandede passagerer og besætning en mand, der prøvede at detonere sprængstof i sit undertøj på en A330-300, der fløj Northwest Airlines Flight 253.To hændelser, hvor en A330 satte ud under flyvningen, blev overlevet af alle om bord. Den 24. august 2001 opstod en brændstoflækage på Air Transat Flight 236, en A330-200, over Atlanterhavet på grund af en forkert installeret hydraulikkomponent, og flyet måtte svæveflyve i over 15 minutter, før man kunne nødlande på Azorerne. Den 7. oktober 2008 mistede Qantas Flight 72, en A330-300, hurtigt højde under to automatiske manøvrer, hvor næsen gik ned 150 kilometer fra Learmonth-luftbasen i det nordvestlige Australien. Efter et nødopkald landede piloterne flyet sikkert på Learmonth. Det blev senere bestemt, at ulykken, der forårsagede 106 kvæstede, heraf 14 alvorlige, var resultat af en designfejl i flyets Air Data Inertial Reference Unit og en begrænsning i flyets computersoftware.
Kilder: Airbus, Pratt & Whitney, EASA, FAA, The International Directory of Civil Aircraft

Akademisk Boldklub Gladsaxe (forkortet AB) er en dansk fodboldklub fra den københavnske forstad Gladsaxe, som spiller i Danmarksturneringens 2. division. Klubben blev stiftet den 26. februar 1889 ved en sammenslutning af Fredericia Studenternes Kricketklub og Polyteknisk Boldklub. AB har vundet det danske mesterskab i fodbold ni gange, det københavnske mesterskab i fodbold otte gange, landspokalturneringen én gang og Københavns pokalturnering seks gange, og klubben er dermed en af de mest vindende i dansk fodbold.
Klubben har trænings- og klubfaciliteter i Bagsværd nord for København og afvikler sine hjemmekampe på Gladsaxe Stadion, der også kaldes "Stade de Lundberg", opkaldt efter en af klubbens koryfæer, Knud Lundberg. 
Siden stiftelsen har AB spillet i grønne og hvide klubdragter og haft en ugle som maskot. Klubbens officielle fanklub hedder AB Forever og blev stiftet i 1995.
AB er blandt de ældste fodboldklubber i Danmark og er oprindeligt fra København. Her havde klubben fra 1903–1922 træningsanlæg på Tagensvej på Østerbro. Fra 1923–1965 havde klubben træningsanlæg på Nørre Allé på Nørrebro. I 1965 rykkede AB til Gladsaxe, hvor klubben i dag hører til. Størstedelen af klubbens titler blev vundet i tiden i København, især i 1890'erne og i 1940'erne.
Klubben var med til at stifte DBU i 1889 og har i tidens løb opfostret mange fodboldspillere, som har spillet på det danske landshold, herunder Harald Bohr, Karl Aage Hansen, Knud Lundberg, Kresten Bjerre og René Henriksen.
Akademisk Boldklub blev stiftet 26. februar 1889 ved en fusion mellem de to akademiske sportsklubber Fredericia Studenternes Kricketklub og Polyteknisk Boldklub. Fredericia Studenternes Kricketklub var en cricketklub stiftet i 1884 af tilflyttende studerende fra Den Fredericianske Latinskole, som spillede cricket på ridebanen i Fredericia. Da de blev studenter i 1883 flyttede de til København for at studere på Københavns Universitet, hvor de året efter stiftede klubben, så de igen kunne spille cricket. Klubben spillede i den første tid på de gamle fælleder i København (Nørre Fælled, Øster Fælled, Blegdamsfælleden og Lammefælleden).Fredericia Studenternes Kricketklub havde som de fleste andre klubber på den tid oprindeligt kun cricket på programmet, men fra omkring 1887 slog fodbolden igennem i Danmark, da Frederik Markmann, bestyrelsesformand for Københavns Boldklub, tog initiativ til at oversætte lovene for det engelske fodboldforbund til dansk i samarbejde med tre klubkammerater samt stud.med. Holger Forchhammer fra Fredericia Studenternes Kricketklub. Klubben fik fra da af også fodbold på programmet, og deltog året efter i KB's Medaille Fodboldkonkurrence.Holger Forchhammer og broderen Johannes Forchhammer var centrale personer i Fredericia Studenternes Kricketklub og fodbolden på den tid. Klubben indledte således med Holger Forchammer i spidsen et samarbejde med Herlufsholm Kostskole, hvor Holgers far var rektor, om rekruttering af talentfulde spillere fra skolen. Holger blev desuden bestyrelsesmedlem i AB's første bestyrelse samt formand for Dansk Idrætsforbund fra 1897–1899, mens Johannes blev formand for Dansk Boldspil-Union fra 1894–1897.Med indførslen af fodbold på programmet åbnede klubben samtidig for optag fra andre studier og skoler end Den Fredericianske Latinskole, og klubben voksede sig deraf større. Efterhånden blev tilgangen af københavnere i klubben større, og da man ikke mente, at navnet længere repræsenterede medlemmerne, indkaldtes 26. februar 1889 til et fællesmøde for medlemmerne af Fredericia Studenternes Kricketklub og Polyteknisk Boldklub på restauranten La Reine på Søtorvet ved Dronning Louises Bro i København. Polyteknisk Boldklub var en noget yngre klub fra 1885, som holdt til i Sølvgade og bestod af studerende og dimittender fra Polyteknisk Læreanstalt. Resultatet af mødet blev en fusion mellem de to klubber og stiftelsen af Akademisk Boldklub.I forbindelse med fusionen blev nye adgangskrav for at blive medlem af AB indført. Adgangskravet var, at man havde en adgangseksamen fra et skandinavisk universitet eller fra Polyteknisk Læreanstalt. Der kunne dog gives dispensation for dette krav, hvis bestyrelsen enstemmigt besluttede at optage et medlem, eller hvis 15 medlemmer af klubben anbefalede en person.Ved stiftelsen af AB fik klubben et logo med en ugle som maskot. Uglen er et symbol på visdom og lærdom og har været klubbens maskot siden stiftelsen. Den nystiftede klub spillede fra starten i grønne og hvide klubdragter som også Fredericia Studenternes Kricketklub gjorde det.
Kort efter stiftelsen, den 1. april 1889, flyttede AB til nye lokaler i Helgesensgade 5 på Østerbro i København, hvor klubben i løbet af året voksede til at have 104 aktive medlemmer og 15 passive medlemmer med et kontingent på 50 øre om måneden.Den 5. marts 1889 spillede AB sin første officielle fodboldkamp. Kampen blev spillet på Blegdamsfælleden, og AB vandt 2-0 over modstanderen BK Frem.I 1889 deltog AB desuden i DBU's stiftende generalforsamling sammen med 21 fodboldklubber fra København og fem fra provinsen. 27. april 1889 blev AB vinder af DBU's første turnering, da AB slog hidtil uovervindelige KB. I 1890 spillede AB den første dansk-svenske fodboldkamp i historien, da Halmstads BK blev besejret 3-0 på udebane.I perioden 1890–1900 havde AB stor sportslig succes og vandt således københavnsmesterskabet otte gange.Fodboldspillet var i klubbens tidlige år endnu ikke udbredt til skolerne, og AB startede derfor en juniorafdeling med hensigt at kunne rekruttere talentfulde unge spillere. Afdelingen måtte dog lukke igen allerede i 1897 grundet medlemmernes dårlige opførsel. I 1899 forsøgte klubben sig igen, og denne gang havde tiltaget større succes, da afdelingens medlemstal steg til 70 medlemmer i løbet af det første år. De to første medlemmer af den nye juniorafdeling var brødrene Niels Bohr og Harald Bohr, som begge senere kom på AB's førstehold og prægede klubben i en stor del af dens første år. Harald Bohr debuterede på AB's førstehold allerede som 16-årig, hvor han blev kendt som den første dribler i dansk fodbold og af pressen blev døbt Lille Bohr. Han spillede altid med et hvidt lommetørklæde som han inden kampstart holdt op i vejret for at måle vindretningen og -styrken. Harald nåede i løbet af sin karriere at spille fire landskampe. Niels Bohr blev mere kendt uden for fodbolden som nobelprismodtager og i sit virke som professor, hvilket en situation fra en kamp mod tyske Mittweida Tecnicum illustrerer. Her spillede Niels Bohr målmand, og da bolden sjældent kom ned mod AB's mål, fik han tiden til at gå ved at læne sig op ad den ene målstolpe. Pludselig blev der trillet en lang bold op mod AB's mål, som publikum forventede, at Niels Bohr ville løbe ud og samle op, men han reagerede først, da en tilskuer råbte ham op, og bolden gik i mål. Efter kampen måtte han erkende, at hans tanker var omkring et matematisk problem, som han havde forsøgt at løse ved at foretage nogle udregninger på indersiden af den ene målstolpe.En anden central skikkelse i AB's første tid var departementschef Charles Buchwald, som spillede på landsholdet i både fodbold og cricket og var med til at sikre AB københavnsmesterskabet i fodbold i 1899 og 1900.
I 1902 nedsatte AB et arbejdsudvalg, som havde til formål at gøre AB til en baneejende klub, som KB og B93 kort forinden var blevet. Udvalget skaffede 60.000 kr. til finansieringen af anlægget, som primært kom fra rentefri obligationslån fra supportere af klubben. I efteråret 1902 lejede klubben seks tønder land på Lammefælleden ved Tagensvej i København af Københavns Kommune til etableringen af et nyt anlæg, som blev taget i brug allerede i 1903.Kort efter etableringen af det nye træningsanlæg fik AB også en ny hjemmebane. Interessen for idræt var tiltagende i begyndelsen af det 19. århundrede, og af den grund fremlagde Københavns borgmester Jens Jensen i 1906 et forslag til etableringen af en idrætspark, hvilket Københavns Borgerrepræsentation året efter fik bevilget 1.264.450 kr. til anlæggelsen af. I 1911 stod Københavns Idrætspark færdig, og anlægget blev hjemmebane for det danske fodboldlandshold samt de københavnske fælledklubber, herunder AB.AB's fodboldspil udviklede sig drastisk, da man gik fra den ujævne jord på de gamle fælleder til gode baner på et rigtigt træningsanlæg. De gode resultater AB havde opnået hidtil i københavnsmesterskabet udeblev dog i perioden efter flytningen til Tagensvej, og det blev til en lang række placeringer som nummer to, tre og fire. Et højdepunkt i perioden efter flytningen til de nye baner var dog, da holdet i 1907 spillede 2-2 mod professionelle Middlesbrough F.C. fra England. I 1912 nåede de dårlige resultater et nyt lavpunkt, da AB endte sidst og måtte spille nedrykningskamp mod ØB. AB vandt dog nedrykningskampen 3-1 og reddede sig dermed fra nedrykning.I 1910'erne begyndt resultaterne at blive bedre igen, og i 1914 deltog AB i sin første pokalfinale, der dog blev tabt med 3-4 til KB. I 1919 vendte heldet omsider, da AB vandt sit første danmarksmesterskab efter at have besejret B1901 3-0 i finalen i Idrætsparken i København. KBU's turnering, som førte til finalen i danmarksturneringen, blev vundet på overbevisende manér med 11 sejre og kun ét nederlag, og en målscore på 46-16. I 1921 vandt AB igen danmarksmesterskabet, da AGF blev besejret 3-0 i Aarhus Idrætspark af et hold bestående af mange af de samme spillere, som havde vundet danmarksmesterskabet to år tidligere.I årene på Tagensvej etablerede AB og BK Frem et samarbejde om at arrangere såkaldte "englænderkampe", som også KB og B93 havde gjort det med stævnet, hvor professionelle udenlandske klubhold blev inviteret til en fodboldturnering i København. Englænderkampene genererede store tilskuerindtægter for de arrangerende klubber i kraft af den store interesse for at se de professionelle engelske hold.
I 1919 opsagde Københavns Magistrat lejemålet til AB's anlæg på Tagensvej per 1. oktober 1919, og AB blev derfor sat i udsigt pludseligt at stå helt uden et træningsanlæg efter at have haft træningsanlæg på Tagensvej i 16 år. AB fik dog forhandlet en ændring af aftalen, som betød, at klubben måtte acceptere en nedsættelse af opsigevarslet for anlægget til én måned, og at AB derfor kunne bruge anlægget frem til, at grunden skulle tages i brug. Den 1. januar 1922 opsagde magistraten endeligt lejemålet, da der skulle bygges på grunden. AB var fra da af henvist til igen at spille på fælleden, og fik i den forbindelse lov til midlertidigt at benytte et stykke af Rigshospitalets grund, hvor omklædning måtte foregå i et skur uden bad.Med politimester Johan Parker som ny formand i AB fra 1922 lykkedes det AB i 1923 igen at blive baneejende. Statens Gymnastikinstitut blev opført og indviet ved Nørre Allé i København den 10. marts 1923. På instituttet skulle der indrettes træningsbaner, hvilket AB fik lov til at administrere for et område på 10 tønder land. Staten stod for alle udgifter til jordarbejde, mens AB stod for udgifterne til anlæggelsen af de øvrige faciliteter, hvilket løb op i 100.000 kr. AB nedsatte i den forbindelse et baneudvalg med formand J. Parker i spidsen til at arbejde med at skaffe finansiering til det nye anlæg. Udvalget oplevede stor støtte fra mange kendte personer i den akademiske verden, som hjalp til med at skabe opmærksomhed om behovet for finansiering. Københavns Kommune støttede med et lån på 40.000 kr. og AB havde selv opsparet 40.000 kr. gennem en banefond. Herefter manglede 20.000 kr., som generøst blev ydet som et lån af BK Frem. Arbejdet på de nye baner begyndte i juni 1923, og 29. oktober 1923 var der rejsegilde på AB's nye klubhus, som var tegnet af arkitekt Carl Brummer. 13. september 1924 stod banerne klar og anlægget blev indviet under deltagelse af blandt andre borgmester Jens Jensen og Københavns Universitets rektor.
Sportsligt klarede AB's fodboldhold sig jævnt i årene efter flytningen til Nørre Allé, og holdet lå i mange år i træk i midten og bunden af rækken. De forbedrede forhold på Nørre Allé var dog gode for cricketholdet, som i begyndelsen af 1920'erne vandt cricketturneringen adskillige gange, og også tennisspillerne forbedrede spillet på de nye moderne røde grusbaner. I midten af 1930'erne begyndte heldet at vende igen for fodboldholdet. I 1936 blev AB således nummer to i danmarksturneringen og vandt sin første pokalfinale, da KB blev slået med 3-1 i finalen den 1. november. Pokalmesterskabet gav spillerne blod på tanden, og holdet trænede hårdt over vinteren for at forbedre fysikken. Den hårde træning gav afkast, da klubbens tredje danmarksmesterskab blev hjemført året efter i 1937.I slutningen af 1920'erne steg antallet af medlemmer i ungdomsafdelingen støt, og AB begyndte samtidig at inddele holdene efter styrke. Med et stærkt trænerteam under ledelse af Carl "Skomager" Hansen opnåede ungdomsafdelingen i denne periode stor succes og vandt juniorturneringen i 1928, 1929, 1930, 1932, 1933, 1937 og 1938.
I 1939 kunne AB fejre 50-års jubilæum på restauranten Nimb i København, samtidig med at klubben kunne indlede en guldalderperiode, som indbragte AB de bedste sportslige præstationer i klubbens historie. Ved jubilæet udnævntes Charles Buchwald, Holger Forchhammer, Carl Andersen samt Leo Frederiksen til æresmedlemmer. Samtidig tildeltes Harald Bohr, Paul Berth, Hans Møller og Aage Neergaard klubbens guldemblem. I forbindelse med jubilæet havde Niels Bohr indspillet en lykønskning fra USA på en grammofonplade, hvor han blandt andet sagde:
I 1939 begyndte også optakten til 2. verdenskrig at kunne mærkes i Europa. Sportsligt betød krigen, at meget internationalt sportssamarbejde blev afbrudt, men også, at interessen for sport steg, da udbuddet af fritidsaktiviteter var begrænset. Medlemstallet i AB steg i krigstiden til over 1.000. Tilskuertallet til AB's kampe var i denne periode omkring 30.000, og i alt 127.800 personer overværede AB's kampe i forårssæsonen i 1943. I efteråret 1943 nedlagde Tyskland forbud mod at overvære boldspil, og der var dermed ingen tilskuere til AB's kampe i denne periode. Da forbuddet igen blev ophævet strømmede folk til for at se fodbold, og i 1944 overværede hele 43.000 tilskuere AB spille DM-finale mod BK Frem i Idrætsparken i København. Krigen ramte dog også enkeltindivider på AB's hold, hvor besættelsesmagten i løbet af krigen arresterede Arne Kleven, Poul Petersen og Svend Albrechtsen. Krigen havde dog også betydet, at sammenholdet på AB's hold var blevet tættere, og at mange af de bedste spillere valgte at blive i klubben i gennem en længere periode.I AB opfostredes i løbet af 1940'erne en ny generation af talentfulde spillere som Knud Bastrup-Birk, Georg Dahlfeldt og Karl Aage Hansen, som var med til at sikre AB stor sportslig succes. Holdet havde i forvejen en stærk grundstamme af etablerede spillere, bestående af blandt andre Eyolf Kleven og Knud Lundberg, som var på landsholdet i tre sportsgrene (fodbold, håndbold og basketball). Med den tidligere AB-spiller Arne Kleven i spidsen som træner for førsteholdet vandt AB i 1940'erne adskillige pokalfinaler, danmarksmesterskaber samt sølv- og bronzemedaljer. Det blev således til danmarksmesterskab i 1943, 1945 og 1947, sølvmedaljer i 1942, 1944 og 1949 samt bronzemedaljer i 1946 og 1948. AB vandt pokalfinalen i 1942, 1944, 1945 og 1949 og var desuden pokalfinalister i 1946. Ved de olympiske lege i London i 1948, hvor det danske fodboldlandshold vandt bronze, havde AB seks spillerede med på holdet: Karl Aage Hansen, Knud Bastrup-Birk, Knud Lundberg, Poul Petersen, Ivan Jensen samt Holger Seebach. Den store succes ved OL gjorde, at flere spillere blev solgt til udlandet, herunder Karl Aage Hansen, som fik en karriere på hold som Huddersfield, Atalanta, Juventus og Sampdoria. I december 1948 drog AB's førstehold på vintertur til Barcelona i Spanien og Algier i Algeriet, hvor det blandt andet blev til to kampe mod FC Barcelona, som hver blev overværet af omkring 40.000 tilskuere. Den første kamp endte uafgjort 1-1, mens den anden kamp blev tabt 1-2.AB's sportslige succes fortsatte ind i 1950'erne, hvor en ny generation af spillere sikrede, at AB mellem 1950–1958 hvert år fik en placering i top-4. Det blev til danmarksmesterskaber i 1951 og 1952, og pokalfinalen blev vundet i 1950, mens det blev til en pokalfinaleplads i 1953 og 1956. I 1960 sluttede Knud Lundberg sin karriere som 40-årig efter 340 kampe for AB's førstehold. AB rykkede samme år ned i landets næstbedste række – for første gang nogensinde. Året efter rykkede AB dog tilbage i den bedste række.
I 1958 opsagde Undervisningsministeriet, som var ejer af den grund hvorpå AB's træningsanlæg lå, AB's brugsret til dele af anlægget på Nørre Allé grundet planer om at bygge et flyvemedicinsk institut. Dette skete på trods af, at ministeriet tidligere havde tilkendegivet, at AB ikke behøvede at frygte en opsigelse, og at AB som følge deraf i 1949 havde påbegyndt en udvidelse af klubhuset og en forbedring af anlægget, så de samlede investeringer i anlægget løb op i cirka 700.000 kr. På trods af protester fra AB's bestyrelse og det faktum, at AB gennem sit bidrag til studenteridrætten gennem de foregående 70 år havde friholdt universitetet fra at varetage denne opgave, valgte ministeriet at opsige brugsretten til hele anlægget endeligt per 1. april 1962. Samtidig kunne ministeriet ikke anvise AB til et andet areal i København.Klubben fik lov til i en periode at benytte anlægget på trods af opsigelsen af brugsretten, men udsigterne til snarligt at stå helt uden et anlæg satte skub i forhandlingerne med omegnskommunerne om en flytning af klubben. AB kontaktede mange af omegnskommunerne, men kun Gladsaxe Kommune mødte klubben med både velvilje og realisme. Flytningen til Gladsaxe blev hjulpet på vej af kommunens borgmester Erhard Jacobsen, som ønskede at gøre Gladsaxe til en foregangskommune. Dette indebar at få en eliteidrætsklub til kommunen, men også etableringen af andre store projekter i kommunen, herunder Høje Gladsaxe og TV-Byen. Samtidig var der stor støtte til flytningen fra kommunalbestyrelsen, idrætsudvalget, kommunens ingeniører og Bagsværd Idrætsforening, som tilbød at indgå i en sammenslutning med AB.Efter tovtrækkeri og modstand blandt både medlemmerne af AB og Bagsværd Idrætsforening, vedtog klubberne hver for sig i 1961 en sammenslutning. I AB skulle der dog tre generalforsamlinger til, før der kunne nås til enighed blandt medlemmerne. De to klubber afholdt herefter stiftende generalforsamling den 17. januar 1962, hvor sammenslutningen blev en realitet. For AB indebar sammenslutningen og udflytningen et unionsskifte fra KBU til SBU. Samtidig betød sammenslutningen, at medlemskab fremover kunne gives til "uberygtede personer", så universitetstilknytning dermed ikke længere var påkrævet for at blive medlem af klubben. Dele af klubbens akademiske islæt blev dog bevaret ved at indføje bestemmelser i den sammensluttede forenings vedtægter om, at klubbens navn ikke måtte ændres og at personer under uddannelse kunne blive medlemmer under særligt favorable vilkår. Samtidig blev det indskrevet i formålsparagraffen, at det skulle være klubbens formål at give studerende ved universiteter og højere læreanstalter adgang til at dyrke boldspil. Sammenslutningen med Bagsværd Idrætsforening betød desuden, at AB fik håndbold på programmet, så klubben fra da af tilbød fire sportsgrene – fodbold, cricket, tennis og håndbold.
Under forhandlingerne om en sammenslutning med Bagsværd Idrætsforening vedtog Gladsaxe Kommunes kommunalbestyrelse at købe et stykke jord på 12 hektar ved Skovbrynet i Bagsværd, som var udset til nyt træningsanlæg, hvis forhandlingerne skulle gå igennem. Da forhandlingerne endelig gik igennem påbegyndtes byggeriet af anlægget, som indeholdt otte fodboldbaner og en indendørshal, som med tre tennisbaner, restaurant, omklædningsrum og mødelokaler var det største i Nordeuropa på det tidspunkt. I 1965 stod anlægget klar, og AB's udflytning fra Nørrebro til Gladsaxe var en realitet. AB havde nu træningsanlæg på Skovdiget i Bagsværd og førsteholdets hjemmekampe blev spillet på Gladsaxe Idrætspark Marielyst.Udflytningen til Gladsaxe kom hurtigt til at skabe udfordringer for AB. På det sociale plan skulle et nyt fællesskab opbygges – både i klubben og til de nye modstanderhold. Det venskabelige forhold til modstanderklubberne i København var væk, da AB nu var en del af SBU. Økonomisk blev AB gældssat grundet høje udgifter til etableringen af det nye træningsanlæg samt af faldende indtægter, som skyldtes lave tilskuertal og en stagnerende medlemstilgang.Sportsligt bød udflytningen til Gladsaxe på både op- og nedture. AB's ynglingehold vandt danmarksmesterskabet i 1963 for første gang i klubbens historie. En stor del af holdet blev senere grundstammen på seniorholdet, der med en gennemsnitsalder på 22 år i 1967 vandt AB's seneste danmarksmesterskab under ledelse af Mario Astorri. Holdet spillede teknisk og hurtig fodbold, hvilket de havde tilegnet sig i deres ungdomsår, hvor de blev trænet af blandt andre Carl "Skomager" Hansen og Knud Lundberg. Sidstnævnte fungerede som deres tekniske træner og satte ofte holdet til at spille "tjøns" – en træningsleg opfundet i AB, hvor der spilles teknisk spil i snævre rum mellem støvleskamler. I 1970 var AB ét mål fra at vinde klubbens 10. mesterskab, da man ved sæsonens sidste kamp lå á point med B1903, som dog havde en bedre målscore. Samme år vandt AB'eren Jan Larsen prisen som årets spiller. Kåringen af årets spiller er et initiativ, der blev iværksat af Knud Lundberg i 1961, og som stadig kåres i dag.I slutningen af 1960'erne og starten af 1970'erne deltog AB i europæisk fodbold i UEFA Champions League og UEFA Europa League grundet klubbens gode placeringer i danmarksturneringen. Her blev det til kampe mod blandt andre FC Zürich, AEK Athen, RSC Anderlecht og Dundee United.  I 1968 opnåede AB det bedste resultat i europæisk fodbold i klubbens historie, da holdet havde kvalificeret sig til 2. runde af Champions League efter at have slået schweiziske FC Zürich samlet 4-3 i 1. runde. Modstanderen i 2. runde var græske AEK Athen. Første kamp blev spillet på udebane, og her endte det uafgjort 0-0. AB skulle derfor bruge en sejr på hjemmebane for at gå videre til kvartfinalerne i Champions League. I returopgøret i Idrætsparken i København var AB længe med i kampen, da det stod 0-0 et godt stykke ind i 2. halvleg. Kampen blev dog afbrudt af demonstranter, som løb på banen for at demonstrere mod Junta-styret i Grækenland. Kampens dommer truede med at taberdømme AB grundet tumulten, men AB's spillere fik demonstranterne gennet ud af banen så de kunne fortsætte kampen. Kampen blev herefter genoptaget, men AB's spillere var mærkede af opbruddet i spillet og endte med at tabe 0-2.I de efterfølgende år oplevede AB en længerevarende sportslig nedtur. I størstedelen af 1970'erne og frem til 1985 var AB at finde i landets næstbedste række, og i 1985 kulminerede den sportslige nedtur, da AB for første gang rykkede ned i landets tredjebedste række. I 1988 var AB tæt på at rykke helt ud af divisionerne for første gang nogensinde i klubbens historie, da klubben ved sidste runde lå á point med lokalrivalerne fra Gladsaxe Hero, som rykkede ned i danmarksserien på en dårligere målscore. Beslutningen om at indføre professionelle forhold i dansk fodbold i 1978 blev hård for AB, som kæmpede både økonomisk og sportsligt med at tilpasse sig den nye virkelighed.
I starten af 1990'erne oplevede AB igen sportslig fremgang, da en grundstamme af talentfulde spillere, som havde været i AB i mange år, var med til at føre AB op igennem rækkerne. Disse spillere forblev i AB selvom de havde tilbud fra klubber i den bedste danske række, og de tilførte dermed holdet kontinuitet og kvalitet. Igennem hele AB's levetid har kulturen i klubben været præget af en både seriøs og legende indstilling til fodboldsporten præget af et stærkt sammenhold mellem medlemmerne af klubben. Dette sammenhold var afgørende for AB's succes i krigstiden og i 1960'erne ligesom det var det i 1990'erne, da mange af datidens bedste spillere blev på holdet over en længere periode frem for at skifte til andre klubber. Blandt disse spillere var René Henriksen, som senere blev landsholdsanfører og fik 66 A-landskampe på CV'et; Peter Rasmussen, som har klubrekorden i flest kampe med 394 kampe og i dag er klubbens administrerende direktør samt Peter Frandsen, som spillede 392 kampe for AB og senere blev cheftræner for holdet. Dette hold af stærke AB-spillere førte AB op i 1. division i 1993 under ledelse af den tidligere danmarksmester for AB Johnny Petersen. Holdet sluttede som nummer tre i 2. division øst og kvalificerede sig dermed til to playoff-kampe mod Nørresundby Boldklub. Kampene endte 3-3 på udebane og 2-2 på hjemmebane, og AB var dermed sikret en oprykning for første gang siden 1972. AB's angriber Finn Buchardt blev samme år kåret af Spillerforeningen som årets profil i 2. division øst.Efter et par sæsoner i 1. division kom Tonni Nielsen til som ny cheftræner i AB i 1996, og han var med til at føre holdet til pokalfinalen i landspokalturneringen. AB havde forinden slået Brøndby IF ud i kvartfinalen, men måtte dog se sig slået af FCK i finalen. AB rykkede samme år op i Superligaen – bare to år efter oprykningen til 1. division – efter at være endt som nummer to i 1. division. AB var dermed tilbage i den bedste danske række for første gang siden 1973. I 1997 kom Christian Andersen til som ny cheftræner. Christian Andersen stod for offensiv og teknisk betonet fodbold, hvilket AB blev kendt for i slutningen af 1990'erne. Han fortsatte udviklingen af den stærke grundstamme af klubfolk og tilførte i 1997 yderligere forstærkninger i form af blandt andre Chris Hermansen, Claus Thomsen og Brian Steen Nielsen. Den sportslige optur kulminerede i 1999, da det blev til bronzemedaljer i superligaen og sejr i pokalfinalen mod AaB på 2-1.I sæsonen 1998/1999 så det ellers længe ud til, at AB skulle vinde klubbens 10. danmarksmesterskab, da klubben afsluttede efterårssæsonen som nummer ét med fire point ned til FCK på andenpladsen. I vinterpausen meddelte Christian Andersen dog, at han efter sæsonen ville forlade AB for at blive cheftræner for FCK, som havde ført hemmelige forhandlinger med ham. Ledelsen i AB valgte herefter at suspendere Christian Andersen øjeblikkeligt og indhentede i stedet Ole Mørch som erstatning. Årsagen til Christian Andersens skifte var ifølge ham selv, at AB's daværende administrerende direktør Per Frimann havde løjet til ham i forbindelse med salget af Claus Thomsen til tyske VfL Wolfsburg. Claus Thomsen ringede samme aften som handlen var blevet lukket til Christian Andersen og fortalte ham om handlen. Den opringning kendte Per Frimann ikke til, da han dagen efter spurgte Christian Andersen om han havde noget imod, at klubben solgte Claus Thomsen – på trods af, at handlen allerede var gennemført. Skiftet til FCK blev dermed Christian Andersens straf til AB's ledelse for at have løjet. AB's nye træner Ole Mørch ændrede en del taktisk på det hold, der i efteråret havde været det bedste i superligaen, hvilket gjorde ham upopulær i spillertruppen. Samtidig udeblev de gode resultater i forårssæsonen, hvilket betød, at AB endte på en tredjeplads. I foråret blev Ole Mørch fyret, angiveligt efter spillerpres, efter kun en halvsæson i klubben.I sæsonen 1999/2000 vandt AB igen bronzemedaljer og i 2001 deltog AB igen i pokalfinalen, hvor holdet dog tabte 1-4 til Silkeborg IF. I tiden i superligaen havde AB et hold bestående af mange unge talenter, hvoraf flere vandt DBU's Talentpris. Peter Løvenkrands vandt således i 1998, Martin Albrechtsen vandt i 2000 og Stephan Andersen vandt i 2003. Peter Løvenkrands blev desuden i 2000 kåret af Spillerforeningen som årets talent.Efter et par år med nedadgående resultater rykkede AB i 2004 ned i 1. division. I løbet af sæsonen blev AB fratrukket ni point, da klubben havde brugt spilleren "Ali Akida" (Emmanuel Ake Richard Muttendango) under falsk identitet.
AB's seneste sportslige blev startet af klubfolk, som spillede AB op igennem rækkerne, men succesen i slutningen af 1990'erne skyldtes også, at en række pengemænd med Bent Jakobsen, Denis Jørgen Flemming Holmark og Torben Mærsk i spidsen på kort tid fik transformeret AB fra forening til professionel fodboldforretning og rejst store kapitalsummer igennem en børsintroduktion.I sæsonen 1997/1998 indførte bestyrelsen fuldtidsprofessionalisme i AB, og der blev satset stort på at opnå sportslig succes med ansættelsen af Christian Andersen som cheftræner og med indkøb af flere profiler. Bestyrelsen ønskede at gøre AB til en magtfaktor i dansk fodbold igen og satsede på en forretningsplan, der baserede sig på køb og salg af spillere, sportslig succes, tv-indtægter, entreindtægter, merchandise-salg og talentavl.Den 24. november 1997 blev AB omdannet fra et anpartsselskab til et aktieselskab, og aktiekapitalen blev samtidig udvidet til 36,7 mio. kr. Pengene skulle investeres i væsentlige opgraderinger af holdet. Samtidig påbegyndtes en drastisk udbygning af Gladsaxe Stadion med en ny langsidetribune og sponsorlounge, som skulle skabe fundamentet for en moderne fodboldforretning.I 1998 pressede de nye pengemænd administrerende direktør gennem seks år, Henrik Mostrup, ud af ledelsen og ansatte i stedet den tidligere AB-profil Per Frimann som ny administrerende direktør. Kort tid efter – i november 1998 – blev AB introduceret på Københavns Fondsbørs, hvor klubben hentede 93.000.000 kr. til kurs 115.I de efterfølgende år blev der investeret enorme summer i spillertruppen for at forstærke det sportslige setup. AB indkøbte i slutningen af 1990'erne og starten af 2000'erne en lang række dyre spillere, herunder spillere som Rasmus Daugaard, Abdul Sule, Michael Johansen, Jesper Falck, Steven Lustü og Christian Lundberg. Samtidig blev mange profiler solgt fra for at skabe balance i regnskabet, herunder René Henriksen, Peter Løvenkrands, Tommy Løvenkrands, Chris Hermansen, Allan Olesen, Jan Michaelsen, Steven Lustü og Martin Albrechtsen. AB havde dog købt for mange spillere for dyrt, hvilket betød, at der ikke blev tjent penge nok til at skabe balance i regnskabet. På trods af en stor egenkapital fra børsintroduktionen i 1998 og adskillige store millionsalg til flere internationale topklubber, så var der alligevel blodrøde tal i årsregnskaberne i især de første år af 2000'erne. I årsregnskabet for 2000/2001 var underskuddet på 36.392.000 kr., og tiltag til reduktion af driftsudgifterne blev derfor igangsat. Samtidig gik der rygter om en mulig konkurs og en fusion med FCK, hvilket dog blev afvist. I 2001 blev Per Frimann, som i et interview i 1998 havde udtalt, at "jeg er ikke manden, der laver budget og styrer økonomien", afsat som administrerende direktør for AB og flyttet til en rolle som sportsdirektør.. I 2002 var underskuddet fortsat stort på 21.472.000 kr. Per Frimann valgte at fratræde som sportsdirektør den 19. april 2002.På trods af yderligere tiltag for at rette op på økonomien havde AB fortsat et stort underskud på 15.941.000 kr. i 2003. I denne periode igangsatte bestyrelsesformand Mogens Trygve Lied Flagstad og bestyrelsesnæstformand Allan Kim Pedersen en undersøgelse af mulighederne for en fusion med Farum Boldklub for at forbedre klubbens fremtidige økonomiske grundlag. Begge personer forlod dog bestyrelsen efter at moderklubbens hovedbestyrelse havde meddelt selskabet og offentligheden, at man forholdt sig kritisk til den iværksatte undersøgelse.I de efterfølgende år igangsattes en slankning af virksomheden, som var nødvendig efter den skånselsløse brug af kapital i de forgangne år. Slankningen betød dog, at man måtte sælge de sidste profiler så som Nicolai Stokholm, Rasmus Daugaard, Mohamed Zidan og Stephan Andersen. Salget af profiler og den dårlige økonomi betød, at de sportslige resultater begyndte at svigte, hvilket betød, at klubben i 2004 rykkede ned i 1. division. I 2005 blev AB afnoteret fra fondsbørsen for at spare penge og der blev oprettet et nyt selskab til klubbens fremtidige drift.
Efter at have slanket virksomheden og stabiliseret økonomien i midten af 2000'erne, satsede AB i 2007 på Vision 2010, der skulle munde ud i en tilbagevenden til Superligaen inden 2010. AB havde på det tidspunkt et talentfuldt hold med mange spillere fra egne rækker, som i 2008 havde vundet danmarksmesterskabet for ynglinge med AB. Satsningen var tæt på at lykkes med en tredjeplads i 2009 og en fjerdeplads i 2010, men den mislykkedes og efterlod igen AB i økonomiske problemer. Som følge heraf blev aktieselskabet AB A/S i juni 2012 reddet fra konkurs af et flertal i Gladsaxe Byråd. I september 2012 skiftede klubben navn til Akademisk Boldklub Gladsaxe for at markere klubbens tilknytning til lokalområdet.I årene efter Vision 2010 oplevede AB dårligere sportslige resultater, og i tre år i træk – fra 2012–2014 – blev eksistensen i 1. division reddet i sidste spillerunde. I 2012 reddede AB sig ved at vinde 3-1 mod Hobro IK, i 2013 reddede klubben sig ved at vinde 4-2 mod Lyngby FC og i 2014 blev redningen sikret ved at spille 3-3 mod HB Køge. I 2015 gik den ikke længere, og AB rykkede ned i 2. division. Klubben var dermed tilbage i den tredjebedste række for første gang siden 1994. I 2016 rykkede AB op i 1. division igen, men året efter rykkede klubben igen ned i 2. division, hvor den i øjeblikket spiller.
AB har i dag omkring 1.500 medlemmer og en profileret ungdomsafdeling, som har opfostret talenter som Nicolai Jørgensen, Rasmus Thelander, Oliver Lund, Klaus Lykke og Lukas Lerager. Klubben understøtter ungdomsarbejdet gennem Vision Hjerne & Hjerte, som har til formål at sikre, at ungdomsspillerne også får en uddannelse. Som en del af visionen indgår AB desuden i samarbejdet Sport College Gladsaxe, som hjælper unge elitespillere med at få uddannelse og træning til at gå op i en højere enhed.AB driver i dag Copenhagen Sport & Eventpark centreret omkring faciliteterne på Gladsaxe Stadion.
Danmarksmesterskabet i fodboldDannmarksmestre (ni gange): 1919, 1921, 1937, 1943, 1945, 1947, 1951, 1952, 1967.
Københavnsmesterskabet i fodboldKøbenhavnsmestre (otte gange): 1890, 1892, 1893, 1894, 1895, 1896, 1899, 1900.
Nedenstående tabel er en oversigt over tidligere AB-spillere, som har spillet for deres nations A-landshold.
AB's officielle fanklub er AB Forever. Fanklubben blev stiftet 17. august 1995 og hører i dag til på Gladsaxe Stadions gamle tribunes sektion E. Forarbejdet til stiftelsen af fanklubben begyndte allerede i foråret 1993, hvor en gruppe af AB's ungdomstrænere i stigende grad følte frustrationer over, at AB's ungdomsspillere ikke kom på stadion, når AB's førstehold spillede kamp. AB spillede på daværende tidspunkt i 2. division under ledelse af Johnny Petersen, og havde store talenter som René Henriksen og Peter Rasmussen på holdet. Fodboldstilen var underholdende og offensiv, men alligevel var der ikke stemningsskabende fans på stadion, som støttede holdet. Én af grundene til, at ungdomspillerne ikke kom på stadion var, at de ikke havde nogen relationer til klubbens førstehold. Gruppen af ungdomstrænere begyndte derfor at organisere sig med det formål at få flere fans og mere stemning på stadion. Gruppen som senere var med til at stifte fanklubben, fik sit navn fra det daværende førsteholds farligste spiller, angriberen Finn Buchardt, som har scoret 62 mål for AB. I en kamp imod Herlev IF Fodbold den 6. juni 1993 scorede Finn Buchardt således fire mål i de sidste 15 minutter af kampen, så 2-2 blev vendt til en sejr på 6-3. De sidste 15 minutter af en fodboldkamp blev i AB-regi derfor kaldt for "Boogie time" med henvisning til, at Finn Buchardt ofte scorede i netop de sidste 15 minutter af kampen. Gruppen af fans omkring ungdomstrænerne kaldte sig efterfølgende for "Boogies venner".I takt med at flere fans kom til steg behovet for en mere formel organisering, og gruppen afholdte derfor stiftende generalforsamling den 17. august 1995. Generalforsamlingen døbte AB's første fanklub AB Forever og udnævnte Thomas Gram til fanklubbens første formand. Visionen for fanklubben var fra begyndelsen en kraftig afstandtagen fra vold og en anderledes tilgang til fanstøtte end de etablerede fanklubber, som blandt andet kom til udtryk i en lang række humoristiske sange.I de efterfølgende år tog fanklubben initiativ til at producere og sælge merchandise i form af kasketter, halstørklæder, huer og t-shirts. AB købte dog varelageret og overtog salget af merchandise i 1997.Thomas Gram stoppede som formand i 2000 og overgav formandskabet af AB Forever, som på daværende tidspunkt havde mere end 2.000 medlemmer og dermed var Danmarks sjettestørste fanklub, til Gitte Jørgensen. I 2003 overgav Gitte Jørgensen formandskabet til Charlotte Nielsen, som blev efterfulgt af Christian Drewer i 2009. I 2013 tog nuværende formand Kasper Viktor Petersen over.I forbindelse med AB Forevers 20-års jubilæum i 2015 valgte AB at frede trøje nummer 12 som udtryk for AB Forevers altid trofaste støtte til holdet.
AB's fans er kendt for sine rivaliseringer med naboklubberne Lyngby Boldklub og Brønshøj Boldklub.
AB's kampe mod Brønshøj Boldklub går under navnet Mosederby med henvisning til, at en sejr i opgøret giver det vindende hold "retten" til den nærtliggende Utterslev Mose. Mosederbyet er spillet 59 gange, hvoraf det er endt med 30 AB-sejre, 18 uafgjorte og 11 Brønshøj-sejre, og en målscore på 118-64 i AB's favør.
I 1940'erne og 1950'erne spillede AB ofte for et fuldt stadion i Københavns Idrætspark med mere end 40.000 tilskuere. Siden udflytningen til Gladsaxe har tilskuerantallet dog været noget lavere, og Gladsaxe Stadion har således aldrig være fyldt i forbindelse med AB's kampe. I de seneste år har tilskuertallene været faldende i takt med den sportslige nedtur.
Tabellen nedenfor viser tilskuerantal til AB's hjemmebanekampe siden sæsonen 1996/1997.
AB begyndte i 2016 at udnævne personer til optagelse i klubbens wall of fame, som pr. august 2018 består af seks personer.

Danske forhold. Denne artikel omhandler alene (eller overvejende) danske forhold. Hjælp gerne med at gøre artiklen mere almen.
Begreberne akutbil, hurtig responsenhed (forkortet HRE), paramedicinerenhed, lægeambulance og akutlægebil (og tillige køretøjer markeret med akutlæge og ambulancelæge) dækker alle et køretøj, der er en præhospital støtteenhed, som rykker ud og yder hjælp til alvorligt nødlidende personer.  Formålet er hurtigere at kunne indlede en behandling, hvilket især er relevant i områder med langt til nærmeste behandlingssted, eller skaden/sygdommen er af særligt alvorlig karakter. Begreberne anvendes lidt forskelligt på internationalt og regionalt plan, f.eks. kan de enten være bemandet med en læge, en særligt uddannet redder (f.eks. en paramediciner) eller sygeplejerske og evt. en specialuddannet chauffør, der kan assistere på skadestedet.[kilde mangler]Fælles for disse køretøjer – og modsat den "almindelige" ambulance, der ofte omtales primærambulancen – er, at de ikke er indrettede til at transportere patienten fra skadestedet til videre behandling på et hospital, men udelukkende skal kunne yde behandlingsstøtte.[kilde mangler]
Enheden bemandes med en paramediciner, sygeplejerske eller anden form for personale, der er uddannet til at varetage den pågældende opgave. Uddannelsesniveauet kan således variere en hel del i det konkrete tilfælde: Visse steder rykker ikke-medicinsk personale ud for at yde basal førstehjælp – eks. i tilfælde af hjertestop. Andre steder er det mandskab på paramediciner-niveau, der yder en forholdsvist avanceret indsats.Idéen med at kunne nå hurtigt frem med en støtteenhed, er ret udbredt blandt moderne ambulancetjenester. Det er særligt i forbindelse med hjertestop blevet understreget, hvor vigtigt det er, at der inden for kort tid kan indledes en behandling.Efterhånden som ambulancetjenesterne i Danmark har fået flere uddannede paramedicinere, er betegnelsen paramedicinerenhed blevet udbredt. Der er fortsat tale om en akutbil, men navnet anvendes for at signalere behandlerens øgede kompetencer. Foruden at kunne fungere som en "fremskudt ambulance" i områder med dårlig ambulancedækning, kan akutbilen også i begrænset omfang fungere på samme måde som en lægeambulance (se næste afsnit) ved at supplere med et mindre antal skemalagte, almindelige behandlingsprincipper.[kilde mangler]Til opbygningen af denne slags køretøjer anvendes typisk biler i form af MPV'er eller SUV'er – alternativt stationcars – da disse er mere rummelige end almindelige personbiler. I enkelte storbyer, bl.a. Oslo og Miami anvendes motorcykler som supplerende akutenheder, mens man f.eks. i London, Toronto og Oslo anvender almindelige cykler.
En lægeambulance, ambulancelæge, lægebil eller akutlægebil minder på mange måder om en "akutbil", men adskiller sig – som navnet antyder – ved at være bemandet med en læge, ofte omtalt som en udrykningslæge. Da lægen har flere kompetencer og beføjelser end både almindeligt ambulancepersonale og sygeplejersker, vil man derfor medbringe medicin og andet særligt udstyr, der er beregnet til, at lægen kan opstarte en relativt avanceret behandling præhospitalt. Såfremt det skønnes nødvendigt, kan lægen så følge patienten i den almindelige ambulance frem til sygehuset og dermed fortsætte den mere avancerede behandling under selve transporten.
Oprindeligt blev navnet "lægeambulance" anvendt til at beskrive en almindelig ambulance (og senere en såkaldt hjerteambulance), hvor en læge var med om bord og således deltog i udrykningen. Der er dog sket et skift i ordets betydning og betegner i dag det køretøj, som lægen kører i. Ved overgangen til den nye regionsstruktur i Danmark som følge af kommunalreformen, skiftede køretøjerne visse steder betegnelser fra lægeambulance til akutlæge eller akutbil.
I hvor høj grad, der deltager læger i den præhospitale behandling varierer meget. De steder, hvor der involveres læger, kan det variere fra ledelse/rådgivning af mandskabet ude på skadestedet, til direkte at møde med ambulancen og foretage behandling. De bedste erfaringer med udrykningslæger er gjort i forhold til traumepatienter og i landområder med lang kørevej til det nærmeste hospital.
En faldgrube ved anvendelsen af læger "ude i marken" er, at de på grund af deres kompetencer, kan indlede en større behandling end blot stabilisering – hvilket dog tager tid – hvorfor ambulancen med patienten afgår senere end optimalt. Enkelte steder bemandes enheden af en læge alene, men oftest fungerer en assistent tillige som chauffør om bord på køretøjet.[kilde mangler]For Danmarks vedkommende, er det så vidt muligt læger, hvis speciale er anæstesi, der bemander de egentlige "akutlægebiler". Disse biler er i hele landet altid markeret med teksten "LÆGE" på begge sider. Både lægen og dennes eventuelle assistent bærer en uniform, der der adskiller sig fra ambulancemandskabets, så disse nemmere kan identificeres på skadestedet. Da lægen har den højeste medicinske kompetence, vil det være denne, der er den bestemmende aktør under et sygdomstilfælde eller en ulykke, hvor liv eller førlighed kan reddes eller stabiliseres.[kilde mangler]

Al-Andalus er det arabiske navn for de dele af den Iberiske halvø som var under muslimsk styre fra 711 til 1492. Den geografiske udstrækning af al-Andalus kom derfor til at variere gennem dets historie. Al-Andalus refererer således både til ummayyade-styret, emiratet 750-926 og kalifatet 929-1031, samt til deres efterfølgerstater, taifa-kongedømmerne.
Da det muslimsk kontrollerede område blev erobret af kristne nabokongedømmer i den proces der siden er blevet kaldt La reconquista, blev al-Andalus brugt til at betegne de resterende muslimske territorier. Det blev siden ophav til navnet på den senere spanske region Andalusien, hvor det muslimske styre varede længst. På dansk er betegnelsen maurisk ofte blevet brugt til at beskrive den ibero-muslimske kultur og muslimerne kaldes da maurerne.
Arabiske og berberiske styrker krydsede Gibraltarstrædet og invaderede den Iberiske halvø i 711, og det lykkedes at erobre størsteparten af den inden for kort tid. Undtagelsen var de fattige bjergområder i nord, hvor selvstændige kristne kongedømmer var etableret. I 756 nedsatte Abd al-Rahman 1., en prins af Ummayyade-dynastiet, sig som emir med hovedstad i Cordoba. Under Abd al-Rahman 1. og hans efterkommere havde al-Andalus sin politiske og kulturelle storhedstid, og i 929 tog Abd al-Rahman 3. titlen kalif. 
Hundrede år senere brød Córdoba-kalifatet sammen, og al-Andalus blev fragmenteret i en række såkaldte Taifa-kongedømmer. Disse var i stadig konflikt med hinanden og blev derfor et let bytte for de kristne kongedømmer, der nu så muligheden for at udvide deres territorier mod syd. Disse erobringer blev kendt som begyndelsen på den kristne Reconquista (= "generobring"). Udviklingen blev dog bremset af to invasioner fra Marokko, først under almoravidene og siden under almohadene, men ingen af disse dynastier formåede at generobre tabt land i nævneværdig grad. Da Almohade-kalifatet brød sammen i 1200-tallet, kollapsede samtidig det muslimske styre i størstedelen af al-Andalus, hvoraf hovedparten kort efter blev erobret af de kristne konger. Kun kongedømmet Granada stod tilbage som en sidste muslimsk bastion, som dog ofte måtte betale tribut til det kristne rige Castilien. Med tiden blev presset også her for stærkt, og Granada faldt i 1492.
Vandalerne grundlagde Andalusien omkring år 409 e.Kr., og trængte herfra videre ned i Nordafrika. De blev dog fortrængt fra Andalusien af Visigoterne.
Visigoterne havde styret den Iberiske halvø siden det 6. århundrede med Toledo som hovedstad. Dette rige var et valgkongedømme, hvilket ofte gav anledning til stridigheder mellem rigets stormænd indbyrdes og med kongens slægt. Da kong Egika døde i 702 blev han efterfulgt af sin søn Witiza, men ved Witizas død i 710 placerede adelen Roderik på tronen, selvom Witiza havde udpeget sin søn Akhila som arving. Akhila gjorde et forsøg på at vinde tronen med magt, men blev besejret. Selv om Roderik nu havde sikret sig magten, gjorde omstændighederne omkring tronfølgen, at flere af rigets mægtigste mænd var misfornøjede med situationen. Det gjorde riget sårbart.
I løbet af sidste halvdel af det 7. århundrede havde araberne erobret store landområder, herunder hele Nordafrika. De fleste af berberstammerne i området var blevet omvendt til islam, og mange berberkrigere blev rekrutteret. Så da den muslimske hær nåede frem til Marokko, bestod den sandsynligvis overvejende af berbere, og da Tanger faldt i 708 blev berberhøvdingen Tariq ibn Ziyad udpeget som guvernør. Den muslimske hær var på dette tidspunkt i højeste grad en erobringshær, og soldaterne var hovedsagelig rekrutteret mod løfte om bytte, og erobringen af Tanger betød at det ikke længere var muligt at fortsætte ekspansionen vestover, hvorfor blikket nu blev vendt mod nord. 
Det ser ud til, at det var på eget initiativ at Tariq ibn Ziyad i april 711 krydsede strædet over til Europa for at gå i land ved klippen, der fortsat bærer hans navn, Gibraltar. Hændelserne, som fulgte, må være kommet som en overraskelse på begge sider, og de har siden været omgærdet af myter. Kilderne er uklare, og det er i dag vanskeligt at sige med sikkerhed, hvad der faktisk hændte. Muligvis har kræfter blandt visigoterne saboteret modstanden eller måske ligefrem inviteret Tariq i et forsøg på at ydmyge kong Roderik. I et slag den 20. juli besejrede Tariq visigoternes talmæssigt langt overlegne hær, og Roderik selv blev dræbt. Tariq udnyttede succesen og med kun små styrker indtog han snart Cordoba og Toledo, hvor han overvintrede.
Musa ibn Nasayr, Tariqs overordnede og guvernør i Tunesien, var ivrig efter at tage del i den nye erobring. I 712 gik han i land ved Algeciras med en stor styrke, som i modsætning til Tariqs hær også inkluderede mange arabere. Han erobrede først Sevilla og i 713 Mérida. Næste år ledede Musa og Tariq sammen erobringen af Galicien og Ebro-dalen. Med dette nåede den muslimske erobring sit klimaks. Disse spektakulære succeser var heller ikke gået ubemærket hen hos kaliffen, og Musa og Tariq blev begge indkaldt til audiens i Damaskus. Ingen af dem vendte siden tilbage til al-Andalus.
Umayyade-dynastiet styrede området fra 661 til det blev styrtet i 750 af Abbasiderne. Da abbasiderne kom til magten, blev de fleste af umayyadene dræbt, men en prins, Abd al-Rahman, flygtede så langt som muligt mod vest og etablerede sig i al-Andalus med Córdoba som sin hovedstad. Riget nåede sit højdepunkt under Abd al-Rahman 3., der ophøjede sig til kalif i 929. Hans sønnesøn, Hisham 2., var dog kun en marionet under generalen al-Mansur ibn Abi Amir og hans søn Abd al-Malik al-Muzaffar. Efter al-Muzaffars død i 1008 kollapsede kalifatet hurtigt, og al-Andalus blev splittet op i en række småstater, de såkaldte taifaer.
Taifaerne opretholdt et kulturelt niveau, som mindede om det, Córdoba-kalifatet havde haft, men de var militært meget svagere. De var ofte i indbyrdes konflikt, og nogle måtte endda betale tribut til de kristne konger mod nord eller betale dem for at angribe deres rivaler. Splittelse og kaos gennem hele perioden gav den muslimske dominans på halvøen et varigt knæk, og det var en af hovedårsagerne til, at den kristne generobring, (reconquista), blev mulig. Mod slutningen af 11. århundrede blev de resterende dele af al-Andalus dog erobret af de nordafrikanske almoravider.
Almoraviderne var et berbisk dynasti, som på sit højdepunkt omkring år 1100 herskede over hele Maghreb og al-Andalus. Dynastiet begyndte i en muslimsk asketisk bevægelse omkring 1040, men udviklede sig snart i militaristisk retning. I løbet af 1050'erne fik almoraviderne kontrol over et område, der svarer til det moderne Marokko. Marrakech blev grundlagt som rigets hovedstad i 1062. I 1086 blev almoravidernes hersker, Yusuf ibn Tashfin, inviteret af muslimske taifafyrster til at forsvare dem mod angreb fra Alfonso 6. af Castilien og Leon. Han vandt en række sejre over de kristne angribere, men samtidigt lykkedes det ham i løbet af 1090'erne at fjerne de lokale muslimske fyrster og overtage hele al-Andalus. Almoraviderne blev budt velkommen som redningsmænd af befolkningen, der havde oplevet årtiers strid og splittelse under taifa-kongedømmerne.
Men allerede i 1130'erne begyndte riget at falde sammen efter en række nederlag til de kristne. Da Almohaderne erobrede Marrakech i 1147 var almoravidenes herredømme forbi, men de blev dog hurtigt erstattet af det nye berberdynasti: Almohaderne. I 1212 tilføjede en koalition af kristne konger under ledelse af Alfonso 8. af Castilien og Leon de muslimske almohader et afgørende nederlag, der betød at deres sultan måtte forlade den Iberiske halvø. De små taifaer, der atter var blevet selvstændige, var nu et let offer for de kristne kongers erobringslyst. I 1249 var Gharnatah (Emiratet Granada) det eneste tilbageværende muslimske land i al-Andalus, og det fik lov til at overleve de næste 250 år som Castiliens vasal.
Den sidste alvorlige muslimske trussel mod de kristne var Mariniderne, der havde taget magten i Marokko i det 14. århundrede. De inddrog Granada i deres indflydelsessfære og forsøgte i flere omgange at besætte kristne byer. Det lykkedes i Algeciras, men belejringen af Tarifa blev brudt af en hær fra Castilien, Portugal og Aragonien. Mariniderne led det afgørende nederlag i 1340, og Algeciras blev generobret i 1344. I 1349-1350 blev Gibraltar belejret af Alfonso 11. af Castilien, men han døde af pest sammen med store dele af hæren. Hans efterfølger, Pedro af Castilien, sluttede derefter fred med Granada og vendte nu blikket mod de øvrige kristne stater på den Iberiske halvø. Det betød at Granada kunne overleve i endnu 150 år, mens de nu langt stærkere kristne stater udkæmpede en række indbyrdes krige og konflikter, der endte med dannelsen af kongeriget Spanien i 1469. 
Traktaten mellem Pedro af Castilien og Granadas emir betød, at muslimerne blev garanteret et udstrakt selvstyre og indbyggerne bevægelsesfrihed, religionsfrihed og en treårig fritagelse for skat. 
I 1469 blev Ferdinand af Aragonien gift med Isabella af Kastilien, hvilket forenede de to stærkeste iberiske stater. Det betød også indledningen til det endelige felttog mod Granada. Det blev omhyggeligt planlagt, og paven blev overtalt til at erklære det for et korstog. De kristne knuste et efter et de muslimske støttepunkter, og til sidst, den 2. januar 1492, måtte den sidste emir, Boabdil, overlade byen Granada til det kristne kongepar efter en lang belejring. Dette er siden blevet markeret som afslutningen på den såkaldte reconquista.
I 1502 endte den toleranceperiode, der havde fulgt kapitulationen af den sidste muslimske stat på den Iberiske halvø. De tilbageværende muslimer fik fra nu af valget mellem at forlade landet eller omvende sig til kristendommen under navnet moriscoer. I visse dele af landet udgjorde de en stor del af landbefolkningen, især i Aragonien, Valencia og Andalusien, og antallet var omkring 1600 i følge Henri Lapeyre på omtrent 300 000 mennesker ud af en samlet befolkning på 8 mill. I årene 1609-1614 blev de systematisk drevet ud af Spanien, og de bosatte sig siden især i Maghreb.
Den muslimske periode efterlod betydelige spor inden for videnskab, sprog, kunst og kultur. Denne indflydelse er stadig særligt mærkbar i de sydligste egne af Spanien, såsom Andalusien, hvor den muslimske dominans varede længst. Her bruges arabiske låneord stadig i de lokale dialekter. De vandingssystemer, som romerne havde bygget i form af kanaler og akvædukter, blev repareret og udbygget, bl.a. ved at bygge vandmøller til dem. Et vigtigt bidrag til den lokale kunst var de farverige kakler i smukke, blå mønstre azulejos, der siden er blevet et symbol for både Spanien og Portugal.
De store fremskridt, der blev gjort inden for matematik, geografi, poesi og medicin fik stor betydning, ikke kun for den muslimske verden, men også for skolastikken i middelalderens Europa. Også kunst og arkitektur udenfor Spanien blev påvirket af den mauriske arkitektur, og den romanske kirke i Vézelay bærer f.eks. tydeligt præg af inspiration fra de iberiske kirker. I moderne tid har kunstnere også ladet sig inspirere af den mauriske kunst, den hollandske kunstner M.C. Escher brugte fx Alhambra i Granada som inspirationskilde til sine geometriske værker.
Al-Andalus’ historie strækker sig over mere end 750 år og samfundsforholdene ændrede sig meget i løbet af dette tidsrum. Visse forhold forblev dog relativt uændrede. Samfundet bestod først og fremmest af tre dominerende befolkningsgrupper: Muslimer, kristne og jøder, som blev bundet sammen indbyrdes af fælles religiøse bånd, mens de dog samtidig var opdelt etnisk. Den muslimske grupper bestod f.eks. af både arabere, berbere og lokale, der var konverteret. En anden gruppe var mozaraberne, kristne, som længe havde levet under muslimsk styre, og som med tiden havde overtaget mange arabiske skikke, samtidigt med at de holdt fast i deres romanske sprog og kristne tro.
Byerne i al-Andalus havde alle kvarterer, der var beboet af hver af de tre grupper, men på landet fandtes der landsbyer og landområder, der helt var domineret af én gruppe. Araberne bosatte sig især i Ebrodalen mod nordøst, mens mange af berberne, som udgjorde størstedelen af de invaderende, slog sig ned i de bjergrige egne af det, der nu er Portugal og i Meseta regionen. Jøderne ernærede sig mest som skatteopkrævere, som handelsfolk, læger eller ambassadører. I slutningen af det 15. århundrede levede der omtrent 50.000 tusind jøder i byen Granada og 100.000 i alt i hele al-Andalus.
Ikke-muslimer i de muslimsk dominerede samfund blev kaldt dhimmi, der blev tolereret og havde lov til frit at dyrke deres religion, men blev pålagt visse restriktioner i forhold til den muslimske befolkning. Behandlingen af den ikke-muslimske befolkning i Cordoba-kalifatet har været genstand for megen forskning og debat fra historikere og andre kommentatorer. Interessen har især drejet sig om parallellerne mellem på den ene side sameksistens mellem muslimer og ikke-muslimer i den moderne verden og på den anden side den måde kristne i samme periode behandlede andre religiøse grupper.
Det er ofte blevet påpeget, at jøderne i lange forløb af al-Andalus’ historie blev behandlet meget bedre i det ibero-muslimske område end noget sted i hele det kristne Europa. Hvor udstrakt den var, og hvilken karakter denne tolerance havde i det, der nogen gange er blevet kaldt en guldalder, har været genstand for megen debat, og synspunkterne har ofte haft rod i personlige eller politiske agendaer.
Bernard Lewis beskriver et af synspunkterne, som et argument om en iboende muslimsk tolerance, fremsat af moderne muslimske apologeter. Dette synspunkt er imidlertid af meget moderne dato, og kravet om ligestilling mellem religionerne har aldrig været aktuelt på dette tidspunkt i islams historie. Det betyder ifølge Lewis dog ikke, at jøder og kristne ikke nød en udstrakt grad af tolerance fra officiel side, de kunne bare ikke være fuldstændigt ligestillede med udøverne af den sande tro.Professor Mark Cohen har påvist, at idéen om den fredelige sameksistens i en såkaldt guldalder for religiøs tolerance i store træk stammer fra to kilder fra det 19. og 20. århundrede. Det ene ophav er jødiske forskere, der brugte historien om det tolerante al-Andalus til at skabe en kontrast og vise et alternativ til den stigende undertrykkelsen af jøder i Europa. Det andet ophav er arabiske forskere, der ønskede at dokumentere at israelerne, med deres besættelse af Palæstina, i realiteten ødelagde en gammel og harmonisk sameksistens mellem jøder og muslimer. Cohen argumenterer for, at dette billede af harmoni er overdrevet, men påpeger samtidig, at den "modmyte" om forfølgelser, der opstod som reaktion, er baseret på en simplificering af forholdene i fortiden.
Debatten om forholdene for ikke-muslimer i al-Andalus er dog ikke afsluttet, og f.eks. har María Rosa Menocal fra Yale, der er specialist i iberisk litteratur, bl.a. fremført følgende påstand: at tolerance var et nedarvet aspekt af det andalusiske samfund. Hun har endvidere skrevet at jøderne i Cordoba-kalifatet, selvom de havde færre rettigheder end muslimerne, var langt bedre stillet der end i noget kristent land. Jøder forlod andre dele af Europa for at slå sig ned i al-Andalus, fordi de der oplevede en langt højere grad af tolerance. Det samme gælder kristne grupper, der blev opfattede som kættere i en række europæiske stater.De synspunkter, forskere som Menocal og andre har fremført, er blevet stærkt kritiseret fra anden side. F.eks. har amerikanerne Robert Spencer og Andrew Bostom kaldt guldalderen en myte, der totalt har ignoreret realiterne i ikke-muslimers (dhimmis) liv i muslimske samfund. De fremhæver en række af de restriktioner, dhimmi var pålagt: de måtte ikke bygge eller reparere kirker og synagoger, de skulle praktisere deres religion i stilhed og privat, og det var strengt forbudt at hverve nye tilhængere. Dhimmi var tilmed pålagt at bære et bælte (zunnar), der gjorde det let at identificere kristne og jøder, de kristne skulle bære et blåt bælte, mens jøderne skulle bære et gult. De måtte heller ikke ansætte muslimer eller bestride offentlige embeder, og de skulle betale en særlig skat.
I følge israeleren David Wasserstein var der dog i det økonomiske liv knapt nogen reelle restriktioner for jøder, og de religiøse påbud havde ikke den store betydning. I litteraturen findes der heller ikke spor af en diskrimination af jøder. Andre følger i samme spor og peger på de eksempler på dhimmi, der trods påbuddet alligevel bestred offentlige embeder. Et prominent eksempel var jøden Hasdai ibn Shaprut (915-990), der administrede tolden i Cordoba, mens andre jøder tjente som vizirer eller hoflæger.
Det er dog alment accepteret, at ikke-muslimer i det ibero-muslimske område besad en større grad af religiøs autonomi, frihed og tolerance end noget andet sted i Europa. I alt, der drejede sig om familieforhold og religion, blev de styret af deres egne autoriteter. De var ansvarlige for indsamlingen af den særlige dhimmi-skat og virkede som formidlere mellem dhimmisamfundet og staten. Inden for de fastsatte rammer nød dhimmi en høj grad af frihed, men de forblev andenklasses borgere sammenlignet med muslimerne.
Det muslimske styre behandlede ikke-muslimer forskelligt til forskellige tider. Den længst varende periode med udstrakt tolerance begyndte efter 912, under Abd-ar-Rahman III's og hans søn Al-Hakam II's regeringstid. Mange jøder fik høje stillinger ved herskernes hof og varetog opgaver inden for videnskab, handel og industri. Særligt silke- og slavehandelen beskæftigede mange jøder. Det sydlige Spanien blev på denne måde både et asyl for jøder og en mulighed for at opnå stor velstand.
Kristne, der blev inspireret af den evigt latente strid med de kristne kongeriger mod nord, søgte i flere tilfælde bevidst deres eget martyrium; 48 kristne blev fx halshugget i Cordoba, dømt for blasfemi mod islam. Andre gik ind i moskeer, hvor de nedgjorde islam, fornærmede Muhammed og forkyndte kristne trosbekendelser, alt sammen noget, der betragtes som blasfemisk inden for islam. Disse tilfælde af religiøs trods var ikke isolerede tilfælde af uroligheder, men forekom over en lang periode.Situationen for de ikke-muslimske indbyggere blev langsomt forværret efter al-Hakams død i 976, og i 1066 skete de første alvorlige forfølgelser, hvor de jødiske indbyggere blev fordrevet fra Granada, og hvor de familier, der nægtede at flytte, blev dræbt. Men på trods af, at de ikke-muslimske grupper oplevede mere undertrykkelse end tidligere under almoravidernes herredømme, oplevede størstedelen af det jødiske samfund alligevel en opblomstring. Den fik en ende, da almohaderne tog over i 1148, og de nye herskere tvang jøder og kristne til at omvende sig til islam. De, som gjorde modstand, fik deres ejendom konfiskeret og blev solgt som slaver. Flere jødiske skoler og synagoger blev ødelagt. 
Under disse tilbagevedende bølger af vold mod ikke-muslimer flygtede mange jødiske og endda muslimske filosoffer til Toledo, der var blevet erobret af Kastilien i 1085, men som dog var præget af en meget tolerant atmosfære. Nogle jøder sluttede sig endog til de kristne hære for at kæmpe mod muslimerne, mens andre bekæmpede Alfonso 6. af Kastilien sammen med almoraviderne.
Al-Andalus’ intellektuelle historie er især kendetegnet ved områdets berømte filosofiske og teologiske skoler. Da umayyaderne blev fordrevet til Spanien af abbasiderne, ønskede de bl.a. at Cordobas biblioteker og skoler skulle være fuldt på højde med Bagdads, og at det intellektuelle miljø skulle matche det, der fandtes hos abbasiderne. Historikeren Said Al-Andalusi berettede, at kaliffen Abd-ar-Rahman III indsamlede bøger til store biblioteker, og at han støttede videnskabsmænd, der arbejdede inden for medicin og de ”gamle videnskaber”, dvs. græske.
Senere videreførte hans søn Al-Hakam II dette arbejde og oprettede et universitet i Cordoba, der blev en af verdens førende institutioner inden for medicin og filosofi. Trods den indbyrdes rivalisering mellem de to kalifater var det stadig muligt at rejse mellem dem, og nye idéer og opfindelser blev udvekslet og spredt fra dem gennem hele perioden.
Da Al-Hakam døde blev hans søn, Hisham III, indsat på tronen som kalif, men den reelle magt overgik til hajib, al-Mansur Ibn Abi Aamir. Han var en dybt religiøs mand, der tog afstand fra studier af astronomi, logik og især astrologi. Han gik så vidt, at han beordrede bøger, der omhandlede disse videnskaber, brændt offentligt på et bål. Med Al-Mansurs død i 1002 oplevede videnskaben og filosofien dog en genopblomstring. Nye filosoffer kom til, heriblandt Abu Uthman Ibn Fathun, astronomen Maslamah Ibn Ahmad al-Majriti, Abu al-Hakam al-Kirmani og Ibn Bajjah.
De relativt frie forhold for jøderne i al-Andalus betød, at området blev et nyt centrum for jødisk lærdom. Digtere som Judah Halevi og Dunash ben Labrat betød en vigtig inspiration, ikke kun for jøderne, men for hele det kulturelle miljø i al-Andalus. Jødisk filosofi fik mindst lige så stor betydning, og en strøm af jødiske filosoffer udvekslede idéer med deres muslimske kolleger. Blandt de mest berømte var Maimonides, der dog måtte flygte fra al-Andalus, da han var 13 år gammel pga. forfølgelser af jøder under almohadernes dynasti.
De skriftlige kilder, der beretter om forholdet mellem de kristne kongeriger mod nord og de muslimske områder i al-Andalus, lægger stor vægt på den ideologiske grænse mellem de to trosretninger. Dette gælder både de kristne og muslimske kilder. Forfatterne til disse kilder havde alle tætte bånd til herskerhusene og gengiver derfor ideologiske tendenser i hoffet omkring herskerne. Fokus i kildernes beretning om samlivet mellem de kristne og de muslimske riger ligger på konflikten og på forsvaret eller erobringen af territorium.Skellet mellem de oprindelige herskere og erobrerne var reelt ikke så skarpt, som kilderne og senere tiders historikere ellers har beskrevet det. Et tydeligt eksempel er den magtfulde familie Banu Qasi, der i perioden 714 – 924 havde herredømmet over et stort område i den øvre del af Ebrodalen. Dens grundlægger hed Casius, og han var, da muslimerne invaderede Spanien, visigotisk dux. Han konverterede kort efter til islam og beholdt kontrollen over sine landområder.
Siden hen allierede Banu Qasi sig bl.a. gennem ægteskaber med den familie, der grundlagde det kristne kongerige Navarra. Denne alliance betød, at herskerne i Cordoba ofte måtte stå overfor opstande og oprør startet af Banu Qasi eller deres allierede, og at familien reelt kunne optræde som nærmest selvstændige fyrster.
Andre levn viser ligeledes, at kontakten mellem de mauriske og de kristne områder forblev intakt gennem hele den periode, hvor al-Andalus eksisterede på den Iberiske halvø, og at en klar og tydelig grænse mellem de to trosretninger aldrig fandtes. I stedet var der store grænseregioner, hvis tilhørsforhold ikke var helt klarlagte. På denne måde opstod der hele tiden samarbejder og alliancer på tværs af ideologiske skel, men det blev idéen om en generobring af det tabte land, der med tiden blev den dominerende.
Etymologien af ordet al-Andalus er usikker, da ingen samtidige kilder giver en forklaring. Her følger tre hypoteser fremsat af senere historikere, der er i dog øjeblikket ingen konsensus om svaret på dette spørgsmål i forskningen.
En populær forklaring på navnet er at det stammer fra den germanske stamme vandalerne, der overtog kontrollen af de tidligere romerske provinser i den sydlige del af den Iberiske halvø og Nordafrika mellem 407 og 429. Dette synspunkt har dog ikke opnået udbredt støtte i blandt forskerne, og ingen kilde bekræfter, at navnet var i brug før den muslimske erobring i 711.
Hypotesen er bl.a. blevet fremført af den hollandske historiker Reinhart Dozy, som skrev det første standardværk om det muslimske Spanien. Han mente, at al-Andalus er en arabisering af et hypotetisk romansk navn for regionen; Vandalicia eller Vandalucía. Den bagved liggende formodning var, at befolkningen i Maghreb brugte denne betegnelse for vandalernes kongerige i Sydspanien, som visigoterne siden indlemmede i deres rige. Den vandalske elite måtte flygte og etablerede derefter et nordafrikansk rige med Kartago som hovedstad, og lokalbefolkningen i dette nye rige skulle herefter have beholdt en erindring om det tidligere iberiske rige.
Traditionen om den vandalske betydning rækker dog længere tilbage, for længe efter de sidste muslimske herskere havde forladt Spanien bruges den af Miguel de Cervantes. I sit berømte værk Don Quixote lader han sin helt bruge ordet Vandalia som et lærd og kultiveret synonym for sin dame Casildas oprindelse: hun stammede netop fra Andalusien og fik af ham navnet Casildea de Vandalia.
Den spanske filolog Joaquín Vallvé Bermejo har fremført den alternative hypotese, at al-Andalus, som det bruges i Jazirat al-Andalus (Den andalusiske Ø), betyder Den atlantiske Ø (Atlántida).Beskrivelserne i de ældste arabiske tekster, der nævner Jazirat al-Andalus og al-Andalus-havet, bliver ifølge Bermejo mere forståelige, hvis al-Andalus substitueres med Atlanterhavet. Dette understøttes af referencer til de gamle græske myter om Herkules og amazonerne i andre arabiske tekster. Og ifølge de arabiske kommentarer lå amazonernes øer i jauf al-Andalus, som er den nordlige eller centrale del af Atlanterhavet.
En tredje etymologi er blevet fremført af historikeren Heinz Halm, og han afviser også alle forbindelser mellem al-Andalus og vandalerne. I stedet mener han, at oprindelsen til navnet skal findes hos deres efterfølgere, visigoterne. Al-Andalus er ifølge denne hypotese en arabisering af den betegnelse, visigoterne gav deres nye besiddelser i den gamle romerske provins, Baetica. Visigoterne havde fulgt samme procedure som deres germanske forgængere og havde fordelt det erobrede land mellem sig ved lodtrækning. Disse lodder blev på latin kaldt Sortes Gothicae, og samtidige kilder kaldte under ét goternes kongerige for Gothica sors (den Gotiske part). Halm finder det derfor sandsynligt, at araberne lånte den germanske udgave af navnet; Landahlauts ("lande-lod", der kan oversættes til moderne dansk med uddelt/arvet/udloddet land), og skabte den fonetiske oversættelse al-Andalus.
Cohen, Mark (1995). Under Crescent and Cross: The Jews in the Middle Ages Prince-ton University Press. ISBN 0-691-01082-X
Collins, Roger (1989). The Arab Conquest of Spain, 710–797, Blackwell. ISBN 0-631-19405-3
Kennedy, Hugh (1996).Muslim Spain and Portugal: A Political History of al-Andalus, Longman. ISBN 0-582-49515-6
Kraemer, Joel (Jul, 1997). Comparing Crescent and Cross. The Journal of Religion, 77(3), pp. 449–454. (Book review)
Moreno, Eduardo Manzano, Chrsitian-Muslim Frontier in al-Andalus: Idea and Reality, pp. 83 – 99, i Agius & Hitchcock ed.: The Arab Influence in Medieval Europe, Ithaka Press, 1996.
Omaar, Rageh, An Islamic History of Europe. video documentary , BBC Four: August 2005.
Wasserstein, David J. (1995). Jewish élites in Al-Andalus. In Daniel Frank (Ed.). The Jews of Medieval Islam: Community, Society and Identity. Brill. ISBN 90-04-10404-6
Menocal, Maria Rosa (2002). Ornament of the World: How Muslims, Jews, and Christi-ans Created a Culture of Tolerance in Medieval Spain. Back Bay Books. ISBN 0-316-16871-8
Darío Fernández-Morera: "The Myth of the Andalusian Paradise", The Intercollegiate Review, 2006
Feltmarskal Alan Francis Brooke, 1st Viscount Alanbrooke KG, GCB, OM, GCVO, DSO med bjælke (23. juli 1883 – 17. juni 1963) var en højtstående general i den britiske hær. Han var chef for imperiegeneralstaben under 2. verdenskrig og blev udnævnt til feltmarskal i 1944. Som formand for stabschefernes komite var Brooke den øverste militære rådgiver for premierminister Winston Churchill og betragtes som en af de vigtigste arkitekter bag de allieredes sejr i 1945. Efter at være trådt ud af hæren gjorde han tjeneste som Lord High Constable of England under kroningen af Elizabeth 2. af Storbritannien i 1953. Hans krigsdagbøger påkaldte sig interesse på grund af deres kritik af Churchill og på grund af Brookes oprigtige syn på andre ledende skikkelser i krigen.
Alan Brooke blev født i 1883 i Bagnères-de-Bigorre i Frankrig ind i en fremtrædende engelsk-irsk familie med stærke militære traditioner. Han var den sjette søn og det niende barn af Sir Victor Brooke, 3rd Baronet, af Colebrooke, Brookeborough, County Fermanagh, og hans kone Alice Bellingham, anden datter Sir Alan Bellingham, 3rd Baronet af Castle Bellingham i County Louth.
Brooke blev uddannet i Frankrig, hvor han boede, indtil han var 16 og på Royal Military Academy, Woolwich. Den 24. december 1902 blev han sekondløjtnant i Royal Regiment of Artillery. Takket være sin opvækst i Frankrig talte han flydende fransk. Under 1. Verdenskrig gjorde han tjeneste ved Royal Artillery i Frankrig, og ved krigens slutning var han blevet oberstløjtnant med ry for at være en fremragende operationsplanlægger. Mellem krigene var han underviser ved Staff College, Camberley og Imperial Defence College, hvor han lærte de fleste af de fremtidige øverste britiske militære chefer i 2. Verdenskrig at kende.
Efter udbruddet af 2. verdenskrig havde Brooke kommandoen over 2. Korps i British Expeditionary Force – der blandt sine tilknyttede enheder havde 3. division, der blev ledet af den daværende generalmajor Bernard Montgomery – og han udmærkede sig i håndteringen af de britiske styrker under tilbagetrækningen til Dunkerque. Kort efter evakueringen fra Dunkerque blev han sendt tilbage til Frankrig for at overtage kommandoen over de resterende britiske tropper i landet. Brooke erkendte snart, at situationen var uoprettelig, og i sin første samtale med premierminister Winston Churchill anbefalede han, at alle britiske tropper skulle trækkes tilbage fra Frankrig, hvilket de efterfølgende blev. I juli 1940 blev han udpeget til at være chef for United Kingdom Home Forces og tage hånd om de britiske forberedelser til at afvise en tysk landgang på Englands sydkyst. I december 1941 blev han udpeget til Chief of the Imperial General Staff – chef for imperiegeneralstaben eller CIGS, som det normalt forkortes. Senere blev han også formand for stabschefernes komite, og han beholdt begge disse poster indtil sin pensionering fra aktiv tjeneste i 1946. 
I det meste af 2. Verdenskrig var Brooke den vigtigste militære rådgiver for premierminister Winston Churchill (som også var forsvarsminister), krigskabinettet og Storbritanniens allierede. Som CIGS var Brooke hærens øverste leder, og som formand for stabschefernes komite, som han dominerede med sit intellekt og personlighed, tog han den militære hovedrolle i den overordnede strategiske styring af krigen. I 1942 blev Brooke medlem af de Vestallieredes overkommando, det amerikansk-britiske Combined Chiefs of Staff. 
Alan Brookes fokus var primært på det europæiske operationsområde. Han så sin vigtigste opgave i at fastholde et stærkt pres på Aksemagterne i Nordafrika og Italien, så Middelhavet kunne blive åbnet for allieret skibsfart og derpå, når de allierede var parat, og tyskerne tilstrækkelig svækket, at gennemføre en invasion over Den engelske Kanal.  Det var stort set den strategi, der blev gennemført, om end ikke altid efter at amerikanerne havde været enige fra starten. Deres stærke ønske om en hurtig invasion af Vesteuropa var i modsætning til Brookes og briternes holdning om vigtigheden af operationerne i Middelhavet. Ikke alle Brookes planer lykkedes dog. F.eks. havde han håb om at bringe Tyrkiet ind i krigen på allieret side, men det håb, indrømmede han efter krigen, havde været en "vild drøm".Posten som CIGS gav knap så stor tilfredsstillelse som at være feltherre på en vigtig krigsskueplads, men CIGS udvalgte de generaler, som skulle lede tropperne på krigsskuepladserne, og hvilke mænd og våben de skulle udstyres med. Når det drejede sig om at finde de rigtige generaler, klagede han ofte over, at mange officerer, som ville være blevet gode generaler var blevet dræbt under 1. Verdenskrig, og at det var en af årsagerne til, at briterne havde det svært i starten af krigen. Det lader ikke til, at han har tænkt på, at tyskerne ikke lod til at have det samme problem, selv om det burde have ramt dem i samme omfang. Da general Claude Auchinleck skulle udskiftes som chef for den britiske 8. Arme i 1942, foretrak Brooke Bernard Montgomery frem for generalløjtnant William Gott, som var Churchills kandidat. 
Kort efter blev Gott dræbt ved nedskydningen af et fly, og Montgomery fik posten. Brooke tænkte senere på den tragiske hændelse, som førte til udpegningen af Montgomery, som en indgriben fra Gud. Tidligere i 1942 var Brooke selv blevet tilbudt kommandoen over de britiske styrker i Mellemøsten.  Brooke afslog, fordi han regnede med, at han nu bedre end nogen anden general vidste, hvordan man skulle håndtere premierminister Churchill, som for ofte lod sig påvirke af ukloge råd fra ukvalificerede personer.Et år senere var krigslykken vendt, og Brooke troede ikke længere, at det var nødvendigt at blive ved Churchills side. Han så derfor frem til at overtage kommandoen over Operation Overlord, den allierede invasion i Normandiet, en post som han troede, at han var blevet lovet af Churchill ved tre lejligheder; men under konferencen i Quebec i august 1943 blev det besluttet, at opgaven skulle gå til den amerikanske general George C. Marshall. (Selv om det viste sig, at Marshalls arbejde som stabschef for den amerikanske hær var for vigtigt til, at han kunne forlade Washington DC, og en anden amerikansk general, Dwight D. Eisenhower, endte med at blive udpeget.) Brooke var dybt skuffet, både over at være blevet forbigået, og over hvordan Churchill overbragte ham nyheden. Ifølge Brooke "behandlede han sagen, som om det var en af mindre betydning".
I årene som CIGS havde Alan Brooke ofte et stormfuldt forhold til Winston Churchill. Brooke var ofte frustreret over premierministerens vaner og arbejdsemetoder, hans fornærmelser mod generaler og konstante indblanding i strategiske forhold. På samme tid var Brooke en stor beundrer af Churchill for den måde, han inspirerede de allierede, og den måde hvorpå han bar den tunge byrde som krigsleder. I en typisk passage i Brookes krigsdagbog beskrives Churchill som et "geni blandet med en forbløffende mangel på udsyn – han er helt klart den sværeste at arbejde sammen med af alle, jeg har været ude for, men jeg ville for intet i verden have undværet at arbejde sammen med ham!".Når Chuchills mange fantasifulde strategiske ideer var på kollisionskurs med sund militær strategi, var det kun Alan Brooke i stabschefernes komite, som kunne modstå premierministeren. Churchill sagde om Brooke: “Når jeg slår i bordet og læner mig ind over ham, hvad gør han så? Slår hårdere i bordet og stirrer tilbage på mig. Jeg kender disse Brookes-folk, stivnakkede Ulsterfolk, og der er ingen, det er sværere at håndtere end dem!”  Det er blevet sagt, at en del af Churchills storhed var, at han udpegede Brooke som CIGS og beholdt ham under hele krigen.  
Et generelt klagepunkt fra Brooke var, at Churchill ofte gik ind for en spredning af styrkerne, hvor han selv foretrak koncentration. Brooke var især irriteret over Churchills ide om at erobre den nordlige spids af Sumatra. Men i nogle tilfælde så Brooke ikke den politiske dimension af strategien i samme grad som premierministeren. Brooke var f.eks. skeptisk overfor den britiske intervention i Grækenland i slutningen af 1944, idet han troede, at det var en operation, som kanaliserede tropper væk fra den centrale front i Tyskland; men på dette tidspunkt var krigen i praksis vundet, og Churchill så muligheden for at forhindre, at Grækenland blev en kommunistisk stat.Balancen i stabschefernes komite ændrede sig dramatisk i oktober 1943, da admiral Andrew Cunningham efterfulgte Admiral Dudley Pound som First Sea Lord. Brooke fik nu en trofast allieret i sine meningsudvekslinger med Churchill. Dette blev afspejlet i det mest alvorlige sammenstød mellem premierministeren og stabscheferne om de britiske forberedelser til de afsluttende faser af Stillehavskrigen. Brooke og de øvrige stabschefer ønskede at opbygge styrkerne i Australien mens Churchill ønskede at bruge Indien som base for den britiske indsats. Det var et spørgsmål, som stabscheferne var villige til at tage deres afsked på, men i den sidste ende blev der fundet et kompromis.Trods deres mange uenigheder holdt Brooke og Churchill af hinanden. Efter et kraftigt sammenstød sagde Churchill til general Hastings Ismay, at han ikke troede, at han kunne fortsætte med at arbejde med Brooke, for "han hader mig. Jeg kan se hadet i hans øjne". Brooke svarede Ismay: "Hader ham? Jeg hader ham ikke, jeg elsker ham. Men hvis jeg begynder at sige til ham, at jeg er enig, når jeg ikke er det, så er det på tide at slippe af med mig, for så kan jeg ikke hjælpe ham". Da Churchill fik dette at vide, mumlede han: "Den kære Brooke".
Alan Brooke, eller "Brookie" som han blev kaldt, anerkendes som et af de dygtigste tænkere i den britiske hær. Han var hurtig i tanke og tale og dybt respekteret af sine militære kolleger, både blandt briter og allierede, om end hans kompromisløse holdning kunne gøre amerikanerne forsigtige. Hans indflydelse på de Vestallieredes overordnede strategi var enorm, måske den stærkeste overhovedet. Blandt de vigtigste af hans bidrag til krigen var hans udskydelse af etableringen af den Anden front. Partnerskabet mellem Brooke og Churchill var meget vellykket. Kombinationen af Churchills visioner og Brookes jordbundne ledelse af krigen førte Storbritannien til sejr i 1945.
Alan Brooke førte dagbog under hele 2. verdenskrig. Oprindelig var de tiltænkt hans kone, Benita, men blev senere kommenteret af Brooke i 1950'erne. Dagbøgerne indeholder beskrivelser af den daglige ledelse af den britiske krigsindsats (herunder nogle temmelig indiskrete henvisninger til tophemmelige opsnapninger af tysk radiokommunikation), Brookes tanker om strategi og jævnligt anekdoter fra de mange møder, Brooke havde med de allierede ledere under krigen. 
Dagbøgerne er først og fremmest blevet kendt på grund af de hyppige bemærkninger om og kritik af Winston Churchill. Selv om dagbøgerne indeholder vurderinger og beundring af Churchill, fungerede de også som en sikkerhedsventil for Brookes frustrationer over arbejdet med premierministeren. Dagbøgerne giver også usødede vurderigner af adskillige af de øverste allierede ledere. De amerikanske generaler Eisenhower og George Marshall beskrives f.eks. som dårlige strateger, og den britiske feltmarskal Harold Alexander som uintelligent. Blandt de personer, som Brooke lader til at have en positiv holdning til, finder man general Douglas MacArthur, Feltmarskal John Dill og Josef Stalin. Brooke beundrede Stalin for hans hurtige hjerne og forståelse af militær strategi. Bortset fra det havde han ingen illusioner om manden: "Han har et uvenligt, koldt, listigt, dødt ansigt, og når jeg ser på ham, kan jeg se ham sende folk i døden uden at blinke." Redigeret af historikeren Arthur Bryant blev dagbøgerne udgivet første gang i 1957 (The Turn of the Tide) og i 1959 (Triumph in the West). Oprindelig var det ikke meningen, at dagbøgerne skulle offentliggøres. En årsag til, at Brooke skiftede mening, var, at stabscheferne ikke fik megen ros i Churchills egne erindringer om krigen, som stort set fremstillede deres ideer og fornyelser som hans egne. Selv om de var stærkt censurerede, blev bøgerne særdeles kontroversielle, ikke kun på grund af de mange kommentarer om Churchill og andre, men også fordi de lancerede Brooke som den eneste mand bag den allierede sejr. Winston Churchill kunne ikke lide bøgerne. I 2001 bragte udgivelsen af de ucensurerede "War Diaries", der blev redigeret af Alex Danchev og Daniel Todman, igen opmærksomhed til en af de mest indflydelsesrige strateger i 2. verdenskrig.
Efter sin pensionering fra hæren sad Alan Brooke i bestyrelsen for adskillige selskaber, både indenfor industri og bankvirksomhed. Han var bestyrelsesmedlem i Anglo-Iranian Oil Company, Midland Bank, National Discount Company og Belfast Banking Company. Brooke var især glad for at være bestyrelsesmedlem i Hudson's Bay Company hvor han sad i 11 år fra 1948.Brooke blev adlet som Baron Alanbrooke, af Brookeborough i County of Fermanagh, i 1945, og Viscount Alanbrooke i 1946.
og Knight Grand Cross of the Royal Victorian Order (GCVO) i 1953.Han var også kansler for Queen's University of Belfast fra 1949 til sin død. Ved kroningen af dronning Elizabeth 2. af Storbritannien blev han udpeget ti at være Lord High Constable of England og havde således kommandoen over alle tropper, der deltog i begivenheden. I 1994 blev der opstillet en statue af Brooke foran forsvarsministeriet i London. 
Statuen flankeres af to statuer af Storbritanniens andre førende generaler i 2. Verdenskrig, Viscount Slim og Viscount Montgomery.
Alan Brooke var gift to gange. Efter seks års forlovelse blev han gift med Jane Richardson i 1914, en nabo til Brooke-familien i Fermanagh i Nordirland. Seks dage inde i hvedebrødsdagene blev Brooke indkaldt til aktiv tjeneste, da 1. Verdenskrig brød ud. Parret fik en datter og en søn, Rosemary og Thomas. Jane Brooke døde ved et trafikuheld i 1925, mens Brooke sad ved rattet. Hans første kones død var et alvorligt slag for Alan Brooke. Han fandt lykken igen, da han mødte Benita Lees, datter af Sir Harold Pelly, 4th Bt. og enke efter Sir Thomas Lees, 2nd Bt., som han giftede sig med i 1929. Ægteskabet var meget lykkeligt og resulterede i en datter og en søn, Victor. Under krigen boede parret i Hartley Wintney, en landsby i Hampshire. Efter krigen tvang familiens økonomiske situation dem til at flytte ind i gartnerboligen i deres tidligere hjem, og her boede de resten af livet. Deres sidste år blev overskygget af deres datter Kathleens død ved en rideulykke i 1961.Alan Brooke elskede naturen. Jagt og fiskeri var blandt hans store interesser. Hans største interesse var imidlertid fugle. Brooke var en kendt ornitolog og særdeles dygtig til at tage billeder af fugle. Han var præsident for Zoological Society of London fra 1950 til 1954 og vicepræsident for Royal Society for the Protection of Birds. Under pauser i krigsplanlægningen kunne stabschefen til tider ses i boghandler i London på jagt efter sjældne bøger om fugle. Han købte en kostbar bogsamling af John Gould, men af økonomiske grunde måtte han sælge disse bind efter krigen.
Den 17. juni 1963 fik Brooke et hjerteanfald og døde stille i sin seng med sin kone ved sin side. Samme dag skulle han have deltaget i hosebåndsordenens årlige gudstjeneste i St. George's Chapel på Windsor Castle. Ni dage senere begravet fra Windsor, og hans legeme blev stedt til hvile i St Mary's churchyard, nær hans hjem i Hartley Wintney. 
Alanbrooke House er en bygning på Welbeck college og Alanbrooke er navnet på Junior Girls house på Duke of York's Royal Military School. På begge institutioner er alle bygninger opkaldt efter prominente militære personer.
Alanbrooke, Field Marshal Lord (edited by Alex Danchev and Daniel Todman) (2001). War Diaries 1939-1945. Phoenix Press. ISBN 1-84212-526-5. 
Heathcote, Tony (1999). The British Field Marshals 1736-1997. Pen & Sword Books Ltd. ISBN 0-85052-696-5. 
Reynolds, David (2005). In Command of History, Churchill Fighting and Writing the Second World War. Peunguin Books. ISBN 0-141-01964-6. 

Alanis Morissette (født 1. juni 1974) er en canadisk Grammy-vindende sangerinde og skuespillerinde.
Alanis er hovedsageligt kendt for sit tredje album, Jagged Little Pill, som er blevet solgt i ikke færre end 30 millioner eksemplarer på verdensplan.
Alanis Morissette stammer fra Ottawa i Canada, og hendes forældre er skolelærere. Hun har desuden to brødre, hvoraf den ene er hendes tvillingebror. Allerede som meget ung sprang hun ud som sangerinde og sangskriver, og som 9-årig skrev hun sin første sang. Efter en periode som medvirkende på det canadiske tv-program You Can't Do That On Television havde hun i 1985 sparet nok penge sammen til at kunne finansiere en uafhængige singleudgivelse, Fate Stay With Me, der som b-side havde sangen Find The Right Man. Singlen blev ikke nogen succes, men det lykkedes hende dog at komme med i det amerikanske talentprogram Star Search. Det blev dog ikke til noget gennembrud, da hun røg ud i første runde.
I 1990 underskrev Morissette sin første pladekontrakt med MCA Records, og hun udgav sit første album, Alanis, i 1991. Dengang gik hun kun under navnet Alanis, da pladeselskabet frygtede, at folk ikke kunne kende forskel på hende og den canadiske sangerinde Alannah Myles. Hendes første album blev kun udgivet i Canada, hvor det til gengæld indspillede dobbelt platin. Hun blev desuden nomineret til 3 Juno Awards i kategorierne "Årets single", "Bedste dancealbum" og "Mest lovende sangerinde". Hun vandt sidstnævnte kategori.
Året efter (1992) udgav hun sit andet album, der dog ikke tilnærmelsesvis blev et lige så stort hit som forgængeren. Albummet var en bevægelse væk fra det første albums dance-pop-stil. Den manglende succes bevirkede, at pladeselskabet ikke forlængede hendes pladekontrakt.
I 1993 flyttede Morissette til Toronto. Ikke nok med at hun nu skulle bo alene – hun skulle også forsøge at komme videre med sin karriere. Derfor mødtes hun med en lang række sangskrivere, men uden resultat. Efter et par måneder i Toronto flyttede hun videre til Nashville. Derfra begyndte hun at rejse frem og tilbage til Los Angeles, hvor hun igen prøvede at arbejde sammen med så mange musikere som muligt for at finde en, som hun kunne arbejde sammen med. Det var i denne periode, at hun mødte produceren og sangskriveren Glen Ballard.
Ifølge Ballard var forbindelsen der med det samme, og inden der var gået en halv time, efter de havde mødt hinanden, var de allerede i gang med at eksperimentere med forskellige lyde i Ballards studie. På trods af Morissettes ungdommelighed vidste Ballard, at han havde at gøre med en, der var visere end normalt for den alder. Den første sang, de skrev sammen, hed The Bottom Line.
Det var dog først efter optagelsen af sangen Perfect, at der for alvor kom gang i arbejdet. Perfect blev både skrevet og optaget på 20 minutter med Ballard på guitar og Morissette, der improviserer teksten. Denne version, som kan høres på Jagged Little Pill, er den eneste, der blev optaget før udgivelsen. Efter Perfect var der åbnet for portene, og de følgende sange blev skrevet og optaget i hurtigt tempo.
Mens Alanis Morissette optog Jagged Little Pill, boede hun i en lille etværelseslejlighed. En eftermiddag, hvor hun var på vej hjem fra supermarkedet, blev hun berøvet. En mand rodede igennem hendes taske, mens han holdt en pistol mod hendes hoved. Hendes eneste bekymring var dog, om der skulle ske noget med den bog med tekster, der var i hendes taske. Heldigvis skete der ikke noget, hverken med hende eller med bogen, og de tekster udgør i dag en stor del af lyrikken på Jagged Little Pill.
Ifølge Morissette var Ballard den første, hun havde arbejdet sammen med, der opfordrede hende til at komme ud med alle hendes følelser og ikke være bange for blive gjort til grin. Resultatet blev, at hun delte alt, lige fra sin kærlighed til livet i You Learn til sine fantasier om hævn i You Oughta Know. Inspirationen til hendes tekster kom udelukkende fra egne personlige oplevelser. I foråret 1995 underskrev hun en pladekontrakt med Maverick Records.
I 1995, som 21-årig, udgav Alanis Morissette sit første internationale album, Jagged Little Pill. Forventningerne var ikke særligt store. Selv hendes manager har senere indrømmet, at han ikke forventede at albummet ville sælge mere end 250.000 stk. Albummet debuterede da også som nr. 118 på Billboards top 200.
Tingene ændrede sig dog hurtigt, da en dj fra en indflydelsesrig radiostation faldt over You Oughta Know og begyndte at spille den nonstop. Sangen fik øjeblikkeligt opmærksomhed, og musikvideoen fik megen spilletid på MTV.
Selvom You Oughta Know blev et kæmpehit, var det dog det faktum, at de efterfølgende singler også var af høj kvalitet, der gjorde, at albummet blev så stor en succes. Efter You Oughta Know kom Hand In My Pocket, og tredjesinglen var Ironic, som blev hendes største hit. Med de efterfølgende singler You Learn og Head Over Feet lykkedes det Jagged Little Pill at blive på Billboards top 20 i mere end et år.
Jagged Little Pill blev en kæmpe succes med 16 millioner solgte albums alene i USA og 30 millioner på verdensplan. Singlerne er i dag anerkendt som nogle af de mest kendte sange fra 1990'erne.
Albummets succes skabte dog også en modreaktion. Folk beskyldte hende for at være styret af pladeselskabet og for at stjæle æren fra produceren Glen Ballard – og det selvom Morissette selv havde skrevet alle teksterne og de fleste af melodierne. Desuden var et sådant samarbejde ikke unormalt. Andre kaldte hendes ændrede image for kalkulerende og grådigt. Fansene svarede dog igen med, at Alanis jo nok havde ændret sig siden hendes sidste album udkom, eftersom hun dengang kun var 17 år gammel.
På trods af kritikken blev Jagged Little Pill nomineret til seks Grammyer, og vandt titlen som "Årets album", "Bedste kvindelige rocksang", "Bedste rocksang" og "Bedste rockalbum". I Danmark vandt Alanis Morissette desuden prisen "Årets udenlandske sangerinde" og "Årets nye udenlandske navn" ved Danish Music Awards.
Senere det år drog Morissette på en tour, der varede halvandet år. Den startede i små klubber og sluttede i store arenaer.
Efter kæmpesuccesen med Jagged Little Pill og halvandet år på tour var Morissette udbrændt. Faktisk havde hun ikke længere lyst til at lave musik. Derfor tog hun bl.a. til Indien som backpacker og var også på Cuba i en periode. Hendes næste udspil kom derfor først i 1998 og var en sang, "Uninvited", til et på filmen City of Angels fra 1998.
Hendes næste album, Supposed Former Infatuation Junkie, fulgte senere samme år, igen i samarbejde med Glen Ballard. Hendes fans og kritikerne var dog ikke forberedt på hendes nye sangskrivningsstil, som gjorde op med mange traditionelle begreber om, hvordan en sang skal opbygges, fx på sangene The Couch og Unsent. 
På trods heraf fløj albummet af hylderne efter udgivelsen og solgte 469.000 stk. i USA i den første uge. Det var nok til at gå ind som nr. 1 på Billboards top 200 og var det højeste en kvindelig kunstner nogensinde havde solgt på en uge, men det var væsentligt mindre end pladeselskabet havde regnet med. Albummet forsvandt dog forholdsvist hurtigt fra hitlisterne igen og solgte 2,5 millioner eksemplarer i USA, men nåede dog op på 10 millioner på verdensplan. 
I 1999 vandt sangen "Uninvited" en Grammy for "Bedste kvindelige rocksang" og "Bedste rocksang", og den første single fra Supposed Former Infatuation Junkie, Thank You, blev nomineret til Grammyen for "Bedste kvindelige popsang". Senere samme år udgav Morissette albummet MTV Unplugged. I 1999 debuterede hun desuden som skuespiller med en rolle som Gud i filmen Dogma.
Efter Supposed Former Infatuation Junkie skulle der gå fire år, inden Morissette igen lod høre fra sig på musikfronten. Denne gang blev det dog uden Glen Ballard som samarbejdspartner. Alanis havde nemlig selv overtaget rollen som producer på Under Rug Swept. 
Endnu en gang debuterede albummet som nr. 1 på Billboards top 200, og endte med at sælge omkring en million album i USA, selvom kun singlen Hands Clean opnåede at blive spillet meget i radioen. Denne gang vandt hun dog ikke nogen Grammyer – til gengæld fik hun en Juno Award som "Bedste Producer".
I forbindelse med optagelser af Under Rug Swept blev der optaget en lang række sange, der ikke kom på albummet. Otte af disse blev udgivet på Feast On Scrabs, som desuden indeholder en DVD med live koncertoptagelser. 
I 2004 udkom albummet So-Called Chaos, som nåede femtepladsen på Billboards top 200, samtidigt med at det generelt fik ros af kritikerne. Samme år offentliggjorde hun, at hun var blevet forlovet med skuespilleren Ryan Reynolds. I 2005 udgav hun et album med sangene fra Jagged Little Pill i akustiske versioner for at fejre tiåret for udgivelsen af det oprindelige album.
"All I Really Want"City of Angels soundtrack"Uninvited"Supposed Former Infatuation Junkie"Thank U"
"Precious Illusions"Feast on Scraps"Simple Together"So-Called Chaos"Everything"

Albert Speer (født Berthold Konrad Hermann Albert Speer den 19. marts 1905 i Mannheim, død 1. september 1981 i London) var en tysk arkitekt, der under 2. verdenskrig var rustningsminister (Reichsminister für Bewaffnung und Munition) i Nazi-Tyskland. Længe inden ministerudnævnelsen havde Speer været Adolf Hitlers foretrukne arkitekt. 
Speer blev medlem af nazistpartiet i 1931. Hans evner som arkitekt gjorde ham stadig mere kendt i partiet, og han kom med i Hitlers inderkreds. Hitler gav ham til opgave at tegne og bygge en række bygninger og anlæg, herunder det nye rigskancelli og paradeanlægget til partimøderne i Nürnberg – de såkaldte Reichsparteitage. Speer udfærdigede efter Hitlers ordre planer for Welthauptstadt Germania – en omfattende ombygning af Berlin, som skulle finde sted efter krigen, og som blandt andet indebar opførelse af enorme bygninger, anlæggelse af brede boulevarder og reorganisering af byens transportsystem.
Som rustningsminister lykkedes det for Speer at øge den tyske krigsproduktion til langt hen i 1944 på trods af massive og ødelæggende bombardementer fra De Allierede. Efter krigen blev han stillet for krigsforbryderdomstolen i Nürnberg og blev idømt 20 års fængsel for sin rolle i det nazistiske styre, først og fremmest på grund af anvendelsen af tvangsarbejdere. Som "nazisten, der sagde undskyld", påtog han sig ved Nürnbergprocessen og i sine udgivne erindringer et generelt ansvar for de forbrydelser, der var begået af det nazistiske styre i Tyskland. Der hersker dog fortsat usikkerhed om, hvorvidt Speer spillede en konkret rolle i nazisternes forfølgelse af jøder og om, hvor meget han kendte til Holocaust. Han udstod det meste af sin straf i Spandau-fængslet i Vestberlin.
Speer udgav efter sin løsladelse i oktober 1966 to selvbiografiske bøger, som blev bestsellere: Fra triumf til katastrofe (originaltitel Erinnerungen) og Spandauer Tagebücher, som detaljeret beskriver hans tætte, personlige forhold til Hitler og gav læsere og historikere et enestående indblik i, hvorledes det nazistiske styre fungerede. Han skrev senere en tredje bog, Der Sklavenstaat – meine Auseinandersetzungen mit der SS, om SS. Speer døde af et slagtilfælde i 1981, mens han var på besøg i London.
Speer blev født i Mannheim i en velhavende middelstandsfamilie. Han var den anden af Albert og Luise Speers tre sønner. I 1918 flyttede familien permanent til deres sommerbolig på Schloss-Wolfsbrunnenweg i Heidelberg. "Kærlighed og varme var fraværende i hjemmet i Speers ungdom", ifølge Henry T. King, viceanklager i Nürnberg, som skrev en bog om Speer. Speer ville oprindeligt være matematiker, men hans far sagde, at hvis han valgte en sådan levevej, ville han komme til at "leve et liv uden penge, position og fremtid". I stedet fulgte Speer i sin fars og bedstefars fodspor og studerede arkitektur.Speer begyndte sine arkitekturstudier på Universität Karlsruhe (TH) i stedet for en af de mere prestigefyldte uddannelsesinstitutioner, fordi hyperinflationskrisen i 1923 begrænsede hans forældres indkomst. Da krisen i 1924 var overstået, skiftede han til det "langt mere velanskrevne" Technische Universität München. I 1925 skiftede han igen institution – denne gang til Technische Universität Berlin – hvor han studerede under Heinrich Tessenow, som Speer beundrede meget. Året efter eksamen i 1927 blev Speer Tessenows assistent, en stor ære for en mand på 23. Som Tessenows assistent underviste Speer i nogle af hans fag, mens han fortsatte sine egne videregående studier. I München og senere i Berlin indledte Speer et nært langvarigt venskab med Rudolf Wolters, som også studerede hos Tessenow.I sommeren 1922 begyndte Speer at kurtisere Margarete Weber (1905–1987). Speers klassebevidste mor, som følte at Weber-familien var socialt lavere rangerende (Herr Weber var en dygtig håndværker, som beskæftigede 50 arbejdere), rynkede på næsen af forholdet. Trods denne modstand blev de to gift i Berlin den 28. august 1928, men der gik syv år inden Margarete Speer første gang blev inviteret til at bo i sine svigerforældres hus.
Speer har udtalt, at han som ung var upolitisk og kun deltog i et nazistisk møde i Berlin i december 1930 fordi nogle af hans studerende indtrængende havde opfordret ham til det. Han blev overrasket over at se Hitler klædt i et pænt blåt jakkesæt frem for den brune uniform, han optrådte i på nazistiske plakater, og blev meget imponeret ikke blot af Hitlers forslag, men også af manden selv. Adskillige uger senere deltog han i et nyt møde, selv om taleren her var Joseph Goebbels. Speer blev bekymret over den måde, Goebbels oppiskede forsamlingen til hysteri. Trods sin bekymring kunne Speer ikke frigøre sig fra det indtryk, Hitler havde gjort på ham. Den 1. marts 1931 meldte han sig ind i NSDAP og blev medlem nr. 474.481.Speers første stilling i partiet var som leder af partiets bilistforening i Berlinforstaden Wannsee. Han var den eneste nazist i byen, der havde bil. Speer rapporterede til partilederen i Berlins Westend, Karl Hanke, som ansatte Speer – uden løn – til at indrette en bygning, som han netop havde lejet. Hanke var begejstret over resultatet.I 1931 opgav Speer sin stilling som Tessenows assistent på grund af lønnedgang og flyttede til Mannheim i håb om at kunne bruge sin fars forbindelser til at få opgaver. Det havde han ikke større held med, og hans far gav ham arbejde som leder af den ældre Speers ejendomme. I juli 1932 besøgte Speer sammen med sin kone Berlin for at hjælpe partiet inden valget til rigsdagen. Mens de var i Berlin, anbefalede Hanke den unge arkitekt til Joseph Goebbels til at hjælpe med at renovere partiets hovedkvarter i Berlin. Speer, som var på vej på på ferie med sin kone til Østpreussen, accepterede opgaven. Da den var løst, vendte Speer tilbage til Mannheim og blev der under Hitlers magtovertagelse i januar 1933.Efter magtovertagelsen kaldte Hanke Speer tilbage til Berlin. Goebbels, den nye propagandaminister, gav Speer til opgave at renovere ministeriets bygning på Wilhelmplatz. Speer stod også for 1. maj-arrangementet i 1933 i Berlin. I sine erindringer skrev han, at da han så det oprindelige udkast for mødet i Berlin på Hankes skrivebord, bemærkede han, at det ville komme til at ligne en skyttefest. Hanke, som nu var Goebbels' statssekretær (viceminister), opfordrede ham til at gøre det bedre.  Hitler var, som Speer senere fandt ud af, begejstret for ideen med enorme flag). Goebbels tog æren for det. Tessenow var ikke så begejstret: "Tror De, at De har skabt noget særligt? Det er prangende, det er det hele."
Tilrettelæggerne af Partidagen i 1933 bad Speer om at indsende tegninger. De bragte ham i kontakt med Hitler for første gang. Hverken tilrettelæggerne eller Rudolf Hess turde godkende hans planer, og Hess sendte Speer til Hitlers lejlighed i München for at få hans godkendelse. Da Speer trådte ind, var den nye rigskansler i gang med at rense en pistol, som han lagde væk for at kaste et kort interesseret blik på planerne, hvorpå han godkendte dem uden at se på den unge arkitekt. De skaffede Speer hans første nationale post som nazipartiets "kommissionerede for det kunstneriske og tekniske udseende af partimøder og demonstrationer".Speers næste store opgave var at være forbindelsesled til byggefagene i Berlin under Paul Troosts renovering af rigskancelliet. Som rigskansler havde Hitler residens i bygningen og kom hver dag for at blive orienteret af Speer og bygningsinspektøren om renoveringens gang. Efter et af disse møder inviterede Hitler Speer på frokost til arkitektens store begejstring. Hitler udviste betydelig interesse for Speer under frokosten og fortalte ham senere, at han havde været på udkig efter en ung arkitekt, som kunne realisere hans drømme om det nye Tyskland. Speer blev hurtigt en del af Hitlers inderkreds. Han skulle møde op hos Hitler om morgenen til en spadseretur eller samtale, være konsulent i arkitekturforhold og diskutere Hitlers ideer. De fleste dage blev han inviteret på middag.De to mænd fandt ud af, at de havde meget til fælles. Hitler beskrev Speer som en "broder i ånden", for hvem han altid havde næret "de varmeste menneskelige følelser".  Den unge ambitiøse arkitekt var blændet af sin hurtige opstigen og nære tilknytning til Hitler, som sikrede ham en strøm af opgaver fra regeringen og fra partitoppen. Speer udtalte i Nürnberg: "Jeg tilhørte en kreds, som bestod af andre kunstnere og hans personlige stab. Hvis Hitler overhovedet havde haft venner, ville jeg bestemt have været en af hans nære venner."
Da Troost døde den 21. januar 1934, blev Speer i praksis partiets ledende arkitekt. Hitler udnævnte Speer til leder af Det ledende byggekontor, hvilket nominelt placerede ham i Rudolf Hess' stab.En af Speers første opgaver efter Troosts død var Zeppelinfeld stadion – paradeområdet, som endnu ikke var bygget, da Leni Riefenstahl lavede sit propagandafilm-mesterværk Triumph des Willens i 1934. Den store paraplads er her Luitpold Arena. Zeppeliner Feld, der var endnu større, kunne rumme 340.000 mennesker. Tribunen var påvirket af Pergamon Alteret i Anatolien, men var forstørret til en enorm skala. Speer insisterede på, at så mange begivenheder som muligt skulle afholdes om aftenen, både for at gøre sine lyseffekter mere bemærkelsesværdige og for at nedtone synet af de enkelte nazister, hvoraf mange var overvægtige. Speer omringede stedet med 130 søgelys. De skabte en en "katedral af lys" eller, som det blev kaldt af den britiske ambassadør Sir Nevile Henderson, en "katedral af is". Speer beskrev det som sit smukkeste værk, og et som har overlevet tidens tand.Nürnberg skulle efter planerne have mange flere officielle nazistiske bygninger, men de fleste blev aldrig bygget. Det gjaldt Deutsches Stadion, som skulle have plads til 400.000 tilskuere, mens en endnu større paradeplads, Märzfeld (Marsmarken), beregnet for våbenrevyer, skulle kunne rumme en halv million mennesker.  Den var flankeret af borgagtige tårne, der kun blev delvis færdiggjort, og i 1960erne blev sprængt bort. 
Samtidig med at han planlagde det, opfandt Speer begrebet "ruinværdi", dvs. at store bygninger skulle bygges på en sådan måde, at de ville efterlade æstetiske ruiner i tusinder af år. Sådanne ruiner skulle vidne det Det tredje riges storhed, lige som antikke græske eller romerske ruiner var symbol på storheden i disse civilisationer. Hitler gik begejstret ind for konceptet og gav ordre til, at alle betydningsfulde bygninger i riget skulle bygges i overensstemmelse hermed.
Speer kunne ikke undgå at se de brutale overgreb, som det nazistiske styre begik, selv om de havde beskeden effekt på ham. Kort efter De lange knives nat gav Hitler Speer ordre til at tage håndværkere med til bygningen, som rummede vicekansler Franz von Papens kontorer, og begynde at omdanne den til et sikkerhedshovedkvarter, selv om det stadig var optaget af von Papens embedsmænd. Speer og hans gruppe gik ind i bygningen, hvor de kom til at stå over for en blodpøl, angiveligt fra liget af Herbert von Bose, von Papens sekretær, som var blevet dræbt der. Speer fortalte, at synet ikke påvirkede ham – udover at han undgik det pågældende rum.Da Hitler ikke syntes om Werner Marchs tegninger til Berlins Olympiske Stadion til de olympiske sommerlege i 1936, som var for modernistiske, ændrede Speer planerne ved at tilføje en stenoverflade. Speer tegnede den tyske pavillon til  internationale udstilling i Paris i 1937. Den tyske og den sovjetiske pavillon stod over for hinanden. Da han ved spionage fandt ud af, at det sovjetiske projekt omfattede to kolossale figurer, som så ud til at overstråle den tyske bygning, ændrede Speer sin plan, så den kom til at omfatte en stor kube, der visuelt skulle virke som en stopklods for Sovjetunionens fremstød og med en stor ørn øverst, som kiggede ned på dem (i vestlig retning!). Begge pavilloner fik guldmedaljer.
I 1937 udnævnte Hitler Speer til Generalbauinspektor i rigshovedstaden med rang af viceminister i rigsregeringen. Posten indeholdt ekstraordinære beføjelser over byen Berlin og betød, at Speer kun var underlagt Hitler. Det betød også, at Speer blev medlem af rigsdagen, selv om denne forsamling efter bemyndigelsesloven i 1933 havde meget lidt at skulle have sagt. Hitler beordrede Speer til at lave planer for ombygning af Berlin. Planerne var fokuseret på en fem km lang boulevard fra nord mod syd, som Speer kaldte Prachtstrasse (pragtgaden) eller "nord-syd aksen". Speer planlagde at bygge Volkshallei den nordlige ende af boulevarden. Det var en enorm forsamlingsbygning med en kuppel på over 210 meter og med plads til 180.000 mennesker. I den sydlige ende af aksen skulle der bygges en triumfbue, som skulle være næsten 130 meter høj og kunne rumme Triumfbuen i Paris i åbningen. 2. verdenskrigs udbrud i 1939 førte til udsættelse og senere opgivelse af disse planer. En del af pladsen, som skulle bruges til boulevarden, skulle fremskaffes ved at samle Berlins jernbanelinjer. Speer tilknyttede Wolters som medlem af sin gruppe af arkitekter med særligt ansvar for pragtgaden. Da Speers far så modellen af det nye Berlin, sagde han til sin søn: "Du er blevet fuldstændig sindssyg.". Der var formentlig blot, ligesom i tilfældet Hitler, tale om storhedsvanvid, megalomani.
I januar 1938 bad Hitler Speer om at bygge et nyt Rigskancelli på samme sted som det eksisterende og sagde, at han havde brug for det i en fart af udenrigspolitiske årsager og ikke senere end den 10. januar 1939 til nytårskuren for diplomater. Det var et enormt projekt, da det eksisterende kancelli var i fuld gang. Efter at have konsulteret sine assistenter gik Speer ind på at gennemføre opgaven. Selv om området ikke kunne ryddes før i april, lykkedes det Speer at bygge den store, imponerende bygning på ni måneder. Bygningen omfattede marmorgalleriet på 146 m, næsten dobbelt så langt som Spejlsalen på slottet i Versailles. Speer beskæftigede tusinder af arbejdere i toholdsskift. Hitler, som havde holdt sig væk fra projektet, blev overvældet, da Speer afleverede det fuldt møbleret to dage før tiden. Tessenow var knap så imponeret og sagde til Speer, at han skulle have brugt ni år på projektet. Det nye kancelli blev beskadiget under Slaget om Berlin i 1945 og blev efterfølgende nedrevet af sovjetrusserne, som brugte marmoret til det sovjetiske krigsmindesmærke i Tiergarten, omtrent hvor Speers Grosse Strasse (Nord-syd-aksen, der førte fra Kuppelhallen i N til Centralbanegården i S,og skulle munde ud i Øst-vest-aksen i Tiergarten, foran pladsen med Kuppelhallen. .Under kancelliprojektet indtraf pogromen under krystalnatten. Speer omtalte den ikke i første udkast til sine Erindringer, og det var kun efter indtrængende råd fra sin forlægger, at han tilføjede at have set ruinerne af centralsynagogen i Berlin fra sin bil.
Speer støttede Felttoget i Polen og den efterfølgende krig, selv om han erkendte, at det i mindste fald ville føre til udsættelse af hans arkitektoniske drømme. I sine senere år forklarede Speer sin levnedsbeskriver Gitta Sereny, hvordan han følte i 1939: "Jeg var selvfølgelig fuldt ud klar over, at Hitler prøvede på at komme til at dominere Verden ... på det tidspunkt bad jeg ikke om noget bedre. Det var hele pointen i mine bygninger. De ville have set groteske ud, hvis Hitler havde siddet stille i Tyskland. Alt, hvad jeg ønskede, var, at denne store mand skulle dominere kloden."Speer stillede sin lejlighed til rådighed for Wehrmacht. Da Hitler protesterede og sagde, at det ikke var Speers opgave at beslutte, hvordan hans arbejdere skulle anvendes, ignorerede Speer ham simpelthen. Blandt Speers fornyelser var hurtigtudrykkende styrker til at bygge veje eller fjerne murbrokker. Inden længe blev disse styrker brugt til at rydde op efter bombenedslag. Efterhånden som krigen fortsatte, først med store tyske sejre, fortsatte Speer det forberedende arbejde på planerne for Berlin og Nürnberg, fordi Hitler insisterede, og Speer ikke kunne overbevise ham om behovet for at udskyde fredstidsbyggeprojekter. Speer førte også tilsyn med byggerier for Wehrmacht og Luftwaffe og opbyggede en betydelig organisation til at håndtere dette arbejde.I 1940 foreslog Josef Stalin, at Speer skulle besøge Moskva. Stalin havde især været imponeret af Speers arbejde i Paris og ønskede at møde "rigets arkitekt". Hitler svingede mellem morskab og vrede og tillod ikke Speer at rejse af frygt for, at Stalin ville gemme Speer i et rottehul, indtil et nyt Moskva rejste sig. Da Tyskland invaderede Sovjetunionen i 1941, begyndte Speer trods Hitlers forsikringer at tvivle på, at projekterne i Berlin nogensinde ville blive færdiggjort.
Den 8. februar 1942 omkom rustningsminister Fritz Todt ved et flystyrt kort efter starten fra Hitlers østhovedkvarter i Rastenburg. Speer, som var kommet til Rastenburg den foregående aften, havde taget mod Todts tilbud om at flyve med ham til Berlin, men havde aflyst det nogle timer inden afgang pga. træthed efter rejsen og et sent natligt møde med Hitler. Samme dag udpegede Hitler Speer som Todts efterfølger på alle hans poster. I sine erindringer husker Speer mødet med Hitler og sin egen tøven over at påtage sig et ministeransvar, som han kun accepterede, fordi Hitler beordrede ham til det. Speer nævnte også, at Hermann Göring hastede til Hitlers hovedkvarter, da han hørte om Todts død i håb om at overtage Todts beføjelser. I stedet præsenterede Hitler Göring for et fait accompli med Speers udnævnelse, hvilket fik Göring til at rejse hjem uden at deltage i Todts begravelse.Da Speer blev minister, var den tyske økonomi i modsætning til den britiske, ikke fuldt omstillet til krigsproduktion. Der blev stadig fremstillet forbrugsgoder i næsten samme omfang som i fredstid. Ikke mindre end fem "øverste autoriteter" havde indflydelse på våbenproduktionen. Kun få kvinder var beskæftiget i fabrikkerne, som kun kørte i et skift. En aften kort efter sin tiltrædelse tog Speer på besøg på en våbenfabrik i Berlin og fandt ingen mennesker på fabriksområdet.
Speer centraliserede magten over krigsøkonomien i sin egen person. Fabrikker fik selvstyre eller, som Speer udtrykte det, "selv-ansvar", og hver fabrik koncentrerede sig om et enkelt produkt. Med Hitlers stærke støtte (Hitler sagde: "Speer, jeg vil underskrive hvad som helst, der kommer fra Dem"), delte han våbenområdet efter våbensystemer, hvor det var eksperter frem for embedsmænd, der stod for ledelsen af hver afdeling. Ingen afdelingschef måtte være over 55, da de, som var ældre, havde let til at forfalde til "rutine eller arrogance" – og ingen næstkommanderende måtte være over 40. Over disse afdelinger var der en central planlægningskomite med Speer som formand, som i stigende grad havde ansvaret for krigsproduktionen og efterhånden for hele den tyske økonomi. Ifølge referatet fra en konference ved hærens overkommando i marts 1942: "Det er kun Speers ord, der tæller nu om stunder. Han kan gribe ind i alle afdelinger. Han står allerede over alle afdelinger ... i det hele taget er Speers holdning fokuseret på sagen."  Goebbels skrev i sin dagbog i juni 1943, "Speer er stadig i kridthuset hos Føreren. Han er bestemt et geni til organisering." Speer var så dygtig i sin stilling, at han i slutningen af 1943 i store kredse inden for den nazistiske elite blev anset som en mulig efterfølger for Hitler.Selv om Speer havde magt, var han naturligvis underordnet Hitler. Nazispidser gik nogle gange uden om Speer og søgte ordrer direkte fra Hitler. Da Speer beordrede fredstids-byggearbejde suspenderet, fik de nazistiske Gauleitere (distriktledere) dispensationer til deres yndlingsprojekter. Da Speer prøvede at få Hanke udnævnt til Generalfuldmægtig for beskæftigelse (Generalbevollmächtigter für den Arbeitseinsatz) for at optimere brugen af tysk arbejdskraft udpegede Hitler under indflydelse af Martin Bormann i stedet Fritz Sauckel. Frem for at øge antallet af kvinder på arbejdsmarkedet og tage skridt til en bedre organisering af tysk arbejdskraft, hvilket Speer foretrak, gik Sauckel ind for at importere arbejdskraft fra de besatte lande – og hentede arbejdere til bl.a. Speers våbenfabrikker.
Den 10. december 1943 besøgte Speer den underjordiske fabrik Dora-Mittelbau, som fremstillede V2-raketter med arbejdskraft fra koncentrationslejre. Chokeret over arbejdsbetingelserne (5,7 % af arbejdsstyrken døde den måned) og for at sikre, at arbejderne var i tilstrækkelig god stand til at udføre arbejdet, beordrede Speer forbedrede betingelser for arbejderne og bygning af den overjordiske Dora lejr. På trods af disse ændringer endte det med, at halvdelen af arbejderne i Mittelwerk døde. Speer kommenterede senere: "forholdene for disse fanger var rent faktisk barbariske, og en følelse af dyb involvering og personlig skyld rammer mig hver gang, jeg tænker på dem."I 1943 havde de allierede opnået luftoverlegenhed over Tyskland, og bombninger af tyske byer og industrier var blevet almindelige. De Allierede koncentrerede imidlertid ikke deres strategiske bombeoffensiv mod den tyske industri, og det lykkedes Speer, med sine evner for at improvisere, at overvinde tabene ved bombningerne. På trods af tabene blev den tyske kampvognsproduktion øget med 80 %, og produktionstiden for ubåde blev reduceret fra et år til to måneder. Produktionen fortsatte med at stige indtil andet halvår af 1944, hvor der var produceret tilstrækkeligt udstyr til 270 divisioner, selv om hæren kun havde 150 divisioner i felten.I januar 1944 blev Speer syg af komplikationerne af et betændt knæ, og han var væk fra sit kontor i tre måneder. Under hans fravær forsøgte en række af hans rivaler, først og fremmest Göring, Bormann og SS-lederen Heinrich Himmler), at få nogle af hans beføjelser overført til sig. I april lykkedes det dem at fratage ham ansvaret for byggeriet, og Speer sendte straks et bittert brev til Hitler, som sluttede med et tilbud om at træde tilbage. Da han vurderede, at Speer var uundværlig for krigsindsatsen, overtalte feltmarskal Erhard Milch Hitler til at få sin minister til at genoverveje sagen. Hitler sendte Milch til Speer med en meddelelse, som ikke omtalte uoverensstemmelsen, men i stedet udtrykte, at han stadig satte Speer så højt som tidligere. Ifølge Milch udbrød Speer, da han hørte dette: "Føreren kan kysse mig i røven!" Efter en længere diskussion overtalte Milch Speer til at trække sin opsigelse tilbage, hvis han fik sine beføjelser tilbage. Speer besøgte Hitler den 23. april 1944, og Hitler forsikrede, at "alt vil forblive, som det var, og Speer er leder for al tysk byggevirksomhed".  Ifølge Speer havde han nok vundet denne uoverensstemmelse, men det havde Hitler også, "for han ønskede og behøvede mig tilbage i sit hjørne, og han fik mig".
Speers navn var med på listen over medlemmer i en regering efter Hitler, som konspiratorerne bag "20. juli-attentatet" mod Hitler havde udarbejdet. På listen var der et spørgsmålstegn og en tilføjelse "skal overtales" ud for hans navn, hvilket formentlig reddede ham fra de omfattende udrensninger, der fulgte efter det fejlslagne attentatforsøg.I februar 1945 arbejdede Speer, som for længst havde forstået, at krigen var tabt, på at forsyne områder, der stod for at blive besat, med fødevarer og materialer til at bringe dem gennem de hårde tider, der lå forude. Den 19. marts 1945 udstedte Hitler Nero-befalingen, som gav ordre til, at den brændte jords taktik i såvel Tyskland som de besatte lande skulle tages i brug. Hitlers ordre berøvede Speer enhver mulighed for at blande sig i udførelsen af dekretet, og Speer konfronterede Hitler og fortalte ham, at krigen var tabt. Hitler gav Speer 24 timer til at genoverveje sin stilling, og da de to mødtes dagen efter, svarede Speer, "Jeg står ubetinget bag Dem." Han krævede imidlertid eneret til at gennemføre Nero-befalingen, og Hitler underskrev en ordre herom. Med denne ordre i hånden arbejdede Speer på at overtale generaler og Gauleitere til at omgå Nero-befalingen og undgå unødige ofre af mennesker og industri, som der ville blive brug for efter krigen.Da det nazistiske regime brød endeligt sammen, lykkedes det Speer at nå til et relativt sikkert område i nærheden af Hamborg, men han besluttede sig for et sidste, risikabelt besøg i Berlin for at besøge Hitler en sidste gang. Speer udtalte i Nürnberg, "Jeg følte, at det var min pligt ikke at løbe bort som en kujon, men at stå over for ham igen." Speer besøgte Førerbunkeren den 22. april. Hitler syntes rolig og noget distræt, og de havde en lang usammenhængende samtale, hvorunder Hitler forsvarede sine handlinger og meddelte Speer sin hensigt om at begå selvmord og blive brændt. I den offentliggjorte udgave af Speers erindringer fortæller han, at han bekendte over for Hitler, at han havde trodset Nero-befalingen, men han forsikrede Hitler om sin personlige loyalitet, hvilket bragte tårer i diktatorens øjne.  Gitta Sereny, som senere skrev en biografi om Speer, bemærkede at: "Psykologisk er det muligt, at det var på den måde, at han huskede begivenheden, for det var på den måde han gerne ville have ønsket at opføre sig, og den måde han gerne ville have at Hitler skulle reagere. Men realiteten er, at intet af dette fandt sted, og vores vidne herom er Speer selv." Sereny fortsætter med at bemærke, at Speers oprindelige udkast til sine memoirer ikke indeholdt bekendelsen og Hitlers tårefyldte reaktion, men indeholdt en direkte benægtelse af, at nogen bekendelse eller følelsesmæssig udveksling fandt sted, som det havde været hævdet i en artikel i et fransk blad.Næste morgen forlod Speer Førerbunkeren, mens Hitler afmålt bød ham farvel. Speer gik igennem det beskadigede Rigskancelli en sidste gang, inden han forlod Berlin og tog tilbage til Hamborg. Den 29. april, dagen før sit selvmord, skrev Hitler sit testamente. I dokumentet blev Speer fjernet fra regeringen og erstattet af sin underordnede Karl-Otto Saur.
Efter Hitlers død tilbød Speer sine tjenester til den såkaldte Flensburg regering, som blev ledet af Hitlers efterfølger, Karl Dönitz, og spillede en betydningsfuld rolle i dens kortlivede styre. Den 15. maj ankom amerikanerne og spurgte Speer, om han var villig til at levere oplysninger om effekten af luftkrigen. Speer indvilligede, og i løbet af de næste dage leverede han informationer om en lang række emner. Det var først den 23. maj, længe efter at de tyske tropper havde overgivet sig, at de allierede fængslede medlemmerne af Flensburg regeringen og formelt afsluttede Nazi-Tysklands eksistens.Speer blev forhørt i adskillige interneringscentre for nazister. I september 1945 fik han at vide, at han ville blive anklaget for krigsforbrydelser, og nogle dage senere blev han ført til Nürnberg og fængslet der. Speer blev anklaget for alle fire punkter: Først for at have deltaget i en fælles plan eller komplot 
om at begå forbrydelser mod freden. Dernæst for planlægning, igangsætning og gennemførelse af en angrebskrig og andre forbrydelser mod freden. For det tredje for krigsforbrydelser og endelig for forbrydelser mod menneskeheden.
Den amerikanske højesteretsdommer Robert Jackson, den øverste anklager i Nürnberg, hævdede, at "Speer deltog i planlægning og udførelse af programmet til at tvinge krigsfanger og udenlandske arbejdere ind i tyske krigsindustrier, hvilket forøgede produktionen, mens arbejderne svandt hen på grund af sult." Speers advokat, Dr. Hans Flächsner, beskrev Speer som en kunstner, der var skubbet ind i et politisk liv, men som altid forblev uideologisk, og som var blevet lovet af Hitler, at han kunne vende tilbage til arkitekturen efter krigen. Under sit vidneudsagn påtog Speer sig ansvar for nazistyrets handlinger:
I det politiske liv er der et ansvar for en persons egen sektor. Inden for det er han naturligvis fuldt ansvarlig. Men udover det er der et fælles ansvar, når han har været en af lederne. Hvem ellers kan stilles til ansvar for, hvad der sker, om ikke de nærmeste medarbejdere omkring statsoverhovedet?
En observatør ved retsagen journalist og forfatter William L. Shirer skrev at sammenlignet med sine medanklagede "gjorde Speer det mest ligefremme indtryk af dem alle og ... under den lange retssag talte han ærligt og uden forsøg på at undslippe sit ansvar og sin skyld". Speer bevidnede, at han havde planlagt at dræbe Hitler i begyndelsen af 1945 ved at kaste en beholder med giftgas ind i bunkerens luftindtag.  Han sagde, at hans bestræbelser blev forhindret af en høj mur, som var blevet bygget rundt om luftindtaget.  Speer sagde, at hans motiv var fortvivlelse over at erkende, at Hitler planlagde at trække det tyske folk med sig i faldet. Speers påståede attentatplan blev mødt med nogen skepsis. Speers arkitektrival Hermann Giesler snerrede, "den næstmest magtfulde mand i staten havde ingen stige."Speer blev fundet skyldig i krigsforbrydelser og forbrydelser mod menneskeheden, mens han blev frikendt for de andre to anklager. Den 1. oktober 1946 blev han idømt 20 års fængsel. Mens tre af de otte dommere (to sovjetiske og en amerikansk) oprindelig gik ind for dødsstraf til Speer, var de øvrige dommere imod, og de nåede et kompromis efter to dages diskussion og "studehandel". I dommen hed det at:
... i de afsluttende faser af krigen [var Speer] en af de få mænd, som havde mod til at fortælle Hitler, at krigen var tabt, og tage skridt til at forhindre den meningsløse ødelæggelse af produktionsanlæg, såvel i de besatte områder som i Tyskland. Han gennemførte sin modstand mod Hitlers brændte jords taktik ... ved med overlæg at sabotere det med betydelig personlig risiko til følge.
Tolv af de anklagede blev dømt til døden (herunder Bormann, in absentia) og tre blev frikendt; kun syv af de anklagede blev idømt fængsel.  De ventede i cellerne i Nürnberg, mens de allierede diskuterede, hvor og under hvilke betingelser, de skulle holdes fængslet.
Den 18. juli 1947 blev Speer og hans seks medfanger, som alle var højt placeret i nazistyret, fløjet fra Nürnberg til Berlin under kraftig bevogtning. Fangerne blev ført til Spandaufængslet i den britiske sektor i Vestberlin og fik fangenumre. Speer blev nr. 5. I begyndelsen sad fangerne i isolation undtagen en halv time om dagen og fik hverken lov til at tale med hinanden eller med vagterne. Efterhånden blev de stramme regler lempet, især i de tre ud af fire måneder, hvor de vestallierede havde kontrollen. Speer anså sig selv for en udstødt blandt sine medfanger, fordi han havde påtaget sig ansvar i Nürnberg.Speer gjorde en bevidst indsats for at bruge sin tid så produktivt som muligt. Han skrev: "Jeg er besat af ideen om at bruge tiden som indespærret til at skrive en betydningsfuld bog ... Det kunne forandre fængselscellen til et studerekammer." Fangerne fik forbud mod at skrive erindringer, og posten blev alvorligt begrænset og censureret. På grund en venligsindet oppasser kunne Speer få sine skriverier, der efterhånden fyldte 20.000 ark,  sendt til sin ven Rudolf Wolters. I 1954 havde Speer afsluttet sine erindringer, og Wolters sørgede for at få dem overført til 1.100 maskinskrevne sider,, og de blev senere brugt som grundlag for bogen Erindringer. Speer kunne også sende breve og meddelelser til banken og modtage skrivepapir og breve udefra. Hans mange breve overbragt hemmeligt til sine børn dannede grundlag for Spandauer Tagebücher.Da udkastet til erindringer var færdige og hemmeligt viderebragt, ledte Speer efter et nyt projekt. Han fandt det, mens han fik sin daglige motion ved at gå i cirkler rundt i fængselsgården. Ved omhyggeligt at måle længden af runderne satte Speer sig for at gå afstanden fra Berlin til Heidelberg. Han udvidede derefter sin ide til en verdensomspændende rejse og forestillede sig de steder, han "rejste" igennem, mens han gik rundt om fængselsgården. Speer bestilte rejsebøger og andre materialer om de lande, som han forestillede sig at gennemrejse, så han så vidt som muligt kunne danne sig et præcist billede.  
Omhyggeligt beregnede han hver meter, han "rejste" og kortlagde afstande på den rigtige verdens geografi. Han begyndte i det nordlige Tyskland, passerede gennem Asien gennem en sydlig rute, inden han gik ind i Sibirien, krydsede Beringstrædet og fortsatte sydpå, til han ved slutningen af sin indespærring endte 35 km syd for Guadalajara i Mexico.Speer brugte en stor del af sin tid og energi på at læse. Spandaufængslet havde ikke noget bibliotek, så bøger blev tilsendt fra Spandaus kommunebibliotek. Fra 1952 kunne fangerne også bestille bøger fra Berlins centralbibliotek i Wilmersdorf. Speer var en læsehest og læste over 500 bøger i løbet af de første tre år i Spandau. Han læste klassiske romaner, rejsebøger, bøger om det gamle Egypten og biografier om personer som Lucas Cranach, Friedrich Preller og Genghis Khan. Speer arbejdede i fængselshaven for sin fornøjelse for at have noget fornuftigt at tage sig til, mens han var ramt af skriveblokade. Han fik lov til at opbygge en ambitiøs have og ændrede, hvad han betegnede som et vildnis til noget, den amerikanske kommandant i Spandau beskrev som "Speers Edens have". Speers støtter blev ved med at kræve ham løsladt. Blandt dem var Charles de Gaulle, den amerikanske diplomat George Ball, den tidligere amerikanske højkommissær John J. McCloy, og den tidligere anklager i Nürnberg Hartley Shawcross. Willy Brandt var ligedes en stærk fortaler for Speer, hvis løsladelse han støttede, og sendte blomster til hans datter den dag, han blev løsladt, og afsluttede afnazificeringen af Speer, som ellers ville have betydet, at hans ejendom skulle konfiskeres. En afkortelse af straffen krævede imidlertid alle fire besættelsesmagters samtykke, og de sovjetiske myndigheder afslog ethvert forslag. Speer udstod sin fulde straf og blev løsladt ved midnat, da den 1. oktober 1966 begyndte.
Speers løsladelse var en mediebegivenhed verden over, så journalister og fotografer flokkedes i gaden uden for Spandau og i forhallen til det hotel i Berlin, hvor Speer tilbragte sine første timer i frihed i over 20 år.  Speer havde imidlertid ikke mange kommentarer og gemte de fleste til et stort interview, som blev offentliggjort i Der Spiegel i november 1966, hvori han tog personligt ansvar for forbrydelser begået af nazistyret. Han opgav planer om at vende tilbage til arkitekturen, da to partnere døde kort inden hans løsladelse, og gennemgik i stedet sine skrifter, som blev til to selvbiografiske bøger. Senere researcherede og udgav han en tredje om Himmler og SS. Hans bøger, ikke mindst Erindringer (på tysk, Erinnerungen)) og Spandau: The Secret Diaries, giver et enestående personligt indblik i personlighederne i det tredje rige og er værdsat af historikerne. Speer blev hjulpet ved udformningen af bøgerne af Joachim Fest og Wolf Jobst Siedler fra forlaget Ullstein.Efter udgivelsen af sine bøger gav han betydelige beløb til jødisk velgørenhed. Ifølge Siedler udgjorde de op imod 80 % af hans honorarer. Speer gav pengene anonymt, dels af frygt for at de ville blive afvist, dels af frygt for at blive kaldt en hykler.Allerede i 1953, da Wolters kraftigt havde opponeret mod, at Speer i udkastet til sine erindringer omtalte Hitler som en forbryder, havde Speer forudset, at han ville komme til at miste "ganske mange venner", når hans bøger blev udgivet.  Det gik i opfyldelse, da nære venner såsom Wolters og billedhuggeren Arno Breker lagde afstand til ham efter udgivelsen af Erindringer. Hans Baur, Hitlers personlige pilot, mente at "Speer må have mistet fornuften."  Wolters undrede sig over, at Speer ikke "red rundt i en bodsskjorte og delte ud af sin velstand til ofrene for nationalsocialismen, afsvor alle livets bekvemmeligheder og levede af insekter og vild honning".Speer stillede sig i vidt omfang til rådighed for historikere og andre forskere.  Han gav et stort dybdeborende interview til juninummeret af Playboy,1971, hvori han udtalte: "Hvis jeg ikke opdagede det, var det fordi jeg ikke ønskede at opdage det."  I oktober 1973 rejste Speer for første gang til Storbritannien og fløj til London under falsk navn for at give et interview til BBCs Midweek program. I lufthavnen i Heathrow blev han tilbageholdt i otte timer, mens de britiske immigrationsmyndigheder fastslog hans rigtige identitet. Indenrigsminister Robert Carr gav Speer opholdstilladelse i 48 timer. Mens han var i London 8 år senere for deltage i et andet program på BBC, fik han et slagtilfælde og døde den 1. september 1981.Selv mod slutningen af sit liv fortsatte Speer med at sætte spørgsmålstegn ved sine handlinger under Hitler. I sin sidste bog om SS, spørger han "Hvad ville der være sket, hvis Hitler havde bedt mig om at træffe beslutninger, som fordrede den yderste hensynsløshed? ... Hvor langt ville jeg være gået? ... Hvis jeg havde haft en anden stilling, i hvilket omfang ville jeg så have givet ordre til grusomheder, hvis Hitler havde givet mig besked på at gøre det?"  Speer besvarede ikke spørgsmålene.
Der er ikke meget tilbage af Speers arkitektoniske værker udover planer og fotografier. Få af de bygninger, som Speer tegnede i nazitiden, findes i dag i Berlin. Dog står der stadig en række lygtepæle langs Straße des 17. Juni, som Speer tegnede. Tribunen på Zeppelinfeld stadion i Nürnberg er delvis nedrevet, men findes ellers stadig.
Som Generalbauinspektor i Berlin havde Speer ansvaret for den centrale forvaltning for genhusning. Fra 1939 og frem anvendte forvaltningen Nürnberglovene til at udsætte jødiske beboere fra ejendomme, som blev ejet af ikke-jøder i Berlin, for at skaffe plads til ikke-jødiske lejere, som blev husvilde på grund af saneringer eller udbombninger. Det endte med, at 75.000 jøder blev udsat på denne måde. Speer var opmærksom på disse aktiviteter og forhørte sig om, hvordan de skred frem. Der eksisterer mindst et originalt memo, hvor Speer spørger til disse forhold, og det samme gør dagbogen over forvaltningens aktiviteter, som blev ført af Wolters.Speer overlod efter sin løsladelse dagbogen til Bundesarchiv, men i en redigeret udgave, hvori Wolters havde fjernet enhver omtale af jøderne. Da historikeren David Irving opdagede, at der var afvigelser mellem denne dagbog og andre dokumenter, forklarede Wolters situationen til Speer, der svarede Wolters, at de relevante sider i den oprindelige dagbog skulle "ophøre med at eksistere". Wolters destruerede dog ikke dagbogen, og da hans venskab med Speer blev dårligere, tillod han en studerende, Matthias Schmidt, som skrev en doktordisputats, adgang til den oprindelige dagbog, og som efter at være blevet doktor skrev en bog om emnet: Albert Speer: The End of a Myth. Speer anså Wolters' handlinger for at være "forræderi" og "en kniv i ryggen". Den oprindelige dagbog havnede i Bundesarchiv i 1983, efter at både Speer og Wolters var døde.
Speer fastholdt i Nürnberg og i sine erindringer, at han ikke havde faktisk viden om Holocaust. I Erindringer skrev han, at han i midten af 1944 fik at vide af Hanke, som var Gauleiter i Nedre Schlesien), at han aldrig skulle tage imod en invitation til at inspicere en koncentrationslejr i Øvre Schlesien, da "han havde set noget der, som han ikke måtte beskrive, og ikke kunne beskrive". Speer konkluderede senere, at Hanke måtte have talt om Auschwitz, og bebrejdede sig selv, at han ikke havde udspurgt Hanke nærmere eller havde søgt nærmere oplysninger fra Himmler eller Hitler:
"Disse sekunder [da Hanke fortalte dette til Speer, og Speer undlod nærmere undersøgelse] var øverst i min bevidsthed, da jeg over for den internationale domstol i Nürnberg udtalte, at som en højtplaceret leder i Riget, måtte jeg dele det fulde ansvar for alt, hvad der var sket. For fra det øjeblik var jeg moralsk uafvaskelig. Af frygt for at opdage noget, som kunne have fået mig til at afvige fra min kurs, havde jeg lukket øjnene ... fordi jeg fejlede på daværende tidspunkt. føler jeg mig stadig i dag ansvarlig for Auschwitz i en helt igennem personlig form."
En stor del af kontroversen om Speers viden om Holocaust har været koncentreret om hans tilstedeværelse på Posenkonferencen den 6. oktober 1943, hvor Himmler holdt en tale, hvori han gav detaljer om det igangværende massemord til naziledere. Himmler sagde: "Den alvorlige beslutning måtte tages om at få dette folk til at forsvinde fra jordens overflade ... i de lande vi har besat, vil det jødiske spørgsmål være håndteret ved årets udgang." Speer omtales flere gange i talen, og Himmler lader til at tale til ham direkte. I sine erindringer omtaler Speer sin egen tale til tilhørerne (som foregik tidligere på dagen), men omtaler ikke Himmlers tale.
I 1971 udgav den amerikanske historiker Erich Goldhagen en artikel, hvori han hævdede, at Speer var til stede under Himmlers tale. Ifølge Fests biografi om Speer ville "Goldhagens beskyldning så sandelig have været mere overbevisende", hvis ikke han havde sat formentlig belastende udtalelser, som kædede Speer sammen med Holocaust, i citationstegn og tillagt Himmler dem,  når de rent faktisk var opfundet af Goldhagen. Som svar, og efter omfattende undersøgelser i Bundesarchiv i Koblenz, sagde Speer, at han havde forladt Posen omkring middag (længe inden Himmlers tale) for at rejse til Ulveskansen, Hitlers hovedkvarter i Rastenburg. I Erindringer som blev udgivet inden Goldhagens artikel, skrev Speer, at om aftenen efter konferencen blev mange højt placerede nazister så fulde, at de måtte have hjælp til at komme om bord på det særtog, som skulle køre dem til et møde med Hitler. En af hans biografer, Dan van der Vat, mener at dette nødvendigvis medfører, at han måtte have været tilstede i Posen på det tidspunkt og må have hørt Himmlers tale. Som svar på Goldhagens artikel har Speer hævdet, at da han skrev Erindringer tog han fejl og beskrev en hændelse, som fandt sted ved en anden konference i Posen et år senere, som om den var foregået i 1943.I 2005 skrev den britiske avis The Daily Telegraph, at der var dukket dokumenter op, som antydede, at Speer havde givet tilladelse til brug af materialer til udvidelse af Auschwitz efter at to af hans assistenter havde besigtiget lejren på en dag, da næsten 1.000 jøder blev myrdet. Dokumenterne skulle bære kommentarer i Speers egen håndskrift. Speers biograf Gitta Sereny hævdede, at Speer på grund af sin voldsomme arbejdsbyrde ikke personligt kunne have været klar over sådanne aktiviteter.Debatten om Speers viden om eller delagtighed i Holocaust gjorde ham til et symbol for folk, som var involveret i nazistyret, men som endnu ikke havde eller hævdede ikke at have taget aktiv del i styrets grusomheder. Som filminstruktøren Heinrich Breloer bemærkede: "[Speer skabte] et marked for folk, som sagde: 'Tro mig, jeg vidste ikke noget om [Holocaust]. Se bare på Førerens ven, han vidste det heller ikke.'"
Edgar, David (2000), Albert Speer: Based on the Book Albert Speer: His Battle with Truth by Gitta Sereny (a play), Nick Hern Books, ISBN 1854594850. 
Fest, Joachim (1999), Speer: The Final Verdict, translated by Ewald Osers and Alexandra Dring, Harcourt, ISBN 0151005567. 
Fest, Joachim (2007), Albert Speer:  Conversations with Hitler's Architect, translated by Patrick Camiller, Polity Press, ISBN 0745639186. 
King, Henry T. (1997), The Two Worlds of Albert Speer: Reflections of a Nuremberg Prosecutor, University Press of America, ISBN 0761808728. 
Schmidt, Matthias (1984), Albert Speer: The End of a Myth, St Martins Press, ISBN 031201709X. 
Sereny, Gitta (1995), Albert Speer: His Battle With Truth, Knopf, ISBN 0394529154. 
Speer, Albert (1970), Inside the Third Reich [Oversat af Richard and Clara Winston], New York and Toronto: Macmillan, Skabelon:LCCN. . Genudgivet i paperback i 1997 af Simon & Schuster, ISBN 978-0-684-82949-4(Original tysk udgave: Speer, Albert (1969), Erinnerungen [Reminiscences], Berlin and Frankfurt am Main: Propyläen/Ullstein, OCLC 639475. )
(dansk udgave: Speer, Albert (2003), Erindringer, København: Schønberg, ISBN 87-570-1655-0. )Speer, Albert (1976), Spandau: The Secret Diaries [Oversat af  Richard and Clara Winston], New York and Toronto: Macmillan, ISBN 978-0-02-612810-0. (Original tysk udgave: Speer, Albert (1975), Spandauer Tagebücher [Spandau Diaries], Berlin and Frankfurt am Main: Propyläen/Ullstein, OCLC 185306869. )
(Norsk udgave: Speer, Albert (1976), Fengselsdagbok, Oslo: Nyt Nordisk Forlag. )Speer, Albert (1981), Infiltration: How Heinrich Himmler Schemed to Build an SS Industrial Empire, Macmillan, ISBN 0026128004. (Original tysk udgave: Speer, Albert (1981), Der Sklavenstaat : meine Auseinandersetzungen mit der SS [The Slave State:  My Battles with the SS], Deutsche Verlags-Anstalt, ISBN 9783421060594, OCLC 7610230. )
(Norsk udgave: Speer, Albert (1982), Slavestaten : mine oppgjør med SS, Gyldendal, ISBN 82-05-13305-0. )Speer, Albert;  et al. (1995), Architektur. Arbeiten 1933-1942, Propyläen, ISBN 3549054467.  CS1 maint: Explicit use of et al. (link)
Speer, Albert: Moderne tysk arkitektur, Volk und Reich Verlag, 1941. 105 sider, illustreretvan der Vat, Dan (1997), The Good Nazi: The Life and Lies of Albert Speer, George Weidenfeld & Nicolson, ISBN 0297817213. 
"Gespräch mit Albert Speer über Adolf Hitler und das Dritte Reich", Der Spiegel, 1966 (46): 48–62, 7. november 1966. (Svensk udgave: Samtal med Albert Speer / Raimond Bengtsson. – CEWE, 1983. 165 sider. – ISBN 91-7542-111-9)
Affidavit of Albert Speer (engelsk): Vidneudsagn, beediget og underskrevet i München den 15. juni 1977, oversat til engelsk fra den tyske original på Jewish Virtual Library.
Albert Speer's Berlin (engelsk og tysk): Interaktive kort og 3D rekonstruktioner af Speers bygninger i Berlin.
Speer und Er (tysk): Dokudrama med anklager om hans rolle f.eks. ved bygningen af Auschwitz.GA-ikon.