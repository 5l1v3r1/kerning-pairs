
Alcatraz Federal Penitentiary (dansk: Alcatraz Føderale Fængsel) eller United States Penitentiary, Alcatraz Island, ofte blot kaldet Alcatraz, var et føderalt fængsel af højeste sikkerhedsklasse på Alcatraz Island, to kilometer ud for kysten ved San Francisco i Californien i USA. Fængslet blev drevet fra 1934 til 1963.
Hovedfængslet blev bygget i årene 1910-1912 som et militærfængsel, men allerede i 1860'erne var der blevet bygget et fort på øen. Stillehavsafdelingen af United States Disciplinary Barracks på Alcatraz blev overtaget af det amerikanske justitsministerium den 12. oktober 1933, og øen blev et føderalt fængsel i august 1934, efter at bygningerne var blevet moderniseret for at kunne opfylde kravene til et fængsel med højeste sikkerhed. På grund af denne høje sikkerhed og Alcatraz' placering i de kolde farvande og stærke strømme i bugten ud for San Francisco, mente man, at flugt fra Alcatraz var umulig, og at fængslet var USA's sikreste.
Alcatraz blev designet til fanger, som løbende havde skabt problemer i andre føderale fængsler. Fængslet er et af verdens mest berygtede og mest kendte og har i årenes løb huset 1.576 af Amerikas mest hensynsløse forbrydere, herunder Al Capone, Robert Franklin Stroud (også kendt som "Birdman of Alcatraz"), George "Machine Gun" Kelly, "Bumpy" Johnson, Rafael Cancel Miranda, Mickey Cohen, Arthur R. "Doc" Barker, James "Whitey" Bulger og Alvin "Creepy" Karpis (der afsonede længere på Alcatraz end nogen anden indsat). På øen var der også boliger til fængselsstyrelsens ansatte og deres familier. I alt har 36 fanger lavet 14 flugtforsøg i løbet af fængslets 29 år; de mest bemærkelsesværdige var det voldelige flugtforsøg i maj 1946, der er kendt som "Slaget ved Alcatraz" og den sandsynligvis succesfulde flugt fra Alcatraz i juni 1962, som blev forsøgt af Frank Morris, John Anglin og Clarence Anglin, og som betragtes som et af de mest indviklede flugtforsøg, der nogensinde er udtænkt. På grund af for høje drifts- og vedligeholdelsesomkostninger og et dårligt omdømme blev Alcatraz lukket den 21. marts 1963.
Cellehuset på tre etager indbefattede de vigtigste fire fængselsblokke, A-, B-, C- og D-blokken samt inspektørens kontor, visitationsværelset, biblioteket og barberen. Fængselscellerne målte typisk 2,7 meter gange 1,5 meter, og der var ca. 2,0 meter til loftet. Cellerne var primitive og tilbød intet privatliv; møblementet bestod af en seng, et skrivebord samt en håndvask og et toilet på bagvæggen og nogle få møbler, men ikke noget tæppe. Sorte mennesker blev adskilt fra resten, da raceforulempelser var udbredt. D-blokken husede de værste indsatte, og fem celler for enden af blokken blev betegnet som "The Hole" ("Hullet"), hvor fanger, der opførte sig dårligt, blev sendt hen i perioder for at få en - ofte - brutal straf. Spisesalen og køkkenet lå adskilt fra hovedbygningen i en udvidet del, hvor både indsatte og ansatte spiste tre måltider om dagen sammen. Gangene i fængslet blev opkaldt efter store amerikanske gader såsom Broadway og Michigan Avenue. At arbejde i fængslet blev betragtet som et privilegium for indsatte, og mange af de bedre indsatte blev beskæftiget i Model Industries Building og New Industries Building i løbet af dagen og blev inddraget aktivt i at levere forsyninger til militæret inden for fx syning og træarbejde foruden udførelse af diverse vedligeholdelse og tøjvask.
I dag er det angiveligt hjemsøgte fængsel et offentligt museum, der drives af National Park Services Golden Gate National Recreation Area og er en af San Franciscos største turistattraktioner, der tiltrækker omkring 1,5 millioner besøgende om året. De eroderede bygninger i det tidligere fængsel har været under reparation i den seneste tid.
Alcatraz' centrale celleblok ligger på den placering, hvor det militære citadel og fængsel oprindeligt lå, og som havde ligget på Alcatraz-øen siden 1860'erne. Et nyt cellehus blev bygget i 1910-1912 for et budget på 250.000 dollars, og ved indvielsen var den 152 meter lange bygning angiveligt den længste betonbygning i verden på det tidspunkt. I 1933-1934 stod bygningen stadig, men blev moderniseret og kom til at fungere som det centrale cellehus i det føderale fængsel, indtil det blev lukket i 1963. Da det nye betonfængsel blev opført i 1910-1912, blev mange materialer genbrugt ved opførelsen. Jerntrapper og døren nær barberen for enden af A-blokken blev benyttet fra det gamle citadel, og massive granitblokke, der oprindeligt blev brugt som geværstøtter, blev genbrugt i kajanlæggets skotter og støttemure. Mange af de gamle tremmer blev brugt til at forstærke væggene, hvilket senere skulle forårsage strukturelle problemer i murværket, da mange tremmer placeret nær kanten eroderedes gennem årene af den salte luft og blæst..
Efter den amerikanske hærs brug af øen i 80 år (1850-1933), kom øen, der hører under det amerikanske justitsministerium, under den føderale fængselsstyrelse. Formålet med denne overdragelse var at straffe dem, der var involveret i den grasserende kriminalitet, der herskede i USA i 1920'erne og 1930'erne. Kasernen på Alcatraz blev erhvervet af det amerikanske justitsministerium den 12. oktober 1933, og øen blev en af fængselsstyrelsens føderale system af forbedringsanstalter i august 1934. Omdannelsen til et føderalt fængsel stod i 260.000 dollars og fandt sted fra januar 1934. Dr. George Hess i USA Public Health Service blev udnævnt til førstelæge i fængslet, og Dr. Edward W. Twitchell blev ansat som konsulent i psykiatri på Alcatraz i januar 1934. Hospitalsfaciliteterne blev kontrolleret af tre tjenestemænd fra Marinehospitalet i San Francisco. Fængselsstyrelsens personale ankom til Alcatraz i begyndelsen af februar, blandt dem Loring O. Mills, der fungerede som førstefuldmægtig. I april 1934 blev det gamle materiale fjernet fra fængslet, og der blev skåret huller i betonen, og 269 cellerfronter blev installeret, bygget ved hjælp af fire vognladninger stål bestilt fra Stewart Iron Works. En legende på værket siger, at en forsendelse af jern ved et uheld faldt i San Francisco-bugten under transporten fra San Francisco til Alcatraz, og at den aldrig blev bjærget og derfor måtte genbestilles. To af fire nye trapper blev bygget foruden 12 døre til forsyningskorridorer samt riste øverst i cellerne. Den 26. april brød en tilfældig lille brand ud på taget, og en elektriker blev såret i foden ved at tabe et kloakdæksel på den. Et hegn omkring Alcatraz blev opført af Anchor Post Fence Company, lighuset blev udstyret med nødbelysning, og et omstilllingsbord blev sat op af Enterprise Electric Works. I juni 1934 begyndte Teletouch Corporation of New York installationen af en "elektromagnetisk pistol eller et metalafsløringssystem" på Alcatraz, og detektorer blev sat op på kajen, foran indgangen til celleblokken og ved lågen ved bagindgangen. Vagterne blev instrueret i at betjene de nye låseanordninger den 30. juli 1934, og det nye radioudstyr blev testet af både den amerikanske kystvagt og San Franciscos politi på samme dag. En afsluttende kontrol og gennemgang blev foretaget de to første dage i august.
Alcatraz var designet til huse fanger, som kontinuerligt havde forårsaget problemer i andre føderale fængsler, altså en slags "sidste udvejs-fængsel" til de værste af de værste forbrydere, som ikke havde noget håb om rehabilitering. Kl. 9:40 om morgenen den 11. august 1934 ankom det første parti af 137 fanger med jernbane fra fængslet i Leavenworth i Kansas til Santa Venetia i Californien, inden de blev eskorteret til Alcatraz, i håndjern og bevogtet af omkring 60 særlige FBI-agenter, US Marshalls og jernbanens sikkerhedsfolk. Omkring 32 fanger fra det oprindelige militærfængsel skal også have været blandt de første indsatte. Hovedparten af fangerne var berygtede bankrøvere og bedragere, mordere eller sodomister. Blandt de første fanger var der også 14 mænd fra McNeil Island i Washington. Den 22. august ankom 43 fanger fra Atlanta Penitentiary og 10 fra Lewisburg i Pennsylvania. Den 1. september ankom en fange fra Washington Asylum and Jail og syv fra District of Columbia Reformatory i Virginia. Den 4. september ankom et andet parti bestående af 103 fanger med tog fra Leavenworth. Der fortsatte med at komme fanger, hovedsagelig fra Leavenworth og Atlanta i 1935, og inden den 30. juni 1935 havde fængselsvæsenet samlet 242 fanger på Alcatraz, selv om nogle fanger som Verrill Rapp allerede var blevet overført fra Alcatraz nogle måneder tidligere. På den første årsdag som et føderalt fængsel, den 30. juni 1935, bemærkede fængselsstyrelsen, at: "Etableringen af denne institution har ikke kun tilvejebragt et sikkert sted for tilbageholdelsen af vanskelige kriminelle, men har tillige haft en god virkning på disciplinen i vores andre fængsler. Ingen alvorlige forstyrrelser af nogen art er blevet rapporteret i løbet af året". Metaldetektorerne forårsagede til at begynde med et problem ved overophedning og måtte ofte være slukket. Teletouch Corporation blev ansat til at løse problemet, men det mislykkedes; i 1937 blev deres kontrakt opsagt, og de blev opkrævet over 200 dollars for tre nye detektorer, som blev leveret af Federal Laboratories.Den 10. januar 1935 forårsagede en alvorlig storm et jordskred på Alcatraz, hvilket fik Model Industries Building til at skride. Dette markerede starten på en række ændringer af bygningerne på øen. Der blev etableret et kystsikringssystem, og et vagttårn blev bygget på taget i juni 1936, og samme måned blev den tidligere kasernebygning omdannet til 11 nye lejligheder og ni enkeltværelser for ungkarle. På dette tidspunkt boede 52 familier på Alcatraz Island, herunder 126 kvinder og børn. Problemerne med industribygningen og de fortsatte forsyningsproblemer i nogle af de gamle bygninger og systemer førte til omfattende arbejder i 1937, herunder opsætning af et nyt gitterværk, der var modstandsdygtigt overfor værktøj, på ventilatorerne på taget af cellehuset, to nye kedler i kraftværket og en ny pumpe til saltvandet, der blev brugt til sanitære formål samt rækværk på trapperne. I 1939-1940 blev ombygninger for 1,1 million dollars sat i gang, herunder opførelsen af New Industries Building, en gennemgribende renovering af kraftvæket med ibrugtagningen af en ny dieselmotor, bygningen af et nyt vandtårn for at løse vandopbevaringproblemet, opførelsen af nye boligblokke for officerer, udbedringer af anløbsbroen samt omdannelsen af D-blokken til isolationsceller. Renoveringsarbejderne blev afsluttet i juli 1941. Værkstederne i New Industries Building var meget produktive og fremstillede hæruniformer og bagagenet og andre emner, som var stærkt efterspurgte under Anden Verdenskrig.
Alcatraz blev berygtet fra starten som det hårdeste fængsel i Amerika og anses af mange for at være verdens mest frygtindgydende fængsel fra den tid, og tidligere indsatte har ofte rapporteret om den brutalitet og de umenneskelige forhold, som underkastede deres mentale helbred hårde prøver. Ed Wutke var den første fange, der begik selvmord i Alcatraz, og Rufe Persful huggede sine fingre af efter at have taget en økse fra brandbilen og tiggede en anden indsat at gøre det samme mod den anden hånd. En forfatter beskrev Alcatraz som "San Francisco-bugtområdets store skraldespand, hvori hvert føderalt fængsel dumpede sine mest rådne æbler". I 1939 angreb den nye amerikanske justitsminister Frank Murphy fængslet, idet han sagde: "Hele institutionen er udtryk for et psykologisk miljø, som bygger en skummel, ambitiøs holdning op blandt de indsatte". Fængslets omdømme blev ikke bedret af indsættelsen af flere af Amerikas mest farlige kriminelle, herunder Robert Stroud, "Birdman of Alcatraz", i 1942, som tilbragte 17 år på øen. Men noget modstridende sit ry og den kendsgerning, at mange tidligere indsatte kaldte fængslet "Hellcatraz" baseret på de rædsler, nogle fanger rapporterede, meddelte andre fanger, at levevilkårene i Alcatraz var meget bedre end i de fleste andre fængsler i landet, især mht. maden, og mange ønskede frivilligt at afsone på Alcatraz.Den 3. december 1940 myrdede Henri Young medfangen Rufus McCain. Han løb nedenunder fra møbelværkstedet til skrædderen, hvor McCain arbejdede, og stak ham brutalt i nakken med en kniv. McCain døde fem timer senere. Young var blevet dømt for mord og sendt til Alcatraz i 1933 og var involveret i et flugtforsøg fra Alcatraz, under hvilket den berømte gangster Doc Barker blev skudt og døde. Young tilbragte næsten 22 måneder i isolation, men fik senere lov til at arbejde på møbelværkstedet. Han sad på anklagebænken i 1941, hvilket bragte Alcatraz i yderligere miskredit, da Youngs advokater hævdede, at han ikke kunne gøres ansvarlig for mordene, fordi han havde været underkastet en "grusom og usædvanlig straf". Young blev dømt for manddrab, og hans fængselsstraf blev kun forlænget med et par år.
I 1950'erne var fængselsforholdene blevet forbedret, og fangerne fik gradvist flere privilegier; fx måtte de spille musikinstrumenter, se film i weekenden, male og høre radio; det strenge tavshedskrav blev lempet, og fanger fik lov til at tale roligt med hinanden. Men fængslet var fortsat upopulært på fastlandet i 1950'erne, og det var den dyreste fængselsinstitution i USA og fortsatte med at være opfattet af mange som Amerikas mest ekstreme fængsel. I sin årsberetning for 1952 opfordrede direktør James V. Bennett til, at man erstattede Alcatraz med en mere centraliseret institution. En rapport fra 1959 fremhævede, at Alcatraz var mere end tre gange så dyr at drive end det gennemsnitlige amerikanske fængsel, idet det kostede ti dollars pr. fange om dagen sammenlignet med tre dollars pr. fange pr. dag i de fleste andre fængsler. Problemet med Alcatraz blev forværret af det faktum, at fængselsbygningens tilstand var blevet alvorligt forværret, da den var udsat for den salte luft og vind i San Francisco-bugten, og at det ville koste fem millioner dollars at gøre noget ved problemet. Større reparationer begyndte i 1958, men i 1961 vurderede ingeniører, at det var håbløst at reparere på Alcatraz, og Robert F. Kennedy fremlagde planer for en ny topsikret institution i Marion i Illinois. Efter flugten fra Alcatraz i juni 1962 blev fængslet genstand for intense undersøgelser, og med de store problemer med bygningerne og de løbende regninger blev fængslet lukket den 21. marts 1963. I en afsluttende rapport fra fængselsstyrelsen hed det om Alcatraz Federal Penitentiary: "Institutionen tjente et vigtigt formål ved at tage presset af nogle af de ældre og stærkt overfyldte fænglser i Atlanta og Leavenworth og på McNeil Island og muliggjorde, at flugtkunstnere, storbedragere, inkarnerede kriminelle og andre, som det var nødvendigt at isolere, kunne flyttes til en mindre, tæt bevogtet institution".I dag er fængslet et museum og en af San Franciscos største turistattraktioner, der tiltrækker omkring 1,5 millioner besøgende om året. De besøgende ankommer med båd og får en rundvisning i cellehuset og på øen samt et diasshow med indtalte anekdoter fra tidligere indsatte, vagter og betjente fra Alcatraz. Atmosfæren i det tidligere fængsel stadig anses for at være "uhyggelig" og "kølig". Selvom National Park Service og National Registry of Historic Places passer stedet, har de stærkt eroderede bygninger i det tidligere fængsel været genstand for restaurationsarbejder i den seneste tid.
Ifølge fængselsbetjentene, var flugtmulighederne det første en straffefange tænkte på, når han havde sat fod på Alcatraz' kaj. Fængslet var i drift i 29 år, og fængselsvæsenet hævder, at ingen fange har haft held til at undslippe. I alt har 36 fanger lavet 14 flugtforsøg; to mænd har forsøgt to gange. 23 af fangerne blev fanget igen, seks blev skudt og dræbt under deres flugt, to druknede, og fem er rapporteret "bortkomne og formodentlig druknede".Det første mislykkede forsøg på at undslippe fængslet blev foretaget den 27. april 1936 af Joe Bowers, der havde til opgave at brænde affald på forbrændingsanlægget. Han forsøgte at flygte i løbet af tjenestetiden ved at klatre op over hegnet. Da han blev opdaget og modsatte sig ordrerne til at komme ned fra fængselsbetjenten i den vestlige vejs vagttårn vagttårn, blev han skudt. Han blev alvorligt kvæstet under faldet på over 50 meter og døde.Det første flugtforsøg, der skulle anrette skader på Alcatraz' ry som et "flugtsikkert" fængsel blev foretaget den 16. december 1937 af Theodore Cole og Ralph Roe. Under deres arbejde i en af fængslets workshops, skar de jernstængerne væk fra vinduet og kravlede ned og gik i vandet for at flygte. Det var en stormfuld dag, og bugtens vand var meget oprørt. Da de flygtende ikke blev fundet, blev de på grund af det voldsomme vejrlig erklæret druknede af fængselsmyndighederne.
Det mest voldsomme flugtforsøg fandt sted den 2.-4. maj 1946, hvor et mislykket forsøg fra seks fanger førte til Slaget ved Alcatraz, også kendt som "Alcatraz Blastout". Det blev udført af seks fanger, Bernard Coy, Joseph Cretzer, Sam Shockley, Clarence Carnes, Marvin Hubbard og Miran Thompson. De overtog dristigt kontrollen med celleblokken ved at overmande vagterne og officererne og indtog våbendepotet og nøglerne til døren ud til gården. Deres mål var at flygte med båd fra anløbsbroen. De fik imidlertid ikke nøglerne til yderdøren, og derfor besluttede de sig for at kæmpe sig ud. I kampen, der fulgte, formåede de at holde to vagter som gidsler, som de endte med at dræbe efter to dage. Foranlediget af Shockley og Thompson skød Cretzer gidslerne på meget tæt hold; en af vagterne, William Miller, bukkede under for sine kvæstelser, mens den anden vagt, Harold Stites (som havde forhindret det tredje flugtforsøg fra Alcatraz) blev dræbt ved cellehuset. Shockley, Thompson og Carnes tog tilbage til deres celler, men de tre andre, Coy, Cretzer og Hubbard, fortsatte kampen. US Marines blev sat ind og dræbte de tre fanger. I denne kamp blev, udover vagterne og de dræbte fanger, 17 vagter og en fange også såret. Shockley, Thompson, og Carnes blev retsforfulgt for drabet på vagterne, og retten tilmålte dem dødsstraf. Shockley og Thompson kom i gaskammeret i San Quentin i december 1948, men Carnes, som var kun 19 år gammel, fik en ny livstidsstraf.Den 11. juni 1962 foretog Frank Morris, John Anglin og Clarence Anglin et af de mest indviklede flugtforsøg, der nogensinde er udtænkt. Bag fangernes celler i B-blokken (hvor flygtende fanger blev interneret) var der en ubevogtet forsyningsskakt, der var ca. en meter bred. Fangerne mejslede den fugt-beskadigede beton væk fra området omkring udluftningen, der førte ud til den nævnte korridor, ved hjælp af værktøjer såsom en metalske og en elektrisk boremaskine, der var lavet vha. en stjålet støvsugermotor. De arbejdede med den, når der blev spillet harmonika i musiktimen, så støjen ikke blev opdaget, og de fremskridt, de gjorde på hullet, blev dækket med falske vægge, som i de mørke afkroge af cellerne narrede vagterne.
Flugtvejen førte op gennem en ventilationsskakt; fangerne fjernede ventilatoren og motoren og erstattede dem med et stålgitter, så der lige netop var plads nok til, at et menneske kunne komme ind. De producerede papmachédukker udstyrede med menneskehår fra barberen og lagde dem i deres senge. De flygtende byggede også en oppustelig redningsflåde ved hjælp af over 50 stjålne regnfrakker. De byggede flåden på toppen af cellehuset, skjult for vagterne. Da de tog flugten, forlod de fængslet via taget.Den officielle undersøgelse blev gennemført af FBI, som fik hjælp af en anden fange, Allen West, som var en del af udbrydergruppen, men som var blevet efterladt. Wests falske væg blev nemlig ved med at skride, så han var nødt til at fiksere den med cement. Morris og Anglins havde imidlertid fremskyndet deres tidsplan. West huggede desperat løs på væggen, men da han nåede ud, var hans følgesvende væk. Fangernes ting, herunder padler af krydsfinér og dele af regnfrakkeflåden, blev opdaget på den nærliggende Angel Island. FBI's undersøgelse varede fra 1962 til december 1979, før den blev lukket. Den officielle rapport om flugten fastslog, at fangerne druknede i det kolde vand i bugten, mens de forsøgte at nå fastlandet, da det var usandsynligt, at de kunne klare de to kilometer ind til fastlandet på grund af de kraftige havstrømme og det kolde havvand med temperaturer på 10-13 grader. Der har imidlertid siden dengang været rapporter om, at der var en ulovlig båd i bugten på flugtnatten, at mændene skal have stjålet en Chevrolet på fastlandet, at de er blevet observeret, og at venner og familiemedlemmer har modtaget mange postkort og beskeder fra dem, omend uden underskrift. Moderen til Anglin-brødrene fik anonymt tilsendt blomster hver Mors dag, og to meget høje usædvanlige kvinder blev set ved hendes begravelse, før de forsvandt. Der blev også foretaget et opkald til politimesterkontoret dagen efter flugten fra en mand, der hævdede at være John Anglin. Flugten fremstilles i filmen, Flugten fra Alcatraz (1979) med Clint Eastwood, Fred Ward og Jack Thibeau som hhv. Frank Morris, John Anglin og Clarence Anglin, mens Allen West blev spillet af Larry Hankin, omend figuren i filmen har navnet Charley Butts. Filmen antyder kraftigt, at mændene nåede ind til fastlandet.
Fængslet havde oprindeligt en stab på 155 personer, herunder den første fængselsinspektør James A. Johnston og underinspektøren Cecil J. Shuttleworth, som begge ansås for at være "jernmænd". Fængslets personale var ikke uddannet i rehabilitering, men veltrænet i sikkerhedsforhold. Vagterne og ansatte i Alcatraz fik varierende lønninger. En ny vagt, der ankom i december 1948, blev tilbudt 3.024,96 dollars om året, men der var et fradrag på 6 % til pensionering, svarende til 181,50 dollar om året. Vagterne arbejdede typisk 40 timer om ugen i fem skift à otte timer. Vagter, der arbejdede mellem kl. 18.00 og kl. 6.00, modtog et tillæg på 10 %, og vagter, der påtog sig overarbejde, skulle indberette det og få det godkendt af inspektøren. Betjente betalte 25 cent for måltiderne og blev opkrævet en leje på ti dollars for en lejlighed på øen; lejen indbefattede tøjvask. Større familier blev dog opkrævet 20-43 dollars om måneden for en større bolig samt yderligere betaling for vasketøjet. Et dokument fra fængselsstyrelsen fra 1960 viste, at det gennemsnitlige antal indsatte i fængslet mellem 1935 og 1960 var på 263. Det højeste antal indsatte var 302 personer i 1937, mens det laveste antal var på 222 i 1947.Administrationens vigtigste kontorer lå ved indgangen til fængslet. Her lå også inspektørens kontor. Kontoret havde et skrivebord med radio og telegrafudstyr, en skrivemaskine og en telefon. Der var også et kontor til underindspektøren og en sekretær, samt et postkontor, et befalingskontor, en regnskabsafdeling og et kontrolrum, som var udstyret med ny og moderne teknologi i 1961. Dertil kommer betjentstuen, våbenkammeret, et visitationscenter og toiletter.
Alcatraz-fængslets kælder indeholdt fangehuller og brusekabiner. Hovedtrappen ned til fangehullet lå langs Sunrise Alley ved A-blokken, men man kunne også komme derned via en trappe under en lem, der befandt sig i D-blokkens korridor. Alle besøg på Alcatraz krævede forudgående skriftlig godkendelse fra inspektøren.Der havde oprindelig været et hospital på Alcatraz, da der var et militært fængsel på øen i slutningen af det 19. århundrede. I løbet af sin tid som et føderalt fængsel var hospitalet placeret over spisesalen på anden sal. De hospitalsansatte var offentligt ansatte læger og sygeplejersker, der havde fået arbejde i den føderale fængselstjeneste på Alcatraz. Lægerne holdt ofte kun nogle dage eller måneder på Alcatraz, da kun få af dem kunne tåle de voldelige indsatte, som ofte ville overrumple dem, hvis de ikke fik visse lægemidler. Fanger ved dårligt helbred blev ofte holdt på hospitalet; mest berømt var Stroud og Capone, der tilbragte årevis på hospitalet.
Da fængselsstyrelsen overtog Alcatraz Federal Penitentiary den 1. januar 1934, markerede det starten på en række tiltag, der skulle styrke sikkerheden og gøre Alcatraz et "flugtsikkert" fængsel i højeste sikkerhedsklasse samt forbedre vilkårene for personalet, der stod for drift og vedligeholdelse. Tidens teknologiske fremskridt blev udnyttet og indbygget i bygningerne på Alcatraz, herunder sikkerhedsvagtstårnene, der blev placeret udenfor på fire strategiske steder, ombygningen af cellerne, der dels betød, at man helt undgik, at cellerne grænsede op til en ydre væg og dels udstyrede dem med "fronter der var modstandsdygtige overfor værktøj og låseanordninger, der blev styret fra kontrolbokse"; alle vinduer blev endvidere sikret med jerngitre, elektromagnetiske metaldetektorer blev placeret ved indgangen til spisesalen og fængslets workshops, og fjernstyrede tåregasbeholdere blev opsat på passende steder; bevæbnede vagter med maskingeværer patruljerede i korridorerne, toilet- og el-anlæg blev forbedret, gamle tunneler med beton blev lukket for at undgå skjulesteder og mulig flugt for fangerne, og endelig blev der gennemført mærkbare ændringer og forbedringer af de beboelsesmuligheder, der blev stillet til rådighed for vagter, inspektører og kaptajnen, idet forbedringerne varierede med beboernes rang. Homer Cummings, der var justitsminister, og Sanford Bates, fængselsstyrelsens første direktør samt inspektør Johnston samarbejdede meget tæt for at skabe "et legendarisk fængsel", der passede til tiden, hvilket medførte, at Alcatraz Federal Penitentiary også blev kendt som Uncle Sam's Devil's Island (Onkel Sams Djævleø).
Selv om Alcatraz var udformet, så det kunne rumme de "værste af de værste" kriminelle, der skabte problemer i andre fængsler i henhold til de retningslinjer og bestemmelser, der var fastsat af strenge administratorer, kunne retterne ikke bestemme, at en fange skulle sendes direkte til Alcatraz, hvor dårligt han end havde opført sig i andre fængsler, og hvor mange gange han end måtte have forsøgt at flygte. Fanger, der blev sendt til Alcatraz, blev grundigt undersøgt og vurderet, før de kom til øen. Sikkerheden i fængslet blev prioriteret højt, og døre, låse, elektriske installationer m.v. blev konstant tjekket for at sikre, at der ikke skulle opstå en uønsket situation. På en almindelig dag blev fangerne talt 13 gange, og det antalsmæssige forhold mellem fanger og vagter var det laveste i noget amerikansk fængsel på den tid. Hoveddøren var lavet af massivt stål, der gjorde den næsten umulig for fangerne at benytte som eventuel flugtvej. Øen havde mange vagttårne, hvoraf de fleste sidenhen er blevet revet ned. Herfra kunne man bevogte fangerne på forskellige tidspunkter på dagen, hvor sikkerheden kunne være blevet kompromitteret. Fx var der vagttårne på hver af arbejdsbygningerne for at sikre, at de indsatte ikke skulle forsøge at flygte i løbet af arbejdsdagen. Gården og andre dele af fængslet havde et hegn, der var over 7,5 meter højt og toppet med pigtråd, for det tilfælde at en indsat skulle forsøge at flygte under gårdturen. En tidligere ansat i fængslet har sammenlignet sit fængselsjob med at være dyrepasser eller et tidligere job på en gård, fordi fangerne ikke blev rehabiliteret eller uddannet, men behandlet som dyr, som han således sendte ud for at "pløje markerne", når nogle af dem skulle arbejde i løbet af dagen og derefter tælle dem op og fodre dem og så videre. Han omtalte disse fire år af sit liv med arbejdet i fængslet som et "totalt spild af sit liv". Gangene blev regelmæssigt patruljeret af vagter, som passerede gennem portene langs dem. Den mest trafikerede korridor var "Broadway" mellem B- og C-blokken, da den lå midt i fængslet og ikke kun blev benyttet af vagter, men også af andre af fængslets ansatte.Ved afslutningen af hvert 20 minutters måltid i spisesalen blev gafler, skeer og knive lagt ud på bordet og omhyggeligt talt for at sikre, at intet var blevet taget for at blive brugt som potentielt våben. I de tidlige år var det fangerne forbudt at tale, mens man spiste, men reglen blev senere lempet, forudsat at fangerne talte roligt sammen.Våbensalen lå i gården ved en af spisesalens ydre mure. Der var en metaldetektor uden for spisesalen af sikkerhedsmæssige årsager. Spisesalen havde tåregasbeholdere opsat på spærene i loftet, og de kunne aktiveres ved fjernstyring, hvis de indsatte forsøgte på optøjer eller viste tegn på at ville flygte. Den første inspektør, James A. Johnston, kom altid ind i spisesalen alene og ubevæbnet, men der var kraftig bevogtning omkring ham. Flere optøjer brød ud i spisesalen i Alcatraz' historie. De fanger, der ikke var involveret i kampene gemte sig under spisesalens borde for at undslippe en eventuel ildkamp.
Et register over de indsatte viser, at der har været 1.576 fanger på Alcatraz i alt i løbet af dets tid som statsfængsel; nogle kilder oplyser dog et tal på 1.557. Fængselscellerne, der var nøje designet, så ingen celle stødte op til en ydervæg, målte typisk 2,7 meter gange 1,5 meter, og der var ca. 2,0 meter til 
loftet. Cellerne var primitive og udstyret med en seng, et skrivebord og en håndvask og et toilet på bagvæggen samt nogle få møbler, men ikke noget tæppe. Et ventilationshul på 1,5 gange 2,3 cm var dækket af et metalgitter og befandt sig på bagvæggen i cellerne og ledte ud til cellernes forsyningsskakt. Fangerne kunne ikke gå uset på toilettet; toiletterne udsendte en stærk stank, fordi de blev skyllet med saltvand. Der blev ikke installeret vandhaner med varmt varm før begyndelsen 1960'erne, kort før fængslet blev lukket..
Fængselsvæsenet arbejdede med et meget strengt sæt af regler og bestemmelser, der var gældende for forvaltningen af og disciplinen i amerikanske straffe- forbedringsanstalter samt en daglig tællings- og arbejdsrutine, der skulle følges af fangerne og af vagterne. Der blev uddelt kopier af disse dokumenter til fangerne, som de skulle læse og respektere. De indsatte havde ret til mad, tøj og lægehjælp. Alt andet blev betragtet som privilegier. Indsatte fik en blå skjorte og et par grå bukser (blå og hvid i de senere år) samt lange bomuldsunderbukser, sokker og et blåt lommetørklæde. Brugen af hætter blev forbudt i cellehuset. Celler skulle holdes ryddelige og i god orden. Enhver farlig genstand i cellerne eller på de indsatte, såsom penge, narkotika, euforiserende stoffer eller værktøj, som kunne påføre andre skade eller bruges til et flugtforsøg blev betragtet som smuglervarer og medførte disciplinære foranstaltninger for fangerne. Det var obligatorisk for de indsatte at barbere sig i deres celler tre gange om ugen. Forsøg på at bestikke, intimidere eller overfalde fængselsbetjente blev anset for en meget alvorlig forbrydelse. Sorte mennesker blev adskilt fra resten i celleblokken, da raceforulempelser var udbredt. Toiletpapir, tændstikker og sæbe blev uddelt på tirsdage og lørdage, og de indsatte kunne anmode om varmt vand og en moppe, så de kunne gøre rent i deres celler. Tremmerne, vinduerne og gulvene i fængslet blev rengjort dagligt. I de tidlige år var der et strengt stilhedskodeks, men i 1950'erne blev der løsnet op, og det blev tilladt at tale i celleblokken og i spisesalen forudsat at samtalerne var rolige, og at der ikke var råben, højlydt tale, fløjten eller syngen.
Fanger blev vækket kl. 6.30 og sendt til morgenmad kl. 6.55. Efter tilbagekomsten til cellen skulle de indsatte rydde deres celle og sætte deres skraldespand udenfor. Kl. 7.00 startede arbejdet i skiftehold for dem, der havde det privilegium, det var at måtte arbejde. Et pift i en fløjte var signal om, at det var tid til at gå i gang. Fangerne skulle gå igennem en metaldetektor ifm. arbejdet. Hvis man fik tildelt et job, måtte man acceptere det arbejde, man fik. Fangerne måtte ikke have penge blandt deres ejendele, men indtjeningen gik ind på en fanges Trust Fund. Nogle af fangerne blev tildelt opgaver sammen med vagterne og formændene i tøjvasken, skrædderiet, i skomagerværkstedet m.v. samt havearbejde. Rygning var et privilegium og var tilladt på arbejdspladsen, forudsat at det ikke udgjore nogen fare ifm. arbejdet, men de indsatte måtte ikke ryge på vejen mellem gården og arbejdsstedet. Frokosten blev serveret kl. 11.20 efterfulgt af 30 minutters hvile i cellen, før man vendte tilbage og arbejdede indtil kl. 16.15. Middagen blev serveret kl. 16.25, og fangerne skulle så trække sig tilbage til deres celler for at blive låst inde kl. 16.50. Lysene gik ud kl. 21.30. Efter at fangerne var blevet låst inde for natten, var der normalt seks vagter, der patruljerede i de fire celleblokke. På grund af de ekstreme forhold i Alcatraz var de fleste af vagterne mænd, der var næsten lige så hærdede som de kriminelle, de havde med at gøre. Mange indsatte har sammenlignet deres ophold på Alcatraz med helvede og ville have foretrukket døden frem for fortsat fængsling.Alcatraz Bibliotek var placeret for enden af D-blokken. Ved ankomsten til Alcatraz fik hver indsat et lånerkort og et katalog over de bøger, der fandtes i biblioteket. De indsatte kunne bestille bøger ved at sætte en seddel med deres kort i en boks ved indgangen til spisesalen før morgenmaden, og bøgerne ville så blive leveret til deres celle af en bibliotekar. Biblioteket havde en samling på 10.000 til 15.000 bøger, hovedsageligt tiloversblevne værker fra hærens dage. Indsatte måtte højst låne tre bøger ad gangen foruden tolv lærebøger, en bibel og en ordbog. De fik tilladelse til at abonnere på magasiner, men kriminalitetsrelaterede sider blev revet ud. Aviser var ikke forbudt, men alle blade og bøger, der handlede om sex, kriminalitet og vold var ikke tilladte; bibliotekets præst stod for censuren og skulle sikre, at de indsatttes læsestof var af en passende moralsk karakter. Hvis man ikke afleverede sine udlån til tiden, kunne man få frataget sine lånerprivilegier. Den gennemsnitlige fange kunne læse 75 til 100 bøger om året. De indsatte læste hver aften og brugte som regel en time eller 75 minutter på at spille musik på instrumenter, der omfattede alt fra guitar til harmonika. Et fængselsband øvede ofte i spisestuen eller i salen ovenover. Al Capone er berømt for at have spillet banjo i brusebadsblokken, selv om de fleste fanger kun fik lov at spille i deres celler.
Gangene i cellehuset på Alcatraz var navngivet efter store amerikanske gader og vartegn. Michigan Avenue var korridoren ud til siden af A-blokken, og Broadway var den centrale gang, hvor de indsatte samledes for at bevæge sig over Times Square (et område med et ur på væggen), inden de kom ind i spisesalen, hvor de indtog deres måltider. Broadway adskilte B- og C-blokken, og de fanger, der havde celler her, var dem, der havde mindst privatliv i fængslet. Korridoren mellem C- og D-blokken blev kaldt Park Avenue. Korridoren i D-blokken havde navnet Sunset Strip. Der var skydegallerier ved udgangen af hver blok.
Da ingen fange i Alcatraz' tid som føderalt fængsel blev indespærret permanent i A-blokken, blev denne blok aldrig moderniseret. Den beholdt derfor sine flade jernstænger, sine låse og vindeltrapper fra det oprindelige militærfængsel. Flere indsatte sad dog kortvarigt i A-blokken, før en høring eller overførsel. I de senere år af det føderale fængsels levetid, blev A-blokken hovedsageligt brugt til ekstra opbevaringsplads og til et juridisk bibliotek, et sted, hvor de indsatte også kunne sidde og skrive juridiske dokumenter.
En lille barber lå for enden af A-blokken, hvor de indsatte kunne få en månedlig klipning.
Hovedparten af nye indsatte i Alcatraz fik tildelt en celle på den øverste etage i B-blokken. De havde "karantæne" i deres første tre måneder på Alcatraz og fik ikke lov til at modtage besøgende i denne periode. De indsatte havde tilladelse til at modtage én besøgende om måneden, selv om enhver der kunne forårsage problemer såsom bevisligt kriminelle blev udelukket fra at besøge de indsatte. Breve til fangerne blev kontrolleret af fængselspersonalet først for at se, om der var hemmelige beskeder i posten. Frank Morris og dem, som flygtede med ham, undslap Alcatraz under den store flugt ved at gå ind i en forsyningsskakt bag B-blokken.
D-blokken var berygtet som "behandlingsblokken" for nogle af de værste indsatte, der dér modtog varierende grader af straf, herunder isolationsfængsling.. De fængslede fik normalt fra tre til 19 dage i isolationsfængsling. Fanger, der sad her, fik måltiderne i deres celler og havde ikke lov til at arbejde og kunne kun gå i brusebad to gange om ugen. Efter et flugtforsøg i 1939, hvor Arthur "Doc" Barker blev dræbt, strammede fængselsstyrelsen sikkerheden i D-blokken. Birdman of Alcatraz beboede celle 42 i D-blokken i isolationsfængsel i 6 år af sin afsoning.
Cellerne 9-14 blev kendt som "The Hole" og var de værste celler at sidde i for de indsatte. Forvaring her blev brugt som en straffeforanstaltning mod indsatte, der var gået for vidt. Cellerne lå for enden af D-blokken og havde ingen lys. De var koldere end resten af fængslet, og fangerne, der sad her, blev regelmæssigt afklædt, slået og tortureret og ofte sultet. De var tvunget til at sove på det kolde betongulv iført intet andet end tyndt undertøj. Omvendt måtte vagterne stå model til skældsord, og de risikerede at få afføring, urin eller madvarer kastet mod sig eller at blive spyttet på. Fanger, der sad i hullet, fik kun 10 minutters brusebad og en times motion i gården om ugen. De seks celler i hullet havde kun en vask og et toilet, og den allerværste celle fik øgenavnet "The Oriental" eller "Strip Cell" hvor et hul i gulvet gjorde det ud toilet, og hvor fangerne sad nøgne uden at modtage noget i to dage. Vagterne havde kontrollen med toiletskyllet i cellen. En luge i gulvet i D-blokken ført til fangehullet i kælderen, som indeholdt flere celler. De værste indsatte kunne låses inde i deres celler i fangehullet og lænkes til murene. De fik en mager kost af brød og vand og et egentligt måltid hver tredje dag. De blev nægtet almindelige toiletfaciliteter, men fik en spand som blev tømt en gang om ugen. De blev afklædt og lænket til væggen, så de måtte tilbringe natten stående; ifølge Alvin J. Esau blev indsatte i isolation "sat på sultekost og tvunget til at stå ni timer hver dag med hænderne bundet, mens deres fødder knapt rørte gulvet". Efter endt straf i hullet kunne fangen derefter vende tilbage til sin celle, men han måtte bære et mærke. Mærket var rødt, hvis fangen efterfølgende ikke måtte forlade sin celle i tre måneder, mens andre, der havde været i hullet, kunne efter 30 dages god opførsel igen opnå alle fængslets privilegier.
Spisesalen på Alcatraz , der ofte omtales som "messen", er den sal, hvor de indsatte og personalet indtog deres måltider. Det er en lang vinge i den vestlige ende af cellehuset, der ligger på midten af øen. Den er forbundet til blokken via en korridor, der er kendt som "Times Square", da den fører forbi et stort ur, når man nærmer sig indgangen til spisesalen. Denne fløj indeholder både spisesalen og køkkenet. På anden etage var der en sal, hvor der blev vist film for de indsatte i weekenden.Protokollen for spisesalen tilsagde, at der blev brugt en fløjte for at angive, hvilken blok og hvilket hold der kunne komme til i salen på et givent tidspunkt, og bestemte, hvem der sad hvor, og hvornår man måtte begynde at spise. Fangerne blev vækket kl. 6.30 og sendt til morgenmad kl. 6.55. Et skilt med morgenmenuen er bevaret og er fra den 21. marts 1963. Menuen bestod af diverse kornprodukter, røræg, mælk, frugtkompot, brød, ristet brød og smør. Frokosten blev serveret i spisesalen kl. 11.20 efterfulgt af 30 minutters hvile i cellen, før man vendte tilbage og arbejdede indtil kl. 16.15. Middagen blev serveret kl.16.25, og fangerne skulle så trække sig tilbage til deres celler kl. 16.50 for at blive låst inde for natten. De indsatte fik lov til at spise så meget, som de ville inden for 20 minutter, forudsat at de ikke smed noget affald. Rapporter herom kunne medføre, at fangen fik fjernet sine privilegier, hvis vedkommende gjorde det til en vane..Hvert spisebord havde bænke med plads til seks mænd, selv om mindre borde og stole med plads til fire senere erstattede disse. Alle de indsatte samt vagter og embedsmænd spiste sammen; spisesalen havde således siddepladser til mere end 250 mennesker. Maden, der serveredes på Alcatraz, var efter sigende den bedste i USA's fængselssystem..
Gården i fængslet blev benyttet af de indsatte i fængslet fra 1934 til 1963. Den ligger overfor spisesalen, syd for enden af D-blokken på et plateau, omgivet af en høj mur med et hegn ovenpå. Vagttårn nr. 3 lå lige vest for gården. Der var et skydegalleri i gården, placeret over spisesalen. Gården vender ind mod fastlandet.I 1936 blev den tidligere grusdækkede gård brolagt. Gården var ramme om et af de mest voldsomme flugtforsøg fra Alcatraz i maj 1946, da en gruppe af indsatte udtænkte et plot for at få fat i nøglen til gården, dræbe tårnvagterne, tage gidsler og bruge dem som skjolde for at nå anløbsbroen.De indsatte måtte gå ud i gården på lørdage og søndage og på helligdage i op til fem timer.  Indsatte, der arbejdede syv dage om ugen i køkkenet, blev belønnet med korte gårdpauser på hverdage.. Uregerlige fanger kunne få deres gårdadgangsrettigheder taget fra sig i weekenden. Fangerne på Alcatraz måtte spille spil såsom baseball, softball og andre sportsgrene på disse tidspunkter og intellektuelle spil som skak. På grund af gårdens lille størrelse og baseballbanen i den ene ende af den, måtte en del af muren bag første base polstres for at afbøde virkningerne af spillet. De indsatte fik udleveret handsker, bat og bolde, men ikke sportstøj. I 1938 var der fire amatørhold på Alcatraz, Bees, Oaks og Seals, der var opkaldt efter Minor Leagueklubber og fire hold opkaldt efter Major Leagueklubber, Cardinals, Cubs, Giants og Tigers. Mange af de indsatte brugte weekenderne i gården til at tale med hinanden og diskutere kriminalitet, den eneste reelle mulighed de havde i løbet af ugen for at føre længere samtaler.
Inspektørens hus på Alcatraz var bolig for fængselssystemets inspektør på øen. Det er placeret nordøst for det centrale cellehus, ved siden af Alcatraz Fyrtårn. Palæet har 15 værelser fordelt på tre etager og blev bygget i 1921 ifølge et skilt opsat af Golden Gate National Recreational Area, selv om nogle kilder siger, at det blev bygget i 1926 eller 1929 og havde 17 eller 18 værelser.Mellem 1934 og 1963 boede de fire inspektører på Alcatraz her, således også den første fængselsinspektør, James A. Johnston. Dette luksushus stod i skarp kontrast til fængslet ved siden af, og vagterne holdt ofte overdådige cocktailparties her. Et skilt på stedet viser et fotografi af en betroet indsat, der havde gøremål i huset for inspektøren, og at huset havde en terrasseret have og et drivhus. Palæet havde høje vinduer, der gav en fin udsigt over San Francisco-bugten. I dag er huset en ruin, brændt ned af indianere under Besættelsen af Alcatraz den 1. juni 1970.
Bygning 64 var den første bygning, der blev opført på øen Alcatraz ud for kysten ved San Francisco. Den var udelukkende beregnet til det formål at indkvartere de militære officerer og deres familier, der skulle bo på øen. Den ligger ved ved siden af anløbsbroen på den sydøstlige side af øen, nedenfor inspektørens hus. Bygning 64 var en boligblok på tre etager og bygget i 1905 på stedet som kaserne til den amerikanske hærs personale, som havde været der fra 1860'erne. Den fungerede som militær kaserne fra 1906 til 1933. En af dens største lejligheder i det sydvestlige hjørne blev kendt som "Cow Palace", og en nærliggende gyde gik under navnet "Chinatown".I det føderale fængsels tid fra 1934 forfaldt bygningen og henstod i en ussel stand, mens et nyt indkvarteringshus blev bygget på paradepladsen. De fleste familier, der ankom til øen, startede dog i Bygning 64, indtil der blev et værelse i den nye indkvartering ledigt. Børnene på Alcatraz var underlagt strenge regler. De var ikke tilladt at cykle eller bære legetøjspistoler og de måtte ikke komme på stranden eller lege i nærheden af vandet på grund af det forræderiske tidevand.
Social Hall, også kendt som Officerernes Klub, var en klub på den nordvestlige side af øen i umiddelbar nærhed af kraftværket, vandtårnet og det tidligere militærkapel. Det husede tidligere et postkontor. Klubben var et socialt mødested for det føderale fængselsvæsens medarbejdere og deres familier på øen, der kunne slappe af efter en hård uges arbejde med USA's mest hærdede forbrydere. Bygningen blev brændt ned af indianere under Besættelsen af Alcatraz i 1970, men der står stadig en skal tilbage.
Klubben havde en lille bar, et bibliotek, en stor spisestue samt dansegulv, billard, bordtennis og en bowlingbane med to baner. Stedet var centrum for det sociale liv på øen for de ansatte i fængselsvæsenet. Der var regelmæssigt middage og bingo-arrangementer, og fra 1940'erne og fremefter vistes der film hver søndag aften, efter at de var blevet vist for de indsatte i løbet af dagen om lørdagen og søndagen. Klubben stod for at organisere en lang række særarrangementer på øen (afholdt enten i huset eller på paradegrunden) og for fundraising til alt fra is og vandmeloner, over Halloweenfester og smart tøj til julesammenkomster.
Alcatraz Kraftværk ligger på den nordvestlige kyst af Alcatraz-øen. Det blev bygget i 1939 for 186.000 dollars som en del af en moderniseringsplan til 1,1 millioner dollars, som også omfattede vandtårnet, New Industries Building, officerskvartererne og en nyindretning af D-blokken. Det hvide kraftværks skorsten og fyrtårnet siges at have givet indtryk af "et skibs mast på begge sider af øen". "En advarsel. Ingen adgang. Kun regeringsfolk har adgang inden for 200 yards" stod der på et skilt foran kraftværket for at afskrække folk fra at lande på øen på det sted.
Mellem 1939 og 1963 leverede det strøm til fængslet og de andre bygninger på øen. Kraftværket havde et tårn, som blev bevogtet med en "30-kaliber Winchester riffel med 50 runder ammunition, en Colt .45 halvautomatisk pistol med tre pakker ammunition med syv runder, tre gasgranater samt en gasmaske".
Alcatraz Vandtårn ligger på den nordvestlige side af øen, nær tårn nr. 3, efter lighuset og fængselsgården. Vandtanken ligger på seks tværgående, afstivede stålben nedsænket i et betonfundament.Da Alcatraz ikke havde egen vandforsyning, måtte vandet importeres fra fastlandet med slæbebåd og pram. I den periode, hvor øen var under militæret, var der vandtanke i jorden og på taget af citadellet. Vandtårnet blev opført i 1940-1941 af fængselsstyrelsen, efter at øen havde modtaget et renoveringsbeløb fra regeringen, så det meste af øen kunne forsynes med frisk vand.Vandtårnet er den højeste bygning på øen og har en højde på 28,5 meter; tanken rummer knap 950.000 liter frisk vand. Den blev brugt til at gemme vand til drikkevand, vand til brandslukning, og vand til øens tøjvaskeri.
Model Industries Building er en tre-/fire-etagers bygning i det nordvestlige hjørne af Alcatraz Island. Denne bygning blev oprindeligt opført af det amerikanske militær og blev brugt som vaskeri, indtil New Industries Building blev anlagt som en del af et ombygningsprogram på Alcatraz i 1939, hvor det føderale fængsel var kommet til. Som en del af Alcatraz-fængslet var der workshops i bygningen, hvor de indsatte arbejdede.
Den 10. januar 1935 skred bygningen, så der kun var ca. en meter til kanten af klippen, efter et jordskred forårsaget af en kraftig storm. Inspektøren på det tidspunkt, James A. Johnston foreslog at forlænge diget ud for det og bad præsidiet om 6.500 dollars til finansieringen. Han skulle senere fremhæve, at han ikke brød sig om den bygning, fordi den stod skævt. En billig kystsikringsplan blev afsluttet ved udgangen af 1935. Et vagttårn blev opført på taget af Model Industries Building i juni 1936, og bygningen blev sikret med tremmer fra gamle cellevinduer og riste, der havde dækket tagventilatorer, og som havde skullet forhindre indsatte i at undslippe fra taget. Bygningens vaskerifunktion blev sløjfet i 1939, da vaskeriet blev flyttet til den øverste etage i New Industries Building. I dag er bygningen er stærkt rustet efter årtier i den salte luft og vind, og vagttårnet på toppen af bygningen eksisterer ikke længere.
New Industries Building blev bygget i 1939 for 186.000 dollars som en del af et moderniseringsprogram til 1,1 millioner dollars, som også omfattede vandtårn, kraftværket, officererskvartererne og en renovering af D-blokken.I stueetagen af bygningen, der var to etager høj og 93 meter lang, var der en klædefabrik, et renseri, en møbelfabrik, en penselfabrik og et kontor, hvor fanger fra det føderale fængsel kunne arbejde. De tjente en lille løn for deres arbejde, der blev sat på en konto, benævnt fangens Trust Fund, som ville blive givet til dem, når de skulle forlade Alcatraz. De lavede forskellige varer, fx handsker, møbler, måtter og hæruniformer. Vaskeriet fyldte hele den øverste etage og var det største i San Francisco på det tidspunkt. Hvert vindue har ni ruder, og der er 17 vinduespartier på hver etage på hver side.
Alcatraz er blevet nævnt som et af de mest hjemsøgte steder i Amerika, og også som det mest hjemsøgte fængsel i landet. Jerry Lewis Champion Jr. har sagt, at det er "let at se, at Alcatraz-øen indeholder hele den aura, der skaber fortællinger om spøgelser og fortabte sjæle". Indianerne, de indfødte amerikanere, nævnte de onde ånder, de angiveligt fandt på øen længe før det blev et føderalt fængsel. Mark Twain beskrev efter et besøg den uhyggelige stemning på øen, som var "så kold som vinteren, selv i sommermånederne".

Almen studieforberedelse (i daglig tale kaldet AT) er et tværfakultært gymnasiefag på STX-uddannelsen. Et AT-undervisningforløb er et forløb, hvor et emne, et historisk nybrud eller andet, skal behandles af mindst to fag fra mindst to forskellige gymnasiale fakulteter: naturvidenskabeligt, humaniora eller samfundsvidenskabeligt.
Almen studieforberedelse blev indført som fag, da gymnasiereformen af 2004 indførtes i sommeren 2005. Som udgangspunkt skulle AT dække 20% af undervisningstiden i grundforløbet. Dette skabte en række problemer,[kilde mangler] og som følge heraf blev det fra undervisningsministeriets side reguleret, således at elever, der startede i sommeren 2006, kun skulle have 10% af deres undervisningstid i grundforløbet dækket af AT.
I efteråret 2007 blev reglerne, og dermed anbefalingerne til hvorledes en AT-eksamen skal se ud, ændret igen. Tidligere havde vejledningen lydt på, at eleverne skulle skrive en synopse, som de ved den mundtlige eksamen skulle gennemgå mere detaljeret og uddybende, end den var skrevet. (En synopsis skrives i punkt- og pileform som note- og stikordsark). Dette blev ændret til, at synopsen nu skulle danne en fælles vidensbaggrund for elever og lærere ved eksaminationen, og at eleverne skulle drage de vigtige konklusioner, de mest selvstændige arbejder og de fagligt mest interessante analyser frem under eksaminationen.
Desuden forventedes det i større eller mindre grad, at man ved den mundtlige eksamination medbragte nyt materiale og dermed var blevet klogere, siden man afleverede synopsen.[kilde mangler] Dette ledte frem til ideen om det såkaldte talepapir. Dette talepapir skulle bruges som udgangspunkt for den mundtlige eksamination, således at man her angav konklusionen af synopsen, man fremhævede og uddybede analyserne fra synopsen, man medtog nyt materiale, som ikke var i synopsen, perspektiverede emnet til nutiden/fortiden samt til studierapporten, foruden at man diskuterede og gjorde rede for, hvilke metoder og teorier man havde anvendt i sin synopsis, og på hvilke områder man kunne se en styrke/svaghed i den ene teori frem for den anden. På denne måde førte man altså synopsen "et skridt videre" ved den mundtlige eksamination.
For den årgang, der startede med AT i 2005, var der debat om netop dette fag, da ingen, ej heller undervisningsministeriet, kunne melde klart ud, hvad der forventedes af elever og lærere i dette fag.[kilde mangler] Derfor var der frustrationer blandt såvel elever som lærere landet over, hvilket i vinteren 2007/2008 førte til, at mange elever landet over truede med at boykotte deres fastlagte eksamen i AT. Bl.a. bakkede Danske Gymnasieelevers Sammenslutning op om dette tiltag. Debatten kom så vidt, at SF indkaldte forligsparterne blandt gymnasiereformen til et hastemøde om sagen. Beslutningen ved dette hastemøde blev, at der skulle føres et skærpet tilsyn til AT-eksaminerne, og at der muligvis ville blive ændret på eksamensformen for de kommende årgange (dvs. årgange efter 2005-08 årgangen).Grunden til elevernes trussel om boykot var deres frygt for retssikkerheden ved denne eksamen. Eftersom AT-faget er tværfagligt, skal synopsisen, der udarbejdes i forbindelse med AT, indeholde viden, fag og metoder fra to forskellige fakulteter. Da der altid er en lærer og en censor til stede ved en "gammeldags" mundtlig prøve, således at censoren kan sikre elevens retssikkerhed i forhold til elevens egen lærer, burde man ifølge eleverne også have en censor og en lærer i hvert fag til AT. Da der som nævnt er 2 fag, skulle der altså sammenlagt være 2 lærere og 2 censorer for at opretholde retssikkerheden. Dette krav ville politikerne ikke gå med til, og i sommeren 2008 blev eksamen i AT-faget trods stor modstand alligevel gennemført som en tvungen, mundtlig eksamen, forstået således, at man ikke kunne undgå at skulle op til AT. Den tvungne eksamen udløste mere modstand mod faget med bl.a. oprettelsen af en gruppe på Facebook.
En kløgtig student i 3.G udtaler sig om netop situationen med almen-studieforberedelse: "AT er bare noget pis!". Generelt er der mange som ikke ved hvad de skal op i, da der har været mange misforståelser blandt lærerne. 
AT er et tværfagligt fag, som man har på STX igennem alle 3 år, uanset hvilken studieretning man har valgt. 
Da det ikke på forhånd er defineret, hvilke fag som skal indgå i AT, har man igennem de tre år på gymnasiet en lang række AT-forløb, hvor 2 fag i en defineret periode går sammen om at afholde et AT-forløb. Man kan se det som en parallel til de velkendte projektarbejder, hvor man dog som oftest blot arbejder i et fag.
I de tre skoleår definerer skolen/lærerne hvilke 2 fag, der skal arbejde sammen om et AT-forløb. Til det sidste AT-forløb, der skal være elevens eksamensforløb, bestemmer eleven dog suverænt selv, hvilke 2 fag han eller hun ønsker skal belyse et af eleven selvvalgt emne. Eleven bestemmer således både fagkombination og emnet til sit endelige AT-projekt. Kravet til indholdet i AT er ifølge undervisningsministeriet, at man udarbejder en såkaldt synopsis, der bruges som udgangspunkt for den mundtlige eksamination. Ved den mundtlige eksamination er der først et 10-15 minutters oplæg fra eleven med udgangspunkt i talepapiret (se længere nede), hvorefter der er en dialog mellem elev, lærer og censor. Samlet set varer eksaminationen 30 minutter, inkl. votering og skift mellem elever. Derfor er eksaminationens reelle varighed typisk ca. 22-26 minutter.
Undervisningsministeriet melder medio januar et overordnet emne ud for alle landets 3.g'ere. I januar 2008 var emnet f.eks. "Fremtiden – visioner og forudsigelser". Herunder opstilles 2 eller flere opgaver, hvoraf eleven skal vælge én. Opgaven definerer mere præcist, hvad synopsen skal indeholde – evt. hvilke fag man i den specifikke opgave kan gøre brug af. Oftest er opgaverne en definition af, hvad undervisningsministeriet mener med hovedemnet. Ud fra dette hovedemne vælger eleven 2 fag fra 2 forskellige fakulteter (vær opmærksom på, at historie kan arbejde både hermenutisk og samfundsfagligt) samt et underemne til hovedemnet. I de følgende ca. 2 måneder udarbejder eleven en synopsis på baggrund af det valgte emne. Dette gøres i et samspil mellem eleven og 1-2 vejledere. Disse vejledere er lærere, som til sammen har de nødvendige faglige kompetencer inden for emnet. Eksempelvis kunne en elev med en synopsis med elementer fra historie og fysik have en historielærer og en fysiklærer som vejledere. Efter at have udarbejdet den endelige synopsis afleverer eleven denne til skolen, som videreformidler den til hhv. lærer og censor.
I perioden fra eleven har afleveret synopsen til eleven skal op til den mundtlige fremlæggelse, arbejder eleven videre med emnet, fx ved at finde mere og uddybende materiale; måske endda komme frem til en fornyet konklusion på baggrund heraf. Disse nye iagttagelser kan bringes frem til den mundtlige eksamination, der ligger i perioden sammen med de øvrige eksaminationsfag (dét, der tidligere hed læseferien, og som nu hedder studiedage), som til en almindelig studentereksamen. Eleven afslutter AT-eksamensforløbet med den mundtlige eksamen. Faget AT er et obligatorisk eksamensfag.
Eleven får efter prøveaflæggelsen en karakter, der bygger på den mundtlige eksamination. Synopsen indgår ikke i bedømmelsen.
opnå viden om et emne ved at kombinere flere forskellige fag og faglige hovedområder
vurdere, hvorledes et givet emne indgår i større historiske og/eller nutidige sammenhænge
anvende indsigt i elementær videnskabsteori og videnskabelige ræsonnementer til at formulere og reflektere over problemstillinger af enkeltfaglig, flerfaglig og fællesfaglig karakter.
En synopsis er en tekst, der ikke kan stå alene. Den er ikke hovedproduktet, men forudsætter at man senere uddyber en række af dens punkter i den mundtlige fremlæggelse og den efterfølgende dialog. 
Synopsen tillader også, at man tilføjer ny viden – som man ikke havde da man afleverede synopsen – i fremlæggelsen.
Synopsen er altså åben og uafsluttet. På den måde adskiller den sig fra en almindelig skriftlig opgave, som er lukket og afsluttet. En anden forskel er, at man ikke bliver bedømt på selve synopsen, men på fremlæggelsen og dialogen, herunder hvordan man anvender synopsens indhold.
Synopsen skal indeholde meget stof på få sider, hvorfor den skal struktureres stramt. Man bør skrive kort og konkret samt undgå fyldord. Man kan bruge punktopstillinger og korte afsnit som markeres med overskrifter, underoverskrifter og linjeoverspring. Det kan også være en god idé at bruge pile, som angiver en sammenhæng, således at fyldord undgås.
Forside med elevens navn, titel på emnet, hvilken opgave, der er valgt, og angivelse af fagkombination
Problemformulering og herunder præsentation af problemstillinger, (underspørgsmål), der skal sikre, at problemformuleringen bliver besvaret. Problemformuleringen skal præsentere sagen, og den skal formuleres således, at det fremgår, at det overordnede spørgsmål kun kan besvares ved at mindst 2 fakulteter inddrages. Problemstillingerne skal berøre de taksonomiske niveauer i begge fag.
Diskussion af materialer, teorier og metoder. Dvs.: Hvad har man brugt i besvarelsen af de enkelte problemstillinger og hvorfor?
Sammenfattende konklusion, som er klart relateret til problemformuleringen, herunder formulering af spørgsmål til videre undersøgelse
Dét, som egner sig bedst til at blive præsenteret i synopsen,[kilde mangler] er følgende punkter:
Den skriftlige og den mundtlige del af AT er altså ikke det samme. Derfor kræves der et ekstra stykke papir, når man skal fremlægge sin synopsis – det såkaldte talepapir.
kort indledning med afsæt i synopsen, herunder problemformulering og konklusion
vigtige indholdsmæssige pointer i form af centrale begreber og teorier samt facts og dokumentation
undersøgelsens perspektiver og begrænsninger, evt. en vurdering af resultaterne med fremhævelse af stærke og svage elementer i synopsen
afslutning med forslag til emner for dialogen, fx metodeproblemer, uafklarede spørgsmål, mulige, nyopståede spørgsmål samt konsekvenser og perspektiver
eventuelt en perspektivering i forhold til andre problemstillinger, teorier og metoder fra studierapportenDet er i den mundtlige del vigtigt at fremhæve synopsens problemformulering og den konklusion, man er kommet frem til i arbejdet med emnet. Herigennem inddrages analysen og perspektiverne af undersøgelsen. På den måde viser man, at man kan bevæge sig på de højere taksonomiske niveauer. Talepapiret er altså en disposition af fremlæggelsen samt et oplæg til den efterfølgende dialog mellem lærer, censor og elev.
Til AT-eksamen er der et krav om, at eleven kan perspektivere til studierapporten. Denne indeholder en oversigt over de for eleven gennemførte AT-forløb med angivelse af følgende punkter for hvert AT-forløb:
Evt. angivelse af særlige teorier/metoder/materialer, der har været anvendt i forløbetTil fremlæggelsen er det vigtigt for eleven at fokusere på, at der lægges vægt på perspektiveringen til de anvendte metoder i de forskellige forløb. Ofte har det valgte eksamensforløb nemlig emnemæssigt ingen forbindelse med tidligere tiders forløb, hvorfor det er teori og metode-perspektiver, der vægtes. Formelt er denne perspektivering dog ikke et krav i den mundtlige del, men hvis lærer og/eller censor spørger ind til studierapporten, forventes det, at eleven kan svare.
Studierapporten skrives i kort form og kan med fordel indsættes i en kasseform, hvor ovenstående punkter er indeholdt. 
Studierapporten er ikke kendt for censor, og derfor skal eleven medbringe studierapporten til eksaminationen, hvor den afleveres til censor. Det er altså først ved selve eksamensbordet, at censor ser denne studierapport, hvorfor kendskabet til denne ikke bliver udtømmende. Derfor er det rimeligt at antage, at det ikke er nødvendigt for eleven at sætte sig grundigt ind i alle tidligere AT-forløb, før han eller hun går op til eksamen. Har eleven blot et overblik over emnerne, deres omfang, perspektiver og konsekvenser samt de anvendte metoder, vil dette være tilfredstillende. 
Matematik-Historie: Opmålingen af verden. Historien om udforskningen og opmålingen af længdegraden.
Oldtidskundskab-matematik: Matematikkens videnskabeliggørelse i den antikke verden – sofisternes argumentation
Fysik-historie: Fysikkens videnskabeliggørelse i renæssancen bl.a. med fokus på Galilei og den naturvidenskabelige metodes opfindelse
Tysk/historie-idræt: Den vesttyske VM-sejr i 1954 og dens betydning for den tyske selvforståelse.

Alzheimers sygdom (forkortet AD fra engelsk Alzheimer's disease eller Alzheimers) er en kronisk neurodegenerativ sygdom, som er årsag til mellem 60 % og 70 % af alle tilfælde af demens. Sygdommen viser sig i sine tidlige stadier ofte ved milde symptomer som problemer med at huske nylige begivenheder (tab af korttidshukommelse), hvorefter den gradvist forværres til at omfatte primær progressiv afasi (tiltagende sprogproblemer), desorientering (og at man ofte farer vild), humørsvingninger, tab af motivation, problemer med at pleje sig selv og med opførsel. Efterhånden som tilstanden forværres, trækker patienten sig ofte væk fra familie og samfund. Gradvist mister patienten kropslige funktioner, indtil døden indtræder. Selv om hastigheden, hvorved sygdommen forværres, kan variere, er den forventede levealder tre til ni år, efter diagnosen kan stilles.Der er videnskabelig usikkerhed om årsagen til Alzheimers sygdom. Omkring 70 % af risikofaktorerne menes at være genetiske ofte med mange involverede gener. Blandt andre risikofaktorer er hyppige hovedtraumer, depression og hypertension. Sygdomsprocessen er associeret med plak og sammenfiltringer i hjernen. Den eneste måde at stille en sikker Alzheimers-diagnose er ved undersøgelse af hjernevævet ved en biopsi, og en sandsynlig diagnose baseres derfor i stedet på sygdomshistorie samt kognitive tests med billeddiagnostik og blodprøver for at udelukke differentialdiagnoser (andre mulige årsager). De første symptomer forveksles ofte med normale tegn aldringstegn. Der er ikke evidens for, at tilgængelig medicin eller indtagelse af kosttilskud kan nedsætte risikoen for Alzheimers, men via mental træning og fysisk motion samt ved at undgå overvægt, kan risikoen for at udvikle sygdommen reduceres.Der findes ingen behandling, der kan stoppe eller kurere Alzheimers forløb, omend nogle midlertidigt kan forbedre symptomerne. Patienter, der rammes af sygdommen, vil i stigende grad blive afhængige af hjælp fra andre, hvorfor de nærmeste kan føle, at der pålægges dem et socialt, psykologisk, fysisk og/eller økonomisk pres. Det kan i nogle tilfælde have gavnlig effekt at inkorporere træningsprogrammer i de daglige aktiviteter. Adfærdsmæssige problemer eller psykose som følge af demens behandles ofte med antipsykotika, men dette anbefales ikke altid, da det ofte ikke har betydeligt gavnlig virkning og samtidig øger risikoen for tidlig død.I 2015 fandtes der på verdensplan omkring 48 millioner patienter med Alzheimers. Sygdommen viser sig normalt hos mennesker på over 65 år, omend mellem 4-5 % af alle tilfælde finder sted i en tidligere alder. Alzheimers sygdom påvirker omkring 6 % af alle mennesker, der er 65 år eller ældre. I 2010 resulterede demens i omkring 486.000 dødsfald.Sygdommen blev opdaget i 1906 af og siden opkaldt efter den tyske psykiater og patolog Alois Alzheimer. I udviklede lande er sygdommen en af de mest økonomisk bekostelige sygdomme.
Sygdommens forløb opdeles i fire stadier med gradvis kognitiv og somatisk forværring.
De første symptomer tilskrives ofte fejlagtigt almindelig skavanker ved alderdom eller stress. Detaljerede neuropsykologiske tests kan afdække mildt kognitivt besvær op til otte år, før en person opfylder de kliniske kriterier for den medicinske diagnose Alzheimers sygdom. Disse tidlige symptomer kan påvirke visse komplekse daglige aktiviteter. Det tydeligste problem er tab af korttidshukommelse, hvilket viser sig som problemer ved at genkalde sig nyligt lærte fakta og en manglende evne til at opnå ny information.Blandt andre tegn, der kan være symptomatiske for Alzheimers i tidligt stadie, er subtile problemer med eksekutivfunktioner som opmærksomhed, planlægning, fleksibilitet og abstrakt tænkning, eller forringelse af semantisk hukommelse (hukommelse af mening og forholdet mellem begreber). På dette stadie kan observeres apati, som forbliver det mest vedvarende neuropsykiatriske symptom gennem hele sygdomsforløbet. Blandt andre udbredte symptomer er depressive tendenser, irritabilitet og reduceret opmærksomhed på mindre hukommelsesvanskeligheder. Sygdommens præ-kliniske stadie betegnes også mild kognitiv forringelse (ofte forkortet "MCI" efter engelsk, mild cognitive impairment). Dette ses også som et overgangsstadie mellem normal aldring og decideret demens. MCI kan være tilstede med en bred vifte af symptomer – når hukommelsestab er det tydeligste symptom, betegnes det som "amnestisk MCI" og ses ofte som et prodrom for Alzheimers sygdom.
Hos mennesker med AD vil en gradvis forringelse af evnen til at lære og huske efterhånden kunne føre til en definitiv diagnose. Hos en lille procentdel er det dog forringelser af andet end hukommelsen, der dominerer som problemer med sprog, eksekutivfunktioner, perception (agnosi) eller bevægelse (apraxi). AD rammer ikke alle hukommelseskapaciteter i lige høj grad: Gamle minder fra personens liv (episodisk hukommelse), lærte fakta (semantisk hukommelse) og implicit hukommelse (den ubevidste hukommelse) påvirkes i mindre grad end nye fakta eller minder.Primær progressiv afasi kan sætte ind gradvist og vise sig ved sprogvanskeligheder som et skrumpende ordforråd og besvær med at tale flydende. Det fører til en generel forringelse af talt og skrevet sprog. I dette stadie er personen med AD normalt i stand til at kommunikere grundlæggende ideer uden nævneværdige problemer. Der kan være problemer med at udføre finmotoriske opgaver som at skrive, tegne eller tage tøj på eller med at planlægge ting (apraxi), men disse problemer bemærkes sjældent. Efterhånden som sygdommen skrider frem, kan mennesker med AD ofte fortsætte med at gennemføre deres opgaver uafhængigt men kan behøve hjælp eller opsyn ved de mest kognitivt krævende aktiviteter.
Progressiv forværring umuliggør efterhånden uafhængighed af andre, da patienten med AD bliver ude af stand til at udføre de mest almindelige dagligdags aktiviteter. Taleproblemer kan i dette stadie blive tydelige på grund af en manglende evne til at huske ord, hvilket fører til, at man erstatter dem med forkerte ord (parafasier). Læse- og skriveevner mistes også gradvist. Komplekse motoriske sekvenser bliver efterhånden mindre koordinerede, så der er en øget risiko for at falde. I denne fase forværres hukommelsesproblemerne, og personen kan somme tider ikke genkende nære slægtninge. Langtidshukommelse, som tidligere var intakt, bliver nu også ramt.Forandringer i adfærd samt neuropsykiatriske forandringer bliver også tydeligere. Blandt de typiske eksempler er vandren, irritabilitet og labil affekt, der kan føre til gråd, pludselig aggression eller modstand mod forsøg på at hjælpe. Såkaldt "sundowning" kan også forekomme. Omkring 30 % af alle menensker med AD udvikler illusoriske fejlidentifikationer og andre symptomer på vrangforestillinger. Personer kan også miste indsigten i deres egen sygdomsproces og begrænsninger (anosognosi). Disse symptomer og andre, såsom inkontinens, kan føre til stress hos slægtninge og hjælpere, hvilket kan imødekommes ved at flytte personen fra hjemmepleje til et decideret plejehjem.
I sygdommens sene stadier er patienten fuldstændig afhængig af andre mennesker. Sprog er reduceret til simple sætninger eller somme tider kun enkelte ord og forsvinder til sidst helt. På trods af tabet af verbalt sprog, kan man dog stadig ofte forstå og besvare emotionelle signaler. Selv om der stadig kan være aggressivitet, er dette dog i langt de fleste tilfælde erstattet af ekstrem apati og udmattelse. Mennesker med Alzheimers sygdom vil til sidst ikke være i stand til at udføre selv de enkleste opgaver på egen hånd; muskelmasse og mobilitet forsvinder til et punkt, hvor han bliver sengeliggende og ude af stand til at indtage føde på egen hånd. Den endelige dødsårsag er normalt en ekstern faktor som lungebetændelse eller infektion fra liggesår, snarere end sygdommen selv.
1-5 % af alle tilfælde af Alzheimers kan tilskrives genetiske forskelle, men i langt de fleste tilfælde kendes den reelle årsag ikke. Denne usikkerhed har givet plads til flere konkurrerende hypoteser om, hvad sygdommen skyldes:
Alzheimers og dens relaterede hukommelsesproblemer har en genetisk arvelighed på mellem 49 % og 79 %. Omkring 0,1 % af tilfældene er familiære former for autosomal (ikke-kønsbunden) dominant arv, som begynder, før man bliver 65 år. Denne form af sygdommen kendes som tidligt indtrådt, familiær Alzheimers sygdom. Størstedelen af tilfælde af autosomal dominant, familiær AD kan tilskrives mutationer i et af tre gener: dem, der koder for amyloid-precursor-protein (APP) og præsenilin 1 og 2. De fleste mutationer i APP- og præsenilin-generne øger produktionen af et lille protein kaldet Aβ42, som er den centrale komponent i et neuritisk plak. Nogle af mutationerne nøjes med at ændre fordelingen mellem Aβ42 og de andre større former — især Aβ40 — uden at øge mængden af Aβ42.De fleste tilfælde af AD udviser ikke autosomal-dominant arv og betegnes som sporadisk Alzheimers sygdom, hvori miljø og genetiske variationer kan fungere som risikofaktorer (multifaktoriel arvegang). Den bedst kendte genetiske risikofaktor er arven af ε4-allellen tilhørende apolipoprotein E (APOE). Mellem 40 og 80% af patienterne med AD har mindst én APOEε4-allel. APOEε4-allellen tredobler risikoen for at få sygdommen hos heterozygoter og femtendobler den hos homozygoter. Miljømæssige effekter og genetiske modifikatorer resulterer, ligesom ved mange andre sygdomme hos mennesker, i nedsat penetrans. For eksempel udviser visse nigerianske befolkningsgrupper ikke det samme forhold mellem APOEε4-dosis og forekomst eller alder for indtræden af Alzheimers sygdom, som der ses hos andre befolkninger. Tidlige forsøg på at screene op mod 400 kandidatgener for forbindelse med sent-indtrædende sporadisk (forkortet "LOAD" fra engelsk: late-onset sporadic AD) har kun resulteret i lavt udbytte. Nyligere genomassociationsstudier har fundet 19 områder i gener, som lader til at påvirke risikoen. Disse gener er: CASS4, CELF1, FERMT2, HLA-DRB5, INPP5D, MEF2C, NME8, PTK2B, SORL1, ZCWPW1, SlC24A4, CLU, PICALM, CR1, BIN1, MS4A, ABCA7, EPHA1 og CD2AP.Mutationer i TREM2-genet er blevet sat i forbindelse med en tre til fem gange større risiko for at udvikle Alzheimers. Det formodes, at når TREM2 muteres, vil hvide blodlegemer[kilde mangler] i hjernen ikke længere være i stand til at kontrollere mængden af tilstedeværende betaamyloid.
De fleste aktuelle medicinske behandlinger baserer sig på kolinerge hypotesen, som postulerer, at AD forårsages af reduceret syntese af neurotransmitteren acetylkolin. Den kolinerge hypotese har dog med tiden mistet en del af sin videnskabelige opbakning, hovedsagelig fordi lægemidler til behandling af acetylkolinmangel ikke har været særligt effektive. Der er herudover også blevet postuleret andre kolinerge effekter, heriblandt initiering af storstilet aggregering af amyloid, hvilket fører til generaliseret nervebetændelse.
amyloidhypotesen fra 1991 formoder, at sygdommen forårsages af ekstracellulære depoter af betaamyloid (Aβ). Denne hypotese underbygges af placeringen af amyloid-precursor-proteinets (APP) gen i kromosom 21 såvel som af det faktum, at patienter med trisomi-21 (Downs syndrom), som har en ekstra genkopi, næsten alle som minimum udviser de tidligste symptomer på AD i 40-årsalderen. Herudover er en specifik isoform af apolipoprotein, APOE4, en større genetisk risikofaktor for AD. Mens apolipoproteiner forbedrer nedbrydningen af betaamyloid, er nogle isoformer (såsom APOE4) ikke særligt effektive til dette, hvilket fører til ophobning af amyloid i hjernen. Hypotesen underbygges herudover også af det faktum, at transgene mus, som udviser en muteret form af det menneskelige APP-gen, udvikler fibrillær amyloidplak og Alzheimer-lignende hjernepatologi med forringelse af spatiel forståelse.En eksperimentel vaccine har i tidlige forsøg med mennesker kunnet rense amyloidplakken, men viste sig ikke at have nogen nævneværdig effekt på demensen. Nogle forskere har mistænkt ikke-plak Aβ oligomerer (aggregater af mange monomerer) for at være den primære patogene form for Aβ. Disse giftige oligomerer, der også omtales som amyloid-afledte diffusible ligander (forkortet ADDL'er, efter engelsk: amyloid-derived diffusible ligands), binder til en overfladereceptor på neuroner, forandrer synapsens struktur og forstyrrer herigennem den neuronale kommunikation. En mulig receptor for Aβ-oligomerer kan være prionproteinet, det samme protein, som er blevet forbundet med kogalskab og den relaterede menneskesygdom, Creutzfeldt-Jakobs sygdom, og kan dermed potentielt forbinde disse neurodegenerative sygdommes underliggende mekanismer med Alzheimers sygdoms.I 2009 blev denne teori opdateret, da det blev foreslået, at det muligvis er en nær slægtning af betaamyloidproteinet, snarere end proteinet selv, som er årsag til sygdommen. Denne teori forfægter, at en amyloid-relateret mekanisme, der er ansvarlig for at beskære neuronale forbindelser i hjernen i det tidlige livs hurtigtvoksende fase, kan aktiveres som følge aldringsrelaterede processer senere i livet og dermed forårsage den neuronale tilintetgørelse. N-APP, et APP-fragment fra peptidens N-terminus, grænser op til betaamyloid og spaltes fra APP af et af de samme enzymer. N-APP aktiverer den selvdestruerende bane ved at binde til en neuronal receptor, der omtales som "dødsreceptor 6" (DR6, også kendt som TNFRSF21). DR6 udtrykkes tydeligt i de dele af menneskehjernen, der bliver kraftigst ramt af Alzheimers, så det er muligt at N-APP/DR6-banen i den aldrende hjerne bliver overtaget og derigennem forårsager skade. I denne model spiller betaamyloid en sekundær rolle ved at undertrykke synaptiske funktioner.
Tauhypotesen postulerer, at anormaliteter i tauproteiner er årsag til sygdommens kaskade. Ifølge denne model begynder hyperfosforyleret tau at parre sig med andre tau-tråde, hvilket efterhånden fører til dannelse af neurofibrillære sammenfiltringer inde i nervecellelegemerne. Som følge heraf begynder mikrotubuli at disintegrere og ødelægger cellens cytoskelets struktur, hvilket får neuronens transportsystem til at falde sammen. Dette kan resultere i først defekter i den biokemiske kommunikation mellem neuroner og senere i celledød.
Alzheimers sygdom er kendetegnet ved et tab af neuroner og synapser i hjernebarken og visse subkortikale regioner. Dette tab fører til atrofi i de pågældende regioner med degeneration i tindinge- og isselappen samt dele af frontallappen og gyrus cinguli. Der sker ligeledes degeneration i hjernestammekerner såsom locus coeruleus. Studier har ved brug af MR-scanning og positronemissionstomografi kunnet dokumentere, at visse hjerneregioner hos mennesker med AD skrumper efterhånden, som de går fra mild forringelse af kognitive evner og til Alzheimers sygdom sammenlignet med lignende billeder fra sunde ældre mennesker.Ved mikroskopi af hjerner hos patienter med AD ses tydeligt både amyloidplak og neurofibrillære sammenfiltringer. Plakken fremstår som tætte, hovedsageligt uopløselige, depoter af beta-amyloid peptid og cellemateriale uden for og omkring neuroner. Neurofibrillære sammenfiltringer er ophobninger af det mikrotubuli-associerede protein tau, som er blevet hyperfosforyleret og samles inde i selve cellerne. Selv om mange ældre mennesker udvikler plak og sammenfiltringer som en konsekvens af naturlig aldring, har hjerner hos mennesker med AD et større antal af disse i specifikke hjerneregioner som i tindingelappen. Lewy-legemer, der ellers normalt associeres med Parkinsons sygdom, kan somme tider ses i hjernen hos mennesker med AD.
Alzheimers sygdom er blevet identificeret som en proteinfejlfoldningssygdom (proteopati) forårsaget af ophobning af plak fra unormalt foldet betaamyloid-protein og tau-protein i hjernen. Plak består af små peptider, 39–43 aminosyrer lange, kaldet betaamyloid (Aβ). Aβ er et fragment fra det større amyloid-precursor-protein (APP). APP er et transmembranprotein, som penetrerer neuronens membran og er centralt for neuronvækst, overlevelse og heling efter skader. I Alzheimers sygdom indgår gammasekretase betasekretase sammen i en proteolytisk proces, som opdeler APP i mindre fragmenter. Et af disse fragmenter fører til et øget antal betaamyloid-fibriller, som klumper sig sammen i tætte bunker udenfor neuronet i form af neuritiske plaks.
Det vides ikke præcis, hvordan forstyrrelser i produktion og aggregering af betaamyloid-peptid fører til AD's patologi. Ophobning af aggregerede amyloid-fibriller medfører programmeret celledød (apoptose). Det vides også, at Aβ opbygges selektivt i cellernes mitokondrierne i hjernen hos mennesker med Alzheimers, samt at det hæmmer visse enzymfunktioner og neuronernes anvendelse af glukose.Diverse betændelsesprocesser og cytokiner kan ligeledes spille en rolle i Alzheimers' patologi. Betændelse er en generel indikator på vævsskade og kan enten være sekundær til vævsskade i AD eller være en indikator på en immunologisk respons. Der er fundet beviser på en stærk forbindelse mellem neuronerne og hjernens immunologiske mekanismer - overvægt og systemisk betændelse kan derfor påvirke immunologiske processer og herigennem sygdommens forløb.Ændringer i fordelingen af forskellige neurotrofiske faktorer og i deres receptorers udtryk som den såkaldte Vækstfaktor BDNF (fra engelsk: brain-derived neurotrophic factor) er blevet beskrevet i AD.
Alzheimers sygdom diagnosticeres normalt ud fra anamnese, slægtninges historier samt observationer af adfærd. Det kan understøttes af tilstedeværelsen af særlige neurologiske og neuropsykologiske egenskaber samt udelukkelse af andre muligheder. Ved hjælp af avanceret billeddiagnostik med CT-, MR-, SPECT- eller PET-scanning kan man udelukke andre former for hjernepatologi eller undertyper af demens. Herudover kan det forudsige overgang fra prodromale stadier (mild kognitiv forringelse) til Alzheimers sygdom.
Diagnosen kan først bekræftes med meget højt præcision ved obduktion, når hjernen er tilgængelig til at kunne undersøges histologisk.Neuropsykologisk udredning, heriblandt hukommelsestests, kan hjælpe til at fastslå sygdommens aktuelle stadie. Medicinske organisationer har oprettet diagnostiske kriterier for at lette og standardisere den diagnostiske proces for praktiserende læger.
De amerikanske organisationer National Institute of Neurological and Communicative Disorders and Stroke (NINCDS) og Alzheimer's Disease and Related Disorders Association (ADRDA, nu kendt som Alzheimer's Association) etablerede de mest udbredte diagnosekriterier, de såkaldte ''NINCDS-ADRDA-Alzheimers kriterier, i 1984, og opdaterede dem i 2007. Disse kriterier kræver, at tilstedeværelsen af kognitiv forringelse og et formodet demenssyndrom kan bekræftes ved neuropsykologisk testning for en klinisk diagnose af "mulig" eller "sandsynlig" AD . En definitiv diagnose kræver histopatologisk bekræftelse herunder en mikroskopisk undersøgelse af hjernevævet. Der har kunnet påvises god reliabilitet og validitet mellem de diagnostiske kriterier og definitiv histopatologisk bekræftelse.Almindeligvis påvirkes otte kognitive områder ved AD — hukommelse, sprog, perception, opmærksomhed, konstruktive evner, orientering, problemløsning og funktionelle evner. Disse domæner svarer til NINCDS-ADRDA-Alzheimers kriterierne i Diagnostic and Statistical Manual of Mental Disorders (DSM-IV-TR) udgivet af American Psychiatric Association.
Neuropsykologiske tests som den såkaldte mini–mental state examination (MMSE) bruges ofte til at evaluere de kognitive forringelser, der ligger til grund for diagnosen. Særligt i sygdommens tidlige stadier kræves meget omfattende test for at sikre høj reliabilitet i resultaterne. Neurologiske undersøgelser vil ved tidlig AD oftest give normale resultater med undtagelse af ved åbenlys kognitiv forringelse, hvilket ikke nødvendigvis adskiller sig fra den type kognitiv forringelse, der kunne forårsages af andre sygdomsprocesser og årsager til demens.
For at kunne gennemføre den differentiale diagnose af AD og andre sygdomme er det nødvendigt med yderligere neurologiske undersøgelser. Interviews med familiemedlemmer anvendes blandt andet til at vurdere sygdommen. Plejepersonale kan bidrage med vigtig information om evnerne i dagligdagen og om den gradvise forringelse af personens mentale funktion. Plejepersonalets synspunkt er særligt vigtigt, siden en person med AD normalt ikke er klar over sine egne mangler. Ofte kan familier også have problemer med at opdage de begyndende demenssymptomer og kan ikke nødvendigvis videreformidle præcis information til en læge.Supplerende test giver yderligere information om nogle af sygdommens egenskaber eller anvendes til at udelukke andre diagnoser. Blodprøver kan identificere andre årsager til demens end AD — årsager, som i sjældne tilfælde er reversible. Ofte udføres funktionstests af skjoldbruskkirtlen (ofte forkortet "TFT" efter engelsk: Thyroid function tests), B12-niveau måles, syfilis udelukkes, metaboliske problemer udelukkes (heriblandt tests af nyrefunktion, elektrolytniveau og for diabetes), niveau af tungmetaller såsom bly og kviksølv måles, og der testes for blodmangel. Det er også nødvendigt at udelukke delirium.
Der foretages herudover psykologiske tests for depression, da depression kan ramme sideløbende med AD, hvilket er et tidligt tegn på kognitiv forringelse, eller ligefrem være årsagen hertil.
Der findes endnu ikke definitive beviser på måder at forebygge AD. Epidemiologiske studier har antydet et forhold mellem bestemte modificerbare faktorer såsom kost, kardiovaskulær risiko, farmaceutiske produkter og intellektuelle aktiviteter på den ene side og en befolknings risiko for at udvikle AD på den anden. Der kræves dog yderligere forskning som kliniske forsøg for at kunne afgøre, om disse faktorer vitterligt kan hjælpe med at forebygge AD.
Selv om kardiovaskulære risikofaktorer som hyperkolesterolemi, hypertension, diabetes og rygning forbindes med en øget risiko for AD, har statiner, som er kolesterolsænkende stoffer, dog ikke været effektive til forebyggelse eller forbedring af sygdommens forløb.Brug af NSAID'er over en længere periode er forbundet med en reduceret risiko for at udvikle AD. Der findes ligeledes beviser for, at NSAID'er kan reducere betændelse i forbindelse med neuritiske plaks, omend der ikke er blevet gennemført forebyggelsesforsøg. Der er dog ikke bevis på, at de kan bruges til behandling. Hormonudskiftningsterapi, der tidligere blev anvendt, kan øge risikoen for demens.
Mennesker, som deltager i intellektuelle aktiviteter som læsning, brætspil, krydsord, at spille et musikinstrument eller medvirke til regelmæssige sociale interaktioner har udvist en reduceret risiko for Alzheimers sygdom. Dette stemmer overens med teorien om kognitiv reserve, som postulerer, at nogle livsoplevelser resulterer i en mere effektiv neural funktion, der giver individet en kognitiv reserve, som forsinker demensmanifestationers indtræden. Uddannelse, som at lære et fremmedsprog selv sent i livet, lader til at kunne forsinke indtræden af Alzheimers sygdom.  Fysisk aktivitet er også blevet forbundet med en reduceret risiko for AD.
Mennesker, der spiser sundt, japansk eller Middelhavskost, har en lavere risiko for at udvikle AD. Middelhavskost kan herudover forbedre forholdene for de, der allerede har sygdommen. Dette menes at skyldes Middelhavskostens positive kardiovaskulære effekt. Omvendt giver kost med højt indhold af mættet fedt og simple kulhydrater (mono- og disakkarider) en øget risiko.Det har til tider været svært at konkludere sikkert omkring kosten, da resultaterne har varieret fra befolkningsbaserede studier og til randomiserede kontrollerede forsøg. Der er begrænset evidens for, at let til moderat forbrug af alkohol, især rødvin, kan associeres med en lavere risiko for AD. Der er herudover svage tegn på, at koffein ligeledes kan virke beskyttende. En række fødevarer, der har højt indhold af flavonoider, såsom kakao, rødvin og te, kan mindske risikoen for AD.Undersøgelser af vitaminer og mineraler har ikke fundet nok konsekvent evidens til at komme med anbefalinger. Det omfatter A-vitamin, C, E, selen, zink, og folsyre med eller uden vitamin B12. Forsøg, der har undersøgt folsyre (B9) og andre B-vitaminer har ikke kunnet vise nogen videre forbindelse til kognitiv forringelse. Omega-3-kosttilskud fra planter og fisk, især docosahexaensyre (DHA), lader ikke til at gavne mennesker med mild eller moderat Alzheimers.Gurkemeje har endnu ikke vist nogen gavnlig effekt hos patienter med Alzheimers, selv om der har været tegn på effekt hos dyr. Teorier om, at ginkgo har gavnlig effekt på kognitiv forringelse og demens er ikke videnskabeligt bevist. Pr. 2008 er der ingen sikre beviser på, at cannabinoider kan forbedre symptomerne på AD eller demens; der forskes dog fortsat på området, og visse resultater ser lovende ud.
Der findes ingen kur mod Alzheimers sygdom; eksisterende behandlinger kan være til relativt lille symptomatisk gavn men er grundlæggende palliative. De kan inddeles i farmaceutisk, psykosocialt og omsorg.
Der anvendes i øjeblikket fem medikamenter til behandling af AD's kognitive problemer: fire af disse er acetylcholinesterasehæmmere (tacrin, rivastigmin, galantamin og donepezil) og den femte (memantin) er en NMDA-receptorantagonist. De har dog kun begrænset effekt. Der er ikke fundet noget medikament, der sikkert kan forsinke eller stoppe sygdommens udvikling.
Alzheimers sygdom vides at reducere aktiviteten i kolinerge neuroner. Acetylcholinesterasehæmmere anvendes i denne forbindelse til at reducere den hastighed, hvorved acetylcholin (ACh) nedbrydes, hvilket dermed øger koncentrationen af ACh i hjernen og bekæmper det tab af ACh, der forårsages af de kolinerge neuroners død. Der findes beviser for disse medikamenters effekt hos personer med Alzheimers i tidligt og mellemstadie, og en del evidens for at anvende dem ved mere fremskredne tilfælde. Kun donepezil er godkendt til behandling af senstadie-AD-demens. Brug af disse stoffer ved mild kognitiv forringelse har ikke kunnet påvise nogen effekt ift. forsinkelse af AD's indtræden. De mest almindelige bivirkninger er kvalme og opkast, som begge forbindes med kolinerg overskridelse. Disse bivirkninger opstår hos omkring 10-20% af alle brugere, er generelt milde til moderate i deres alvorsgrad og kan håndteres ved langsomt at justere dosis. Blandt sjældnere bivirkninger er muskelkramper, nedsat hjerterytme (bradykardi), mindsket appetit og vægt samt øget produktion af mavesyre.
Glutamat er en af nervesystemets nyttige excitatoriske neurotransmittere, omend for store mængder af det i hjernen kan føre til celledød via overstimulering af glutamatreceptorerne (excitotoksicitet). Excitotoksicitet forekommer hos personer med Alzheimers, såvel som personer med andre neurologiske sygdomme såsom Parkinsons sygdom og multipel sklerose. Memantin er en ikke-kompetitiv NMDA-receptorantagonist, der oprindeligt blev anvendt mod influenza. Den påvirker det glutamaterge system ved at blokere NMDA-receptorer og hæmme deres overstimulering gennem glutamat. Memantin kan således have en mindre gavnlig virkning på personer med Alzheimers sygdom. Der kendes kun milde og sjældne bivirkninger ved anvendelse af memantin, herunder hallucinationer, forvirring, svimmelhed, hovedpine og træthed. En kombination af memantin og donepezil har vist "statistisk signifikant, men klinisk marginal effektivitet".
Atypiske antipsykotika er moderat anvendelige til at reducere aggression og psykose hos personer med Alzheimers sygdom, men deres nytte mindskes af deres alvorlige bivirkninger såsom slagtilfælde, bevægelsesvanskeligheder og kognitiv forringelse. Ved anvendelse over en længere periode har kunnet ses en øget dødelighed. Der er ikke fundet nogen fare ved at stoppe brugen af antipsykotika for disse personer.
Huperzine A kræver yderligere forskning, før det kan anbefales til behandling af personer med Alzheimers.
Psykosociale interventioner anvendes som et supplement til farmaceutisk behandling og kan klassificeres i fire grupperinger: adfærds-, følelses-, kognitions- eller stimuleringsorienteret tilgang. Der findes ingen undersøgelser af disse tilganges effekt på AD, da de fokuserer på demens som helhed.
Da Alzheimers gradvist gør en person ude af stand til at tage vare på sig selv, og der ikke findes nogen kur mod sygdommen, bliver omsorg mere eller mindre hele behandlingen.
I løbet af de tidlige og moderate stadier kan ændringer i nærmiljø og livsstil øge patientsikkerheden og reducere hjælperens byrde. Blandt eksempler på sådanne ændringer er at holde sig til simplificerede rutiner, anvendelse af sikkerhedslåse og etiketter på husholdningsartikler for at give personen med sygdommen hint i hverdagen. Hvis spisning bliver et problem vil maden skulle forberedes i mindre stykker eller somme tider laves til puré. Når der opstår problemer med at synke, kan det somme tider være nødvendigt at anvende madsonder. I disse tilfælde er det vigtigt at hjælpere og familiemedlemmer overvejer etikken og den medicinske effekt ved fortsat madning. Behov for anvendelsen af fysiske fastholdelsesanordninger indikeres sjældent på noget stadie af sygdommen, omend der kan være tilfælde hvor disse kan være nødvendige for at forhindre personen med AD i at skade sig selv eller sine hjælpere.Efterhånden som sygdommen skrider frem, kan der fremkomme andre medicinske problemer som tandsygdomme, liggesår, fejlernæring, hygiejniske problemer eller infektioner i åndedrætssystemet, huden eller øjnene. Disse problemer kan ofte undgås med nøje håndtering, men professionel behandling er påkrævet hvis først de forekommer. I løbet af sygdommens sidste stadier koncentreres behandlingen om at lette ubehag frem til døden indtræffer, ofte med hjælp fra et hospice.
De tidlige stadier af Alzheimers sygdom er svære at diagnosticere. En definitiv diagnose stilles normalt først, når den kognitive forringelse begynder at forhindre daglige aktiviteter. Symptomerne vil gå fra milde kognitive problemer som hukommelsestab, gennem voksende stadier af kognitive og ikke-kognitive forstyrrelser, som eliminerer enhver mulighed for at kunne klare sig selv - især i sygdommens sene stadier.Den gennemsnitlige levealder efter diagnosen stilles er omkring seks år. Mindre end 3% af ramte personer lever længere end 14 år efter diagnosen. Blandt de sygdomsegenskaber, der især associeres med den større mortalitet er den alvorlige kognitive forringelse, sænket funktionelle niveau, mange problemer med at falde, samt forstyrrelser i den neurologiske undersøgelse . Andre sammenfaldende sygdomme, såsom hjerteproblemer, diabetes eller en fortid med alkoholmisbrug forbindes også med den forringede chance for at overleve. Selv om man får flere samlede antal års overlevelse hvis sygdommen rammer i en ung alder, er forventet levetid især reduceret når den sammenlignes med den tilsvarende sunde befolkning blandt yngre mennesker. Mænd har generelt en sværere prognose for overlevelse end kvinder.Sygdommen er den underliggende dødsårsag i 68% af alle tilfælde. Lungebetændelse og dehydrering er de hyppigste umiddelbare dødsårsager blandt personer med AD, mens kræft ses sjældnere end blandt resten af befolkningen.
Der anvendes to centrale variabler i epidemiologiske studier: incidens og prævalens.
Longitudinelle kohorte-undersøgelser (studier, hvor en sygdomsfri gruppe følges over en årrække) viser rater på mellem 10 og 15 pr. tusind personår for alle demenstilfælde og 5-8 for AD, hvilket betyder, at halvdelen af alle nye tilfælde af demens hvert år er AD. Fremskreden alder er en primær risikofaktor for sygdommen, og incidensrater er ikke lige høje for alle aldre: hvert femte år efter de 65 sker der omtrent en fordobling af risikoen for at rammes af sygdommen, fra 3 og til 69 pr. tusind personår. Der findes ligeledes kønsforskelle i incidensrater, hvor kvinder har større risiko for at udvikle AD, især hos personer ældre end 85 år.
AD's prævalens i befolkninger afhænger af forskellige faktorer, heriblandt incidens og overlevelse. Da AD's incidens stiger med alderen er det særligt vigtigt at inkludere den pågældende befolkningsgruppes gennemsnitsalder. WHO har skønnet at i 2005 led 0,379% af befolkningen på verdensplan af demens, og at prævalensen ville stige til 0,441% i 2015 og videre til 0,556% i 2030. Andre studier har nået til lignende konklusioner. Et andet studie skønnede at i 2006 ville 0,40% af verdens befolkning være ramt af AD, og at prævalensraten ville tredoble frem til 2050.
Allerede de antikke græske og romerske filosoffer og læger forbandt høj alder med øget demens. Det var dog først i 1901, at den tyske psykiater Alois Alzheimer identificerede det første tilfælde af det, der senere blev kendt som Alzheimers sygdom. Sygdommen blev opkaldt efter psykiateren, som identificerede sygdommen hos en 55-årig kvinde, som han døbte Auguste D. Han fulgte hendes tilfælde frem til hendes død i 1906, hvorefter han for første gang rapporterede om det. I løbet af de næste fem år blev yderligere 11 lignende tilfælde rapporteret i medicinsk litteratur, hvoraf nogle allerede blev betegnet som "Alzheimers sygdom". Sygdommen blev for første gang beskrevet som en selvstændig sygdom af Emil Kraepelin, efter at han kunne undertrykke nogle af de kliniske (vrangforestillinger og hallucinationer) og patologiske egenskaber (arteriosklerotiske forandringer), der var en del af den oprindelige rapport om Auguste D. Han inkluderede Alzheimers sygdom, som han også betegnede "præsenil demens", som en undertype af senil demens i den 8. udgave af sin Psychiatrie: ein Lehrbuch für Studirende und Aertze ("Psykiatri: en lærebog for studerende og læger"), der blev udgivet 15. juli 1910.I størstedelen af det 20. århundrede var diagnosen Alzheimers sygdom hovedsageligt forbeholdt individer i alderen 45-64 år, som udviste symptomer på demens. Terminologien blev ændres efter 1977, da en konference om AD konkluderede, at de kliniske og patologiske manifestationer af præsenil og senil demens var mere eller mindre identiske - omend forfatterne påpegede, at dette ikke udelukkede muligheden for, at de havde forskellige årsager. Dette førte efterfølgende til at diagnosen Alzheimers sygdom kunne stilles uafhængigt af alder. Begrebet senil demens af Alzheimer-typen (SDAT) blev for en tid anvendt til at beskrive tilstanden hos mennesker over de 65, mens "klassisk" Alzheimer blev anvendt om yngre personer. Med tiden blev Alzheimers sygdom formelt optaget i medicinsk nomenklatur som henvisende til individer, i alle aldersgrupper, som har et karakteristisk fælles mønster af symptomer, sygdomsforløb og neuropatologi.
Demens, og især Alzheimers sygdom, kan være blandt de sygdomme, der har de største omkostninger for samfund i Europa og USA, mens omkostningerne i andre lande såsom Argentina og Sydkorea også er høje og stigende. Disse omkostninger vil sandsynligvis vokse i takt med, at gennemsnitsalderen blandt befolkningerne vokser, og vil blive et alvorligt samfundsproblem. Blandt AD-associerede omkostninger er de direkte medicinske omkostninger såsom plejehjem, direkte ikke-medicinske omkostninger såsom hjemmehjælpere, og indirekte omkostninger såsom tabt arbejdsevne for både patient og hjælper. Beløbet varierer fra studie til studie, men demensomkostninger er på verdensplan blevet beregnet til at være omkring $160 milliarder.De største omkostninger for samfundet er langvarig pleje af professionelt sundhedspersonale og især institutionalisering, som står for 2/3 af de samlede samfundsomkostninger. Leveomkostningerne for at bo hjemme er også meget høje, især når uformelle omkostninger for familien, såsom tid til omsorg og tabt arbejdsfortjenste, regnes med.Omkostningerne vokser i takt med demensens alvorsgrad og tilstedeværelsen af adfærdsmæssige forstyrrelser, og er relateret til den dermed øgede tid, der kræves til omsorg og fysisk hjælp. Derfor kan enhver behandling, der sløver den kognitive forringelse, udskyde institutionalisering eller reducere antallet af timer hvor der behøves hjælp, og derigennem være til økonomisk gavn for samfundet.
Den centrale hjælperolle varetages oftest af en ægtefælle eller et tæt familiemedlem. Alzheimers sygdom er kendt for at lægge en stor byrde på hjælpere, både med sociale, psykologiske, fysiske og økonomiske aspekter. Personer med Alzheimers og deres familie foretrækker oftest hjemmehjælp snarere end at flytte personen på plejehjem. Dette valg kan også forsinke eller eliminere behovet for mere professionelle og kostelige typer pleje. På trods af dette er to-tredjedele af alle beboere på plejehjem demente.Plejere for personer med Alzheimers sygdom har forhøjet risiko for at udvikle fysiske og psykiske problemer. Blandt de faktorer, der forbindes med dette, er hvis den ramte person bor hjemme, hvis plejeren er en ægtefælle, såvel som den Alzheimer-ramte persons krævende adfærd som depression, adfærdsforstyrrelser, hallucinationer, søvnproblemer, gangproblemer eller social isolation. De økonomiske problemer kommer fra det faktum, at plejere fra familien ofte må tage tid fri fra deres arbejde for i stedet at spendere 47 timer i gennemsnit pr. uge med personen med AD, mens omkostningerne forbundet med at passe på dem er høje.
Kognitiv adfærdsterapi og undervisning i copingstrategier, enten individuelt eller som en del af en gruppe, har vist sig ofte at kunne forbedre plejeres psykologiske velbefindende.
På grund af Alzheimers sygdoms udbredelse har der været mange kendte, der er blevet ramt af sygdommen. Blandt de bedst kendte eksempler er den tidligere amerikanske præsident Ronald Reagan og den irske forfatterinde Iris Murdoch, som begge blev genstand for videnskabelige artikler, der undersøgte, hvordan deres kognitive kapaciteter gradvist forsvandt. Af andre tilfælde kan nævnes to tidligere premierministre: den britiske Harold Wilson og den spanske Adolfo Suárez, den indiske politiker George Fernandes, den amerikanske skuespillerinde Rita Hayworth, skuespilleren Charlton Heston, skuespiller og instruktør Robert Loggia, skuespiller og forfatter Gene Wilder, forfatteren Harnett Kane, Nobelprismodtageren i fysik Charles K. Kao, forfatteren Terry Pratchett, instruktøren Jacques Rivette, og politikeren og aktivisten Sargent Shriver.Af danske tilfælde kan nævnes skuespilleren William Rosenberg.
AD er blevet skildret i flere film: Iris (2001), baseret på John Bayleys memoir om sin kone Iris Murdoch; The Notebook (2004), baseret på Nicholas Sparks' roman Minder i mol fra 1996; A Moment to Remember (2004);Thanmathra (2005); Ashita no kioku (2006), baseret på Hiroshi Ogiwaras roman af samme navn; Away from Her (2006), baseret på Alice Munros novelle "The Bear Came over the Mountain"; Still Alice (2014), baseret på Lisa Genovas roman af samme navn fra 2007 og med Julianne Moore i hovedrollen som en Harvard-professor, der bliver diagnosticeret med tidligt indtrådt familiær Alzheimers sygdom. Blandt dokumentarer om Alzheimers sygdom er Malcolm and Barbara: A Love Story (1999) og Malcolm and Barbara: Love's Farewell (2007), der begge portrætterer Malcolm Pointon.I danske medier har Alzheimers sygdom været skildret i TV 2-dokumentarerne om Aage: Da Aage forsvandt (2015) og efterfølgeren Rita og Aages sidste dans fra 2017 samt i DR-dokumentaren En stille forsvinden (2016) i to afsnit.

Den amerikanske borgerkrig (1861–1865), der i Sydstaterne ofte kaldes krigen mellem staterne, var en borgerkrig i De Forenede Stater. Elleve sydlige slavestater trådte ud af Unionen og dannede Amerikas Konfødererede Stater. De kæmpede mod Unionen, som omfattede alle staterne hvor slaveriet var afskaffet, samt fem stater hvor slaveri fortsat var tilladt (kaldet grænsestaterne). Unionen blev anført af præsident Abraham Lincoln og det Republikanske parti. Konføderationen blev anført af Jefferson Davis.
Konføderationen forsøgte at træde ud af Unionen, fordi Republikanerne var modstandere af, at slaveriet skulle tillades i nye territorier, som blev optaget som stater i De Forenede Stater, og Lincolns sejr ved præsidentvalget i 1860 resulterede i, at syv sydstater erklærede, at de trådte ud af Unionen, endnu inden Lincoln var tiltrådt som præsident. Unionen afviste, at man kunne udtræde og betragtede det som et oprør.
Fjendtlighederne startede den 12. april 1861, da konfødererede styrker angreb Unionens Fort Sumter i South Carolina. Lincoln svarede igen med at opfordre frivillige til at melde sig til en hær, som skulle bestå af soldater fra alle stater. Det fik yderligere fire slavestater til at træde ud af Unionen. I løbet af krigens første år sikrede Unionen sig kontrollen over grænsestaterne og etablerede en flådeblokade af alle Sydstaternes havne, mens begge parter opbyggede hære og samlede forsyninger. I 1862 resulterede en række slag som Slaget ved Shiloh og Slaget ved Antietam i store tab – langt større end nogensinde tidligere i USA's historie. I september 1862 gjorde Lincolns Emancipationserklæring slaveriets afskaffelse i Syden til et krigsmål, hvilket yderligere vanskeliggjorde Sydstaternes mangel på mandskab.
I den østlige del af landet vandt Sydstaternes general Robert E. Lee en række sejre over Unionens hære, men Lees nederlag i Slaget ved Gettysburg i starten af juli 1863 blev et vendepunkt. General Ulysses S. Grants samtidige erobring af fæstningerne Vicksburg og Port Hudson ved Mississippifloden gav Unionen den fulde kontrol over Mississippi og skar Sydstaterne over i to dele.
Grant udkæmpede blodige udmattelsesslag mod Lee i 1864 og tvang ham til at forsvare Konføderationens hovedstad Richmond i staten Virginia. Unionsgeneralen William Sherman erobrede Atlanta i Georgia og begyndte sin berømte Shermans march mod havet, som ødelagde et 150 km bredt bælte af Georgia. Konføderationens modstand begyndte at bryde sammen, og Lee overgav sig til Grant efter Slaget ved Appomattox Courthouse den 9. april 1865.
Krigen, som var den blodigste i Amerikas historie, kostede 620.000 soldater livet foruden et ukendt antal civile. Den afsluttede slaveriet og genskabte Unionen. De sociale, politiske, økonomiske og racemæssige spørgsmål, som var baggrund for krigen, fortsætter med at påvirke nutidens amerikanske tankegang.
Den forværrede sameksistens mellem slavestaterne i syd og staterne i nord, hvis modstand mod slaveriet voksede med tiden, gjorde konflikten uundgåelig. Abraham Lincoln foreslog ikke lovgivning mod slaveriet, der hvor det allerede eksisterede, men i 1858 havde han i en tale (Et hus i splid med sig selv-talen) udtrykt ønske om at standse dets udbredelse og sikre offentligheden, at slaveriet var på vej mod at blive afskaffet. En stor del af de politiske kampe i 1850'erne handlede om udvidelse af slaveriet til nye områder. Alle de etablerede territorier ville sandsynligvis blive slavefri områder, hvilket forstærkede bevægelsen i Syden i retning af udtræden af unionen. Man antog både i nord og syd, at hvis slaveriet ikke kunne udvides, ville det forvitre og dø.I Sydstaterne frygtede man at miste kontrollen over Unionsregeringen til modstandere af slaveriet. I Nordstaterne var man bange for, at kræfter bag slaveriet allerede styrede regeringen, og det fik krisen til at spidse til i slutningen af 1850'erne. Uenighed om det moralske i slaveriet, graden af demokrati og den økonomiske effekt af slaveri over for frie arbejdere fik de gamle Whig og Know-nothing partier til at bryde sammen og de nye Free Soil i 1848 og det Republikanske i 1860 til at opstå. I 1860 blev det eneste tilbageværende nationale parti Demokraterne splittet på spørgsmålet om slaveri.
Både nord og syd var påvirket af Thomas Jeffersons tankegang. I Sydstaterne lagde man i forbindelse med slaveriet vægt på staternes rettigheder til selv at bestemme, som var ideer, der var omtalt i Jeffersons Kentucky og Virginia Resolutioner. Nordstatsfolk, der rangerede fra abolitionisten William Lloyd Garrison til den moderate Republikanske leder Abraham Lincoln understregede Jeffersons deklaration om at "alle mennesker er skabt lige". Lincoln omtalte også dette forhold i Gettysburg-talen.
Da de sydlige stater var trådt ud af Unionen, erklærede Alexander Stephens, Amerikas Konfødererede Staters vicepræsident, at slaveri var hjørnestenen i Konføderationen. Men efter sydens nederlag mente Stephens ikke længere, at krigen havde handlet om slaveriet opretholdelse, men om staternes rettigheder, og han blev en af de mest glødende forsvarere af "den tabte sag". Konføderationens præsident Jefferson Davis ændrede også sit fokus på slaveriet som krigens årsags, til at krigen havde drejet sig om staternes rettigheder.Samtlige kriser mellem nord og syd (undtagen en) vedrørte slaveriet, herunder debatten om tre-femtedels klausulen og tyve års forlængelsen af slavehandelen ved forfatningskonventet i 1787. Der var kontroversen over at optage slavestaten Missouri i Unionen, som førte til Missouri kompromiset i 1820, nullifikationskrisen over toldsatserne i 1828 (selv om tolden var lav efter 1846)), Diskussionsforbuddet Gag Rule, som forhindrede, at der blev behandlet forslag om afskaffelse af slaveriet fra 1835–1844, optagelsen af Texas som slavestat i 1845 og Manifest Destiny som et argument for at opnå nye områder, hvor slaveriet kunne blive et spørgsmål efter den Mexicansk-amerikanske krig i 1846-1848, som resulterede i kompromiset i 1850. Wilmot Provisoet var et forsøg fra nogle Nordstatspolitikere på at udelukke slaveriet fra områder, som var erobret fra Mexico. Den umådelig populære antislaveri roman Onkel Toms hytte fra 1852 af Harriet Beecher Stowe styrkede i høj grad modstanden i Nordstaterne mod lovgivningen fra 1850 om undslupne slaver.Ostend manifestet fra 1854 var et forsøg fra Sydstaterne på at overtage Cuba som en slavestat. Selv konkurrerende planer for nordlige eller sydlige linjeføringer af en transkontinental jernbane blev blandet ind i Blødende Kansas kontroversen over slaveri. Toparti systemet brød sammen efter vedtagelsen af Kansas-Nebraska loven i 1854, som erstattede Missouri kompromisets forbud mod slaveri med folkets suverænitet. I 1856 blev debatterne i kongressen om slaveri voldelige, da Preston Brooks fra South Carolina angreb Republikaneren Charles Sumner med en stok efter Sumners "Forbrydelse mod Kansas" tale. Dred Scott dommen og Lecompton Constitution i 1857 var sydlige forsøg på at få Kansas optaget i Unionen som en slavestat. Lincoln-Douglas debatterne i 1858, John Browns raid i 1859 og splittelsen af det Demokratiske parti (USA) i 1860 polariserede nationen i Nord og Syd. Præsidentvalget i 1860 var den endelige udløser af Sydstaternes udtræden. Under den påfølgende krise var der mange, der søgte et kompromis. To af disse forsøg var "Corwin tilføjelsen" og "Crittenden kompromiset." Alle forsøg på kompromis mislykkedes.
Andre faktorer omfatter fraktionering (som bundede i væksten i slaveriet i de sydligste stater, mens det gradvis blev faset ud i Nordstaterne) og økonomiske forskelle mellem Nord og Syd, selv om de fleste moderne historikere er uenige i den ekstreme økonomiske determinisme, som historikeren Charles Beard har argumenteret for. Det var den polariserende effekt ved slaveriet, som delte de største religiøse samfund metodismen, baptismen og presbyterianismen. og kontroverser blev skabt af de værste grusomheder ved slaveriet (piskninger, mishandlinger og familier revet fra hinanden). Det faktum, at 7 ud af 8 immigranter bosatte sig i Nordstaterne, og det faktum, at dobbelt så mange flyttede fra syd mod nord som fra nord mod syd, bidrog til Sydens defensive-aggressive politiske adfærd.Sydstaternes udtræden blev udløst af valget af Abraham Lincoln, fordi de regionale ledere frygtede, at han ville stoppe udbredelsen af slaveriet og i stedet gå i retning af at få det afskaffet. Mange Sydstatsfolk troede, at enten Lincoln eller andre fra Nordstaterne ville afskaffe slaveriet, og at det var på tide at træde ud. Slavestaterne, som allerede var i mindretal i Repræsentanternes hus, så nu en fremtid for sig som permanent mindretal i senatet mod et stadig mere magtfuldt Nord.
Der viste sig at være en klar sammenhæng mellem støtten til udtræden af Unionen og antallet af plantager i området. Staterne langt mod syd, som havde flest plantager, var de første til at træde ud. De nordlige slavestater, Virginia, North Carolina, Arkansas og Tennessee havde færre plantager og afviste udtræden, indtil krisen omkring Fort Sumter tvang dem til at vælge side. Grænsestaterne havde endnu færre plantager og trådte aldrig ud af Unionen.
Andelen af hvide familier i Sydstaterne, som ejede slaver var 36,7 % i de sydligste områder, 25,9 % i de nordlige sydstater og 15,9% i grænsestaterne, som fortrinsvis kæmpede for Unionen. 95% af de sorte boede i Sydstaterne, og her udgjorde de en tredjedel af befolkningen, hvorimod de kun udgjorde 1 % af befolkningen i Nord. På den baggrund var frygten for ligestilling langt større i Syden end i Nord.
Højesterets dom i 1857 i Dred Scott v. Sandford bidrog til uenigheden omkring slaverne. Lederen af højesteret Roger B. Taneys afgørelse sagde, at slaver var "så underlegne, at de ingen rettigheder havde, som den hvide mand var tvunget til at respektere", og, at slaveri kunne udbredes til nordstaterne. Lincoln advarede om, at "den næste Dred Scott afgørelse" kunne true Nordstaterne med slaveri.
Nordstatspolitikeren Abraham Lincoln sagde, at "dette spørgsmål om slaveri er mere betydningsfuldt end noget andet, rent faktisk så meget mere betydningsfuldt er det blevet, at intet andet nationalt spørgsmål kan blive taget op for nærværende." Slaveriet var knyttet til parternes kappestrid om at få kontrol over territorierne, og Sydens krav om at få fastlagt regler for slavernes status i hvert territorium (slave code) var det tema, som politikere fra Syden brugte til at splitte det Demokratiske parti, hvilket så godt som sikrede, at Lincoln ville blive valgt, og at Syden ville udtræde af Unionen. Da udtræden blev et tema, sagde plantageejer og medlem af senatet i South Carolina, John Townsend, at: "vore fjender er på vej til at overtage regeringsmagten, og den vil de bruge til at regere os i overensstemmelse med den lunefuldhed, som udspringer af deres fanatiske teorier og med det udtalte formål at forbyde slaveriet." Lignende holdninger kom frem ud over hele syden i avisledere, politiske taler og deklarationer af årsager til at træde ud. Selv om Lincoln ikke havde planer om at forbyde slaveriet, der hvor det fandtes, udtrykte Sydstatsfolk over hele Syden frygt for slaveriets fremtid.
Bekymringen i syden gik ikke kun på økonomiske tab, men også på racemæssig ligestilling. Texas' deklaration af årsager til udtræden af Unionen sagde, at ikke-slavestaterne proklamerede den forsimplede doktrin om lighed mellem alle mennesker, uanset race eller farve", og at den afrikanske race "med føje blev anset for en underlegen og afhængig race". E. S. Dargan fra Alabama var tilhænger af udtræden og sagde, at ligestilling ville få sydstatsfolk til at føle sig "demoraliserede og nedværdigede".Fra begyndelsen af 1830 afviste postvæsenet i USA at udbringe post, som indeholdt pamfletter om afskaffelse af slaveriet til modtagere i Sydstaterne. Lærere fra Nordstaterne, som blev mistænkt for at være modstandere af slaveri, blev udvist fra syden, og litteratur om afskaffelse af slaveriet blev forbudt. Sydstatsfolk afviste Republikanernes benægtelser af, at de var abolitionister. John Browns raid på det føderale arsenal i Harpers Ferry betød en kraftig forøgelse af frygten for slaveopstande.
Nordstaterne følte sig også truet, for som Eric Foner konkluderer: "Nordstatsfolk kom til at opfatte slaveri som modsætningen til det gode samfund og som en trussel mod deres egne grundlæggende værdier og interesser".
South Carolina vedtog sin Deklaration af øjeblikkelige grunde som tilskynder til og begrunder South Carolinas udtræden af den føderale union den 24. december 1860. Heri argumenteredes for staternes rettigheder for slaveejere i Syden men indeholdt samtidig en klage over staternes rettigheder i Nord i form af modstand mod Loven om bortrømte slaver, idet det hævdedes, at Nordstaterne ikke opfyldte deres forpligtelser overfor Unionen som fastlagt i forfatningen. Det drejede sig om:
at Nordstaterne afviste at håndhæve loven om bortrømte slaver, hvilket krænkede ejendomsretten for folk i Sydstaterne.
at hjælpe "tusindvis af slaver til at forlade deres hjem" via Undergrundsjernbanen.
at vælge Lincoln til præsident, "fordi han har udtalt, at 'Landets styre kan ikke vedvarende være halvt slave, halvt fri' og at offentligheden må kunne stole på, at slaveri er på vej mod endelig udryddelse".
at "... tildele borgerskab til personer, som ifølge den øverste domstol i landet, ikke evner at være borgere". De fleste i Nordstaterne var modstandere af Dred Scott dommen, om end kun nogle få stater i New England tillod sorte at stemme på lige fod med hvide.
Inden Lincoln blev indsat som præsident, havde syv stater erklæret deres udtræden af Unionen. De skabte en sydstatsregering, Amerikas Konfødererede Stater den 9. februar 1861. De overtog kontrollen med Unionens forter og anden ejendom indenfor deres grænser uden at møde megen modstand fra den afgående præsident James Buchanan, hvis embedsperiode sluttede den 4. marts 1861. Buchanan fastslog: "Syden har ingen ret til at udtræde, men jeg har ingen magtbeføjelser, der kan forhindre det." En fjerdedel af den amerikanske hær – hele garnisonen i Texas – blev overdraget til delstatens styrker af den kommanderende general, David E. Twiggs, som derefter tilsluttede sig Konføderationen.
Efterhånden som sydstatsfolk trådte tilbage fra deres poster i Senatet og Repræsentanternes Hus blev det muligt for Republikanerne at vedtage love, som hidtil havde været blokeret af Sydstatssenatorer, herunder Morrill toldloven, jord-tildelingloven Morill act, en hjemstedslov, en transkontinental jernbane, den nationale banklov og loven om legale betalingsmidler. Finansloven for 1861 introducerede indkomstskat for at hjælpe med til at finansiere krigen.
Syv bomuldsstater længst mod syd udtrådte inden februar 1861. Det begyndte med South Carolina og fortsatte med Mississippi, Florida, Alabama, Georgia, Louisiana og Texas. Disse syv stater grundlagde den 4. februar 1861 Amerikas Konfødererede Stater med Jefferson Davis som præsident, og en regeringsstruktur som nøje lignede den i USA's forfatning. I løbet af to måneder efter de første skud ved Fort Sumter udtrådte yderligere fire slavestater af Unionen og tilsluttede sig Konføderationen: Virginia, Arkansas, North Carolina og Tennessee. Den nordvestlige del af Virginia lod sig efterfølgende udskille fra Virginia og blev optaget i Unionen som den nye stat West Virginia den 20. juni 1863.
Treogtyve stater forblev loyale overfor Unionen: California, Connecticut, Delaware, Illinois, Indiana, Iowa, Kansas, Kentucky, Maine, Maryland, Massachusetts, Michigan, Minnesota, Missouri, New Hampshire, New Jersey, New York, Ohio, Oregon, Pennsylvania, Rhode Island, Vermont og Wisconsin. I løbet af krigen blev Nevada og West Virginia optaget som nye stater i Unionen. Tennessee og Louisiana kom under Unionens militære kontrol forholdsvis tidligt i krigen.
Territorierne Colorado, Dakota, Nebraska, Nevada, New Mexico, Utah og Washington kæmpede på Unionens side. Adskillige indianerstammer, som holdt slaver støttede Konføderationen, hvilket betød at Indianerterritoriet (nu Oklahoma) fik en lille blodig borgerkrig.
Grænsestaterne i Unionen var West Virginia, som blev adskilt fra Virginia og blev en ny stat, og fire af de fem nordligste slavestater (Maryland, Delaware, Missouri og Kentucky).
Maryland havde talrige personer i offentlige stillinger, som i perioden omkring Lincolns tiltrædelse som præsident tillod optøjer vendt mod Unionen i Baltimore og afbrænding af broer. Lincoln svarede igen med undtagelsestilstand og indkaldte tropper. Milits enheder, som havde været på manøvre i Nordstaterne blev i en fart sendt til Washington D.C. og Baltimore. Inden den konfødererede regering blev klar over, hvad der foregik, havde Lincoln sikret sig kontrollen over Maryland (og det tilstødende District of Columbia), ved at arrestere alle medlemmerne af Marylands regering og tilbageholde dem uden retssag.
I Missouri stemte et valgt konvent om udtræden klart for at forblive i Unionen. Da den sydstatsvenlige guvernør Claiborne F. Jackson indkaldte statens milits, blev den angrebet af Unionsstyrker under general Nathaniel Lyon, som jagede guvernør og resten af statens milits ned i det sydvestlige hjørne af Missouri. I det efterfølgende magtvakuum samledes konventionen om udtræden og tog magten som Unionens provisoriske regering i Missouri.Kentucky udtrådte ikke. I en periode erklærede den sig neutral. Imidlertid brød de konfødererede neutraliteten ved at besætte byen Columbus i Kentucky i september 1861. De vendte stemningen imod Konføderationen, og staten bekræftede sin loyale status, mens den samtidig forsøgte at beholde slaveriet. Under en kort invasion af konfødererede styrker i 1862 organiserede sydstatssympatisører et udtrædelseskonvent, indsatte en guvernør og opnåede anerkendelse fra Sydstaterne. Oprørernes regering måtte dog snart gå i eksil og fik aldrig kontrol over staten.Efter at Virginia havde erklæret sin udtræden af De Forenede Stater i 1861 stemte Unionsstøtter i 50 counties i det nordvestlige Virginia den 24. oktober for etableringen af den nye stat West Virginia. Hovedparten af de stemmeberettigede i det, som blev til West Virginia, havde stemt imod Virginias udtræden, selv om 26 af de 50 counties havde flertal for udtræden. Ca. halvdelen af soldaterne fra West Virginia kæmpede for Sydstaterne. Den nye stat blev optaget i Unionen den 20. juni 1863.
Tilsvarende forsøgte Unionstilhængere at udskille det østlige Tennessee, men dette forsøg blev forpurret af Konføderationen. Jefferson Davis arresterede over 3.000 mand, som blev mistænkt for at være loyale overfor Unionen og tilbageholdt dem uden rettergang.
Borgerkrigen bestod af over 10.000 militære træfninger, hvoraf 40% af dem foregik i Virginia og Tennessee. Da separate artikler omhandler alle de store slag, og mange mindre, vil denne artikel kun give et bredt overblik over krigen. For yderligere information se Liste over slag i den amerikanske borgerkrig og Militære ledere i den amerikanske borgerkrig.
12. april – Fort Sumter – Sydstatstropper tvinger unionsfort til overgivelse. Krigen begynder.
21. juli – Første slag ved Bull Run. Nordstaterne rykker sydpå gennem Virginia men stoppes hurtigt. Enhver tanke om, at krigen snart er ovre, må opgives.
Februar – Fort Henry og Fort Donelson. General Ulysses S. Grant åbner Tennesseefloden og Cumberlandfloden for Unionens skibe. Grant tager en hel sydstatshær til fange.
6.- 7. april – Slaget ved Shiloh. Grant overraskes af Joseph E. Johnston og trænges tilbage men får forstærkning i løbet af den følgende nat og slår de konfødererede på slagets 2. dag. Johnston falder.
5. april – 1. juni – Peninsula-kampagnen. General George B. McClellan trænger langsomt op gennem Virginia halvøen til Richmond. Stoppes 1. juni i Slaget ved Seven Pines.
25. juni – 1. juli – Syvdagesslaget. Robert E. Lee fordriver McClellan fra Virginia halvøen i løbet af en uge.
28. august – 30. august – Andet slag ved Bull Run. Lee besejrer John Pope i det nordlige Virginia, hvorefter Lee invaderer Maryland.
17. september – Slaget ved Antietam. McClellan stopper Lees invasion. Den blodigste dag i borgerkrigen.
8. oktober – Slaget ved Perryville. Don Carlos Buell stopper Braxton Braggs sydstatshær i dens forsøg på at erobre Kentucky.
13. december – Slaget ved Fredericksburg. Lee slår Ambrose Burnside i det nordlige Virginia.
31. december – 2. januar – Slaget ved Stones River. Konføderationen mister håbet om at få kontrol med det midterste Tennessee
30. april – 6. maj – I Slaget ved Chancellorsville besejrer Lee Joseph Hooker i det nordlige Virginia. Stonewall Jackson bliver såret og dør senere.
1. maj – 17. maj – Vicksburg kampagnen. Grant besejrer John C. Pemberton og Joseph E. Johnston i en række slag, og omringer Vicksburg
1. – 3. juli – Slaget ved Gettysburg. Lee invaderer igen Nordstaterne. Invasionen slutter ved Gettysburg i Pennsylvania, hvor Lee taber til George G. Meade. Slaget betragtes som vendepunktet i krigen
4. juli – Sydstatsfæstningen Vicksburg ved Mississippifloden overgiver sig til Grant efter halvanden måneds belejring.
9. juli – Belejringen af Port Hudson. Konføderationens sidste fæstning ved Mississippifloden falder.
11. – 16. juli – I New York opstår voldsomme optøjer pga. utilfredshed med nye love vedtaget af Kongressen, som indfører værnepligt. Optøjerne var de største i USA's historie. Præsident Abraham Lincoln måtte sende adskillige regimenter af milits og frivillige tropper af sted for at få kontrol med byen.
19. september – Slaget ved Chickamauga. Efter at være trængt gennem Tennessee til Chickamauga i Georgia bliver Rosecrans besejret og må trække sig tilbage til Chattanooga, hvor han bliver belejret af Bragg
23. november – 25. november – Slaget ved Chattanooga. Grant og William T. Sherman undsætter hæren i Chattanooga, genopbygger den og slår Bragg afgørende.
Maj-juni. Overland-kampagnen – I en serie blodige slag rykker Grant frem mod Richmond og Petersburg trods indædt modstand fra Lee.
7. maj – 2. september – Atlanta-kampagnen. Fra Chattanooga trænger Sherman gennem Georgia til Atlanta. Omringer byen og indtager den.
Maj – oktober – Shenandoah kampagnen. Unionen prøver indledningsvis at afbryde forsyningerne fra Shenandoah-dalen til Konføderationen. Konføderationen slår igen og truer en overgang Washington. Unionshær under Sheridan slår igen og brænder alt af krigsmæssig betydning af i Shenandoah-dalen.
15. juni – 25. marts 1865 – Belejringen af Petersburg. Grant og Meade omringer stadig mere af Petersburg og Richmond.
16. november – 21. december – Shermans march mod havet. Fra Atlanta drager Sherman hærgende ud mod Atlanterhavet ved Savannah.
15. december – 16. december – Slaget ved Nashville. Resterne af den konfødererede hær ved Atlanta trænger op igennem Tennessee for at afskære Unionshærens forsyningslinjer, men bliver tilintetgørende slået.
Januar – april – Carolina kampagnen Sherman trænger nordpå fra Savannah gennem South Carolina, North Carolina og det sydlige Virginia.
1. april – I slaget ved Five Forks lykkes det omtrent at omringe Petersburg helt, og Lee tvinges til at opgive Petersburg og Richmond og forsøge at slå sig igennem mod vest.
9. april – I slaget ved Appomattox Courthouse omringes Lees styrker, og han vælger at overgive sig.
12. maj – Slaget ved Palmito Ranch. Den sidste træfning i den amerikanske borgerkrig.
Abraham Lincolns sejr ved præsidentvalget i 1860 udløste South Carolinas udtræden af Unionen. Indtil februar var yderligere 6 stater trådt ud, og den 7. februar 1861 vedtog de i fællesskab en foreløbig forfatning for Amerikas Konfødererede Stater med Montgomery i Alabama som foreløbig hovedstad. I februar samledes en fredskonference i Washington med det mål at løse krisen og afværge krig, men det mislykkedes. De resterende 8 slavestater afviste opfordringer til at tilslutte sig Konføderationen. Konfødererede styrker besatte de fleste af Unionens militærinstallationer indenfor dens grænser. Præsident Buchanan protesterede men tog ingen militære skridt bortset fra et fejlslagent forsøg på at undsætte Fort Sumter med forsyninger på skibet Star of the West, som blev beskudt af kadetter fra The Citadel, inden det nåede fortet. Imidlertid begyndte guvernørerne i Massachusetts, New York og Pennsylvania i stilhed at købe våben og træne militsenheder.
Den 4. marts 1861 blev Abraham Lincoln taget i ed som præsident. I hans indsættelsestale hævdede han, at forfatningen var en mere perfekt union end den konføderation, som den havde erstattet, at den var en bindende kontrakt og kaldte udtræden for juridisk ugyldig. Han udtalte, at han ikke havde til hensigt at invadere nogen sydstat, ligesom han ikke ville afskaffe slaveriet der, hvor det fandtes, men at han ville bruge magt for at fastholde føderal ejendom. Hans tale sluttede med en bøn om, at båndene i Unionen måtte blive genoprettet.Sydstaterne sendte delegationer til Washington og tilbød at betale for føderationens ejendom og afslutte en fredsaftale med De Forenede Stater. Lincoln afviste enhver forhandling med nogen fra Konføderationen med den begrundelse, at Konføderationen ikke var en legitim regering, og at indgåelse af en traktat med den ville være det samme som anerkendelse af den som selvstændig stat. Udenrigsminister Willam Seward tog del i uautoriserede og indirekte forhandlinger, som slog fejl.Fort Sumter i Charleston, South Carolina, Fort Monroe, Fort Pickens og Fort Taylor var de tilbageværende forter, som Unionen kontrollerede i Konføderationen, og Lincoln var fast besluttet på at holde Fort Sumter. Efter ordre fra Konføderationens præsident, Jefferson Davis, bombarderede konfødererede tropper under ledelse af P.G.T. Beauregard fortet med artilleri den 12. april og tvang det til at kapitulere. Folk fra Nordstaterne sluttede op bag Lincolns anmodning om, at staterne sendte tropper, som kunne generobre forterne og fastholde dem i Unionen. I betragtning af at oprøret indtil videre var af begrænset størrelse, bad Lincoln om 75.000 frivillige i 90 dage. I de forgangne måneder havde adskillige guvernører i Nordstaterne diskret klargjort deres staters milits og begyndte at flytte tropper den følgende dag. De øvrige stater i det øvre syden, Tennessee, Arkansas, North Carolina og Virginia, som gentagne gange havde afvist tilnærmelser fra Konføderationen, afviste nu at sende styrker imod deres naboer, erklærede deres udtræden af Unionen og tilsluttede sig Konføderationen. For at belønne Virginia blev Konføderationens hovedstad flyttet til Richmond i Virginia. Byen var symbolet på Konføderationen. Richmond lå på et meget sårbart sted for enden af en lang konfødereret forsyningslinje. Selv om Richmond var kraftigt befæstet, ville forsyningerne til byen blive kraftigt reduceret ved general Shermans erobring af Atlanta og næsten afskåret, da Grant belejrede Petersburg i Virginia og afskar de jernbaner, som forsynede Sydstaternes hovedstad.
Winfield Scott, den øverstkommanderende for den amerikanske hær, formulerede Anaconda-planen der udstak strategien for at vinde krigen med så lidt blodsudgydelse som muligt. Hans ide var, at en flådeblokade af alle de større havne i Konføderationen ville svække Sydens økonomi, dernæst ville en erobring af Mississippi floden skære syden over. Lincoln godkendte planen men overhørte Scotts advarsler mod et øjeblikkeligt angreb mod Richmond.
I maj 1861 iværksatte Lincoln Unionens blokade af alle Sydens havne, hvilket stoppede de fleste internationale forbindelser med Konføderationen. Blokadebrydere kunne opbringes og var i reglen ikke dækket af forsikring. Ved slutningen af 1861 havde blokaden stoppet det meste af den lokale trafik fra havn til havn. Blokaden stoppede King Cotton og ruinerede Sydstaternes økonomi. Britiske investorer byggede små hurtige blokadebrydere, som fragtede våben og luksusartikler fra Bermuda, Cuba og Bahamaøerne og returnerede med bomuld og tobak. Når de blev opbragt, blev blokadebryderne og deres last solgt, og overskuddet blev givet til Unionens søfolk, mens de britiske besætninger blev frigivet. Mangel på mad og andre goder som følge af blokaden, fouragerende Nordstatshære og rekvisioner af fødevarer til de konfødererede staters hære resulterede i hyperinflation og brødoptøjer i Syden.Den 8. marts indledte de konfødererede staters flåde et slag med De Forenede Staters flåde, da panserskibet CSS Virginia angreb blokaden. Det virkede som om, intet kunne stoppe den, men næste dag måtte den kæmpe mod Unionens nye krigsskib USS Monitor i Slaget ved Hampton Roads. Slaget endte uafgjort men var en strategisk sejr for Unionen i og med, at blokaden blev opretholdt. Konføderationen mistede senere CSS Virginia, da skibet blev sænket for at forhindre, at det blev erobret af unionsstyrker, og Unionen byggede mange kopier af USS Monitor. Da Konføderationen ikke havde den nødvendige teknologi til at bygge effektive krigsskibe, forsøgte den at købe krigsskibe i Storbritannien. Unionens sejr i det andet slag ved Fort Fisher i januar 1865 lukkede den sidste brugbare havn i Syden og sluttede brud på blokaden.
På grund af indædt modstand fra nogle få konfødererede styrker ved Manassas i Virginia i juli 1861 blev en fremrykning af Unionstropper under kommando af generalmajor Irvin McDowell mod de konfødererede tropper stoppet i det Første slag ved Bull Run eller Første Manassas, som slaget kaldes i Sydstaterne, Herefter blev de tvunget tilbage til Washington DC af konfødererede tropper under kommando af generalerne Joseph E. Johnston og P.G.T. Beauregard. Det var i dette slag, at den konfødererede general Thomas Jackson fik tilnavnet "Stonewall", fordi han stod fast som en stenmur mod Unionens tropper. Alarmeret over nederlaget og i et forsøg på at undgå at flere slavestater forlod Unionen, vedtog Kongressen den såkaldte Crittenden-Johnson Resolution den 25. juli samme år, hvori det hed, at krigen blev udkæmpet for at bevare Unionen og ikke for at ophæve slaveriet.
Generalmajor George B. McClellan overtog kommandoen over Unionens Army of the Potomac den 26. juli (han var kortvarigt øverstkommanderende over alle Unionens hære men blev efterfølgende afløst på denne post af generalmajor Henry W. Halleck), og krigen begyndte for alvor i 1862. Efter kraftige opfordringer fra præsident Lincoln om at begynde offensive operationer, angreb McClellan Virginia i foråret 1862 via Virginia halvøen mellem floderne York og James sydøst for Richmond. Selv om McClellans hær nåede til udkanten af Richmond i Peninsula kampagnen, stoppede Joseph E. Johnston hans fremrykning i Slaget ved Seven Pines, hvorefter general Robert E. Lee og hans to underordnede James Longstreet og Stonewall Jackson besejrede McClellan i Syvdagesslaget og tvang ham til at trække sig tilbage. Den Nordlige Virginia kampagne, som omfattede det Andet slag ved Bull Run, sluttede med endnu en sejr til Syden. McClellan undlod at følge den øverstkommanderende general Hallecks ordre om at sende forstærkninger til John Popes Army of Virginia, hvilket gjorde det lettere for Lees konfødererede styrker at besejre de tilsammen dobbelt så store Unionshære.
Med ekstra mod fra Andet slag ved Bull Run foretog Konføderationen sin første invasion af Nordstaterne, da general Lee førte 45.000 mand i Army of Northern Virginia over Potomac-floden ind i Maryland den 5. september. Lincoln leverede Popes tropper tilbage til McClellan, som udkæmpede et slag mod Lee ved Antietam  nær Sharpsburg, Maryland, den 17. september 1862, den blodigste dag i De Forenede Staters militære historie. Lees hær, som her blev bremset, vendte tilbage til Virginia inden McClellan kunne ødelægge den. Antietam anses for at være en sejr til Unionen, fordi den stoppede Lees invasion af Nordstaterne og gav Lincoln en mulighed for at udstede sin Emancipationserklæring.
Da den forsigtige McClellan undlod at følge op på sejren ved Antietam, blev han udskiftet med generalmajor Ambrose Burnside. Burnside blev snart besejret i Slaget ved Fredericksburg den 13. december 1862, hvor over 12.000 Unionssoldater blev enten dræbt eller såret under gentagne udsigtsløse frontalangreb mod Marye's Heights. Efter slaget blev Burnside udskiftet med generalmajor Joseph Hooker. Hooker kunne heller ikke besejre Lees hær, selv om hans hær var mere end dobbelt så stor. Han blev ydmyget i Slaget ved Chancellorsville. i maj 1863. Han blev udskiftet med generalmajor George G. Meade under Lees anden invasion af Nordstaterne i juni 1863. Meade besejrede Lee i Slaget ved Gettysburg (1. til 3. juli 1863), det blodigste slag i hele krigen, som nogle gange betegnes som krigens vendepunkt. Picketts angreb den 3. juli huskes ofte som Konføderationens højvandsmærke, ikke blot fordi det signaliserede afslutningen på Lees plan om at true Washington DC nordfra, men også fordi Vicksburg i Mississippi, Konføderationens nøglestilling langs Mississippi floden, faldt den følgende dag. Lees hær havde 28.000 døde og sårede mod Meades 23.000, men Lincoln var utilfreds med, at Meade ikke energisk forfulgte Lee under tilbagetrækningen, og efter Meades resultatløse efterårskampagne besluttede Lincoln at vende sig mod det vestlige operationsområde efter nyt lederskab.
Mens de konfødererede styrker havde talrige succeser i det østlige operationsområde, blev de besejret mange gange i Vesten. De blev drevet ud af Missouri tidligt i krigen efter Slaget ved Pea Ridge. Leonidas Polks besættelse af Columbus, Kentucky afsluttede Kentuckys neutralitetspolitik og vendte staten imod Konføderationen.
Nashville, Tennessee, faldt til Unionens styrker i begyndelsen af 1862 og det meste af Mississippi floden blev åbnet med erobringen af Island No. 10 og Memphis, Tennessee. Unionens flåde erobrede New Orleans uden større kamp i maj 1862, hvilket tillod Unionens styrker også at begynde at trænge op af Mississippifloden. Kun den befæstede by Vicksburg, Mississippi forhindrede, at Unionen fik kontrol over floden i dens fulde længde.
General Braxton Braggs anden konfødererede invasion af Kentucky sluttede med en betydningsløs sejr over Unionsgeneral Don Carlos Buell i Slaget ved Perryville,, da Bragg alligevel var tvunget til at opgive sit forsøg på at erobre Kentucky og måtte trække sig tilbage på grund af manglende støtte til Konføderationen i denne stat. Bragg blev snævert besejret af generalmajor William Rosecrans i Slaget ved Stones River i Tennessee.
Den eneste klare sejr til Konføderationen i det vestlige operationsområde var i Slaget ved Chickamauga. Bragg, forstærket af generalløjtnant James Longstreets korps (fra Lees hær i øst), besejrede Rosecrans trods den heroiske modstand fra generalmajor George Henry Thomas. Rosecrans trak sig tilbage til Chattanooga, som Bragg derpå belejrede.
Unionens førende strateg og taktiker i det vestlige operationsområde var generalmajor Ulysses S. Grant, som i starten af 1862 vandt sejre ved forterne Henry og Donelson, som gav Unionen kontrol over floderne Tennessee og Cumberland foruden slaget Slaget ved Shiloh. I 1863 fulgte Vicksburg kampagnen, som cementerede Unionens kontrol over Mississippi floden og var et af vendepunkterne i krigen. Grant rykkede senere på året Rosecrans til undsætning og besejrede Bragg i Slaget ved Chattanooga, hvilket drev de konfødererede styrker ud af Tennessee og åbnede en vej til Atlanta og hjertet af Konføderationen.
Guerillaaktivitet gjorde en stor del af Missouri til slagmark. Missouri havde alt i alt det tredje højeste antal slag i nogen stat under borgerkrigen. De andre stater i Vesten havde, selv om de geografisk var isoleret fra slagene i øst, nogle få mindre militære konfrontationer. Konfødererede ekspeditioner ind i Arizona og New Mexico blev slået tilbage i 1862. Senere samme år var Unionens Red River kampagne en fiasko. Texas forblev i Konføderationens hænder gennem hele krigen men blev afskåret fra resten af Konføderationen efter erobringen af Vicksburg i 1863, der gav Unionen kontrollen over hele Mississippifloden.
I begyndelsen af 1864 udnævnte præsident Lincoln Grant til øverstkommanderende for alle Unionens hære. Grant opslog sit hovedkvarter ved Army of the Potomac og satte generalmajor William Tecumseh Sherman i spidsen for de fleste af hærene i Vesten. Grant forstod begrebet total krig og troede sammen med Lincoln og Sherman på, at kun et totalt nederlag for de konfødererede styrker og deres økonomiske basis ville bringe en afslutning på krigen. Dette var total krig, ikke ved at dræbe civile, men i stedet ved at ødelægge hjem, gårde og jernbaneskinner. Grant opstillede en koordineret strategi, som ville ramme hele Konføderationen fra flere forskellige retninger samtidig. General George Meade og Benjamin Butler fik ordre til at rykke frem mod Lee nær Richmond; General Franz Sigel (og senere Philip Sheridan) skulle angribe Shenandoahdalen; General Sherman skulle erobre Atlanta og marchere videre til Atlanterhavskysten. Generalerne George Crook og William W. Averell skulle operere mod jernbaneforsyningslinjer i West Virginia og generalmajor Nathaniel P. Banks skulle erobre Mobile i Alabama.
Unionens styrker i øst forsøgte at manøvrere udenom Lee og udkæmpede adskillige slag i Overland kampagnen. Grants udmattelsesslag i Slaget ved the Wilderness, Spotsylvania og Cold Harbor afstedkom store tab for Unionen men tvang Lee til at trække sig tilbage igen og igen. Et forsøg på at omgå Lees hær sydfra mislykkedes for Butler, som var fanget i flodbuen ved Bermuda Hundred. Grant holdt fast og trods voldsomme tab på over 65.000 døde og sårede på 7 uger, blev han ved med at presse Lees Army of Northern Virginia tilbage mod Richmond. Han fikserede Konføderationens hær i Belejringen af Petersburg, hvor de to hære udkæmpede en skyttegravskrig, som varede i over ni måneder.
Til sidst fandt Grant en leder, general Philip Sheridan, som var tilstrækkelig aggressiv til at klare sig i Shenandoah kampagnen i 1864. Sheridan besejrede generalmajor Jubal A. Early i en række slag, herunder det endelige og afgørende i Slaget ved Cedar Creek. Sheridan fortsatte derefter med at ødelægge landbrugets produktionsapparat i Shenandoahdalen, en strategi, som svarede til den taktik Sherman senere anvendte i Georgia.
I mellemtiden rykkede Sherman fra Chattanooga til Atlanta, mens han undervejs besejrede de konfødererede generaler Joseph E. Johnston og John Bell Hood. Erobringen af Atlanta, den 2. september 1864 var en betydningsfuld faktor for genvalget af Lincoln som præsident. Hood forlod Atlantaområdet for at genere Shermans forsyningslinjer og invadere Tennessee i Franklin-Nashville kampagnen. Unionens generalmajor John M. Schofield besejrede Hood i Slaget ved Franklin og George H. Thomas tildelte Hood et massivt nederlag i Slaget ved Nashville, som i praksis tilintetgjorde Hoods hær.
Sherman forlod Atlanta og sin forsyningsbase og marcherede mod ukendt bestemmelsessted, mens han ødelagde ca. 20% af gårdene i Georgia i sin Shermans march til havet. Han nåede Atlanterhavet ved Savannah i Georgia i december 1864. Shermans hær blev fulgt at tusinder af befriede slaver. Det kom ikke til større slag under marchen. Sherman drejede herefter mod nord gennem South Carolina og North Carolina for at nærme sig Virginia fra syd, og dermed lægge større pres på Lees hær.
Lees hær, som var udtyndet af tab og deserteringer var nu langt mindre end Grants. Unionens styrker vandt et afgørende slag i Slaget ved Five Forks den 1. april 1865, hvilket tvang Lee til at rømme Petersburg og Richmond. Konføderationens hovedstad faldt til det XXV Korps, som bestod af sorte tropper. De resterende konfødererede tropper flygtede mod vest og efter at være blevet besejret i Slaget ved Appomattox Courthouse, stod det klart for Lee, at fortsat kamp mod De Forenede Stater var både taktisk og logistisk umuligt.
Lee overgav sin Army of Northern Virginia den 9. april 1865 ved Appomattox Court House. I en utraditionel gestus og som et tegn på Grants respekt og forventning om at føre Konføderationen tilbage til Unionen med værdighed og fred blev Lee tilladt at beholde sin officerssabel og sin hest Traveller. Johnston overgav sine tropper til Sherman den 26. april 1865, i Durham, North Carolina. Den 23. juni 1865, ved Fort Towson i Choctaw Nationens område i Oklahoma Territoriet, underskrev Stand Watie en våbenhvile aftale med repræsentanter for Unionen og blev dermed den sidste konfødererede general i felten, der trak sig. Den sidste konfødererede flådestyrke, som overgav sig, var CSS Shenandoah den 4. november 1865, i Liverpool, England.
I begyndelsen af krigen var der nogle Unionsgeneraler, som troede, at de skulle returnere undvegne slaver til deres herrer. I 1862, da det stod klart, at dette ville blive en lang krig, blev spørgsmålet, om hvad man skulle gøre ved slaveriet af mere påtrængende karakter. Sydens økonomi og militære kraft afhang af slavearbejde. Det begyndte at virke urimeligt at beskytte slaveriet samtidig med, at man blokerede Sydstaternes handel og ødelagde deres produktionsapparat. Som et medlem af kongressen udtrykte det: slaverne "kan ikke være neutrale. Som arbejdere, om ikke som soldater, er de allierede med rebellerne eller med Unionen". Det samme kongresmedlem og hans radikale republikanske partifæller lagde pres på Lincoln for hurtigt at få frigivet slaverne, mens moderate Republikanere gik ind for gradvis, betalt afskaffelse og kolonisering. Copperheads, grænsestaterne og krigs-Demokrater var imod frigivelse af slaverne, om end grænsestaterne og krigs-Demokraterne efterhånden accepterede det som en del af den totale krig, som var nødvendig for at redde Unionen.
I 1861 udtrykte Lincoln bekymring for, at forhastet frigivelse af slaverne kunne betyde, at man ville miste grænsestaterne, og "at tabe Kentucky er næsten det samme som at tabe hele spillet." I begyndelsen modstod Lincoln frigivelsesforsøg fra krigsminister Simon Cameron og generalerne John C. Frémont (i Missouri) og David Hunter (i South Carolina, Georgia og Florida) for at kunne fastholde grænsestaternes loyalitet og holde fast i krigs-Demokraterne.
Lincoln forelagde sin emancipationserklæring for medlemmerne af sit kabinet den 21. juli 1862. Udenrigsminister William H. Seward bad Lincoln om at vente, til Unionen havde vundet en sejr, inden erklæringen blev offentliggjort, da det ellers ville lyde som et "sidste hyl under retræten". I september 1862 gav slaget ved Antietam en sådan lejlighed, og den efterfølgende konference med krigs-guvernørerne gav støtte til proklamationen. Lincoln havde allerede offentliggjort et brev, som især opmuntrede grænsestaterne til at acceptere frigivelsen af slaverne som et nødvendigt skridt for at redde Unionen. Lincoln sagde senere, at slaveriet "på en eller anden måde var årsagen til krigen". Lincoln udsendte sin foreløbige Emancipationserklæring den 22. september 1862 og sagde, at en endelig proklamation ville blive udsendt, hvis hans gradvise plan baseret på betalt frigivelse og frivillig kolonisering blev afvist. Kun District of Columbia accepterede Lincolns gradvise plan, og Lincoln udsendte sin endelige Emancipationserklæring den 1. januar 1863. I sit brev til Hodges, forklarede Lincoln sin tro på, at "Hvis ikke slaveri er forkert, er der intet, som er forkert … og endnu har jeg aldrig forstået, at præsidentskabet udstyrede mig med en ubegrænset ret til at handle ud fra den vurdering og følelse ... Jeg hævder ikke at have styret begivenhederne men erkender åbent, at begivenhederne har styret mig."Da Emancipationserklæringen var baseret på præsidentens beføjelser i krig, omfattede den kun territorium, som på daværende tidspunkt var omfattet af Konføderationen. Men proklamationen blev et symbol på Unionens stigende forpligtelse til at tilføje frigivelse af slaverne til Unionens definition på frihed. Lincoln spillede også en ledende rolle i at få Kongressen til at stemme for den 13. Forfatningstilføjelse, som gjorde slavefrigivelsen generel og permanent.
Slaverne ventede ikke på, at Lincoln skulle handle, inden de begyndte at flygte og søge friheden bag Unionens linjer. Hundredtusinder af slaver begyndte at søge mod Unionens linjer fra krigens første færd især fra områder, som kom under Unionens okkupation, såsom Norfolk og Hampton Roads i 1862, Tennessee fra 1862 og frem, områderne som Sherman passerede igennem, osv. Der flygtede så mange sorte til Unionens område, at hærcheferne oprettede lejre og skoler til dem, hvor både voksne og børn lærte at læse og skrive. American Missionary Association gik ind i krigsindsatsen ved at sende lærere sydpå til sådanne "kontrabande" lejre og etablerede f.eks. skoler i Norfolk og på nærliggende plantager. Hertil kom, at næsten 200.000 sorte mænd gjorde tjeneste i Unionshæren og Unionsflåden. De fleste af disse var undvegne slaver.
De konfødererede gjorde tilfangetagne sorte soldater til slaver, og det var især sorte soldater, som blev skudt, da de forsøgte at overgive sig ved Fort Pillow Massakren. Dette førte til, at fangeudvekslingsprogrammet brød sammen, og væksten (sætningen bliver ikke gjort færdig) i krigsfangelejre såsom Andersonville i Georgia, hvor næsten 13.000 Unionsfanger døde af sult og sygdom.Trods manglen på rekrutter til Konføderationens hær var de fleste af Sydens ledere indtil 1865 modstandere af at bevæbne slaver som soldater. De brugte dem som arbejdere til at støtte krigsindsatsen. Som Howell Cobb sagde, "Hvis der kan blive gode soldater ud af slaver, er hele vores teori om slaveri forkert." De konfødererede generaler Patrick Cleburne og Robert E. Lee argumenterede til fordel for at bevæbne sorte slaver i slutningen af krigen, og Jefferson Davis blev til sidst overbevist om at støtte planer om at bevæbne slaver for at undgå et militært nederlag. Konføderationen overgav sig ved Appomattox, inden denne plan kunne blive gennemført.Emancipationserklæringen formindskede i høj grad Konføderationens håb om at få hjælp fra Storbritannien eller Frankrig. Lincolns moderate adfærd fik grænsestaterne, krigs-Demokraterne og frigivne slaver til at kæmpe på samme side som Unionen. De unionskontrollerede grænsestater (Kentucky, Missouri, Maryland, Delaware og West Virginia) var ikke omfattet af Emancipationserklæringen. De afskaffede alle slaveriet på egen hånd, bortset fra Kentucky og Delaware. Det store flertal af de fire millioner slaver blev frigivet ved Emancipationserklæringen i takt med, at Unionens hære rykkede sydpå. Den 13. forfatningstilføjelse, blev ratificeret den 6. december 1865 og betød frigivelse af de sidste slaver i Kentucky, Delaware og New Jersey, som udgjorde 225.000 i Kentucky, 1.800 i Delaware og 18 i New Jersey efter tallene fra folketællingen i 1860.
Hvis Storbritannien eller Frankrig var sluttet op bag Konføderationen, kunne det have forbedret Sydens chancer for at få selvstændighed ganske betragteligt. Unionen under Lincoln og udenrigsminister William Henry Seward arbejdede for at forhindre noget sådant, og truede med krig, hvis noget land officielt anerkendte Amerikas Konfødererede Stater (hvilket ingen nogensinde gjorde). I 1861 gennemførte Syden frivilligt et embargo på eksport af bomuld, i håb om at skabe en økonomisk nedtur i Europa, som ville tvinge Storbritannien til at gå ind i krigen for at få bomuld. "Bomulds-diplomatiet" viste sig at være en fiasko, da Europa havde overskud af bomuld. Samtidig betød misvækst i årene 1860-62 i Europa at korneksporten fra Nordstaterne var af afgørende betydning. Det blev sagt at "Kong Korn" var mere magtfuld end "Kong Bomuld", da amerikansk korn voksede fra at udgøre en fjerdedel af Storbritanniens import handel til at være næsten halvdelen.Da Storbritannien kom til at opleve en mangel på bomuld blev den kortvarig, idet den blev afhjulpet af stigende produktion i Egypten og Indien. I mellemtiden skabte krigen beskæftigelse for våbensmede, jernarbejdere og britiske skibe som transporterede våben.Charles Francis Adams viste sig at være en særdeles dygtig ambassadør i Storbritannien for Unionen, og Storbritannien var tøvende overfor at udfordre Unionens blokade. Konføderationen købte adskillige krigsskibe fra værfter i Storbritannien. Mest berømt var CSS Alabama, som gjorde betydelig skade og førte til alvorlige efterdønninger efter krigen. En folkelig opinion imod slaveri påvirkede de europæiske politikere især i Storbritannien. Krig mellem USA og Storbritannien var en overhængende mulighed på grund af Trent affæren, hvor Unionen havde bordet en britisk postdamper for at tage to konfødererede diplomater til fange. London og Washington var imidlertid i stand til at udglatte problemerne efter at Lincoln havde løsladt de to.
I 1862 overvejede briterne mægling, selv om netop et sådant tilbud kunne have udløst krig med Unionen. Lord Palmerston skulle efter sigende have læst Onkel Toms Hytte tre gange,
 da han traf sin beslutning herom. Unionens sejr i slaget ved Antietam fik dem til at udskyde deres beslutning. Emancipationserklæringen forøgede yderligere omkostningerne ved at støtte Konføderationen. Selv om Frankrig havde sympati for Konføderationen, betød Frankrigs egen anneksion af Mexico i den sidste ende, at man veg tilbage fra at gå i krig med Unionen. Konfødererede tilbud sent i krigen om at afslutte slaveriet mod at få diplomatisk anerkendelse blev ikke behandlet alvorligt i hverken London eller Paris.
Historikerne har debatteret, om Konføderationen kunne have vundet krigen. Mange forskere mener, at Unionen havde en uovervindelig fordel frem for Konføderationen i form af sin industrielle styrke og større befolkning. De konfødereredes handlinger udskød blot nederlaget. Dette synspunkt er også en del af "Lost Cause" bevægelsens syn på krigen. Sydstatshistorikeren Shelby Foote udtrykte dette synspunkt i Ken Burns TV serie om Borgerkrigen: "Jeg tror at Nordstaterne udkæmpede krigen med den ene hånd på ryggen... Hvis der havde været flere sejre til Sydstaterne, mange flere, ville Nordstaterne ganske simpelt have taget den anden hånd til hjælp. Jeg tror ikke, at Sydstaterne havde en chance for at vinde krigen." Konføderationen forsøgte at vinde krigen ved at holde ud i længere tid end Lincoln. Efter Atlantas fald og Lincolns sejr over McClellan ved valget i 1864 var håbet om en politisk sejr ude for Konføderationen. På de tidspunkt havde Lincoln opnået at få støtte fra grænsestaterne, krigs-Demokraterne, frigivne slaver, Storbritannien og Frankrig. Ved at besejre Demokraterne og McClellan havde han også besejret de såkaldte "Copperheads" og deres fredsprogram. Lincoln havde også fundet militære ledere som Grant og Sherman, som ville og kunne udnytte Unionens numeriske overlegenhed i kamp mod de konfødererede hære. Generaler, som ikke veg tilbage fra blodsudgydelse, var dem som vandt krigen, og fra slutningen af 1864 var håbet ude for Syden.
På den anden side har James McPherson hævdet, at Nordstaternes fordel i befolkningstal og ressourcer gjorde Nordstaternes sejr mulig, men ikke uundgåelig. Den amerikanske uafhængighedskrig og Vietnamkrigen er eksempler på krige, som blev vundet af den side, som var færrest (om end i begge tilfælde var der tale om, at taberne befandt sig tusinder af kilometer borte). De konfødererede behøvede ikke at invadere og besætte fjendens territorium for at vinde, men skulle blot udkæmpe en defensiv krig for at overbevise Nordstaterne om, at omkostningerne ved at vinde var for høje. Nordstaterne skulle erobre og besætte store dele af fjendens område og besejre de konfødererede hære i felten for at vinde.Af stor betydning var også Lincolns veltalenhed med hensyn til at forklare det nationale mål og hans evne til at fastholde grænsestaterne under Unionen. Selv om Lincoln kun langsomt nærmede sig frigivelse af slaverne, var Emancipationserklæringen en effektiv anvendelse af præsidentens magtbeføjelser i krig.
Den mere industrialiserede økonomi i Nordstaterne bidrog til produktion af våben, ammunition og forsyninger, så vel som finansiering og transport. Tabellen viser den forholdsvise fordel som Unionen havde over Konføderationen ved krigens begyndelse. Forskellen voksede kraftigt i løbet af krigen i takt med at befolkningen voksede i Nord og Konføderationens landområde blev mindre og økonomien svækkedes. Unionens befolkning var på 22 mio. og sydens 9 mio. i 1861. Sydstaternes befolkning omfattede 3,5 mio. slaver og ca. 5,6 mio. hvide, hvilket betød at Sydens hvide befolkning var mindre end Unionens i et størrelsesforhold på 4:1. De fleste sydstatssoldater kom dog fra landet og havde skudt med gevær siden de var drenge. De fleste nordstatssoldater kom fra byerne og havde aldrig set et gevær før. Sydstaterne kunne derfor hurtigt mønstre skudklare folk, der vidste hvordan man skulle klare sig i naturen (f.eks. hvilke slanger der var farlige). Mange sydstatsfolk kunne ride, og en del havde selv hest. Hos Nordstaterne var det kun overklassen, der havde hest, så nordstatsrekrutterne skulle lære alt fra bunden. Sydstaternes succes i krigens tidlige faser tilskrives normalt, at de fleste af USA's officerer før borgerkrigen kom fra Syden, således rådede Konføderationen fra starten over et professionelt officerskorps.Forskellen i mandskab voksede i takt med at Unionen kom til at kontrollere mere og mere af Sydens territorium med garnisoner og afskar området vest for Mississippifloden fra resten af Konføderationen. Unionen kontrollerede ved starten over 80 % af skibsværfterne, dampskibene, flodbådene og flåden. Den forstærkede disse fordele ved et massivt skibsbygningsprogram. Dette muliggjorde at Unionen kunne styre trafikken på floderne og blokere Konføderationens kyster. Fremragende jernbaneforbindelser mellem Unionens byer tillod hurtig og billig overførsel af tropper og forsyninger. Transporten var meget langsommere og mere besværlig i Syden, som heller ikke kunne udvide sit langt mindre jernbanenet, der ikke havde ens sporvidder, reparere ødelæggelser eller blot udføre normal vedligeholdelse. Davis formåede ikke at fastholde gode og produktive forbindelser med delstaternes guvernører (især guvernør Joseph E. Brown fra Georgia og guvernør Zebulon Vance fra North Carolina), hvilket skadede hans muligheder for at trække på regionale ressourcer. Konføderationens misforståede vurdering af bomuldens betydning i verdensøkonomien førte til dårligt diplomati, såsom modstanden mod at afskibe bomuld inden blokaden blev etableret.Emancipationserklæringen gav sorte mulighed for at slutte sig til Unionens hær, uanset om de var frie eller undslupne slaver. Omkring 190.000 meldte sig som frivillige, hvilket yderligere forøgede den numeriske fordel som Unionens hære havde i forhold til Konføderationens, som ikke turde tappe den tilsvarende mandskabskilde af frygt for fundamentalt at underminere slaveriets legitimitet. Frigivne slaver kæmpede med i adskillige nøgleslag i de sidste to år af krigen. Europæiske immigranter sluttede sig også til Unionshæren i store tal. 23,4 % af alle Unionens soldater var tysk-amerikanere, omkring 216.000 var født i Tyskland.
Nordstaternes ledere var enige om, at sejr ville indebære mere end en afslutning af kampene. Det måtte dække de to krigsmål: Udtræden af Unionen måtte afvises som en mulighed, og alle former for slaveri måtte afskaffes. De var meget uenige om kriterierne for at have nået disse mål. De var også uenige om den grad af føderal kontrol, der måtte indføres i Syden, og den proces som skulle gennemløbes, for at Sydstater kunne genforenes med Unionen.
Genforeningen  begyndte allerede tidligt i krigen og sluttede i 1877 og involverede en kompleks og ofte ajourført række af føderale og delstatspolitikker. Det langsigtede resultat bestod af de tre forfatningstilføjelser: Den 13. som afskaffede slaveriet, den 14. som udvidede den juridiske føderale beskyttelse af alle borgere uanset race, og den 15. som afskaffede racemæssige begrænsninger af stemmeretten. Genforeningsperioden endte på forskellige tidspunkter i de forskellige stater, de sidste tre ved et kompromis i 1877.
Selv om forfatningstilføjelserne skulle give de sorte samme retsbeskyttelse og stemmeret som hvide, blev dette ikke tilfældet i Sydstaterne, hvor man på forskellig vis forhindrede sorte i at få ligeret helt frem til midten af 1960'erne.
Alle slaver i Sydstaterne blev befriet med Emancipationserklæringen, som fastslog, at slaver i områder under Konføderationen, men ikke i grænsestaterne eller Washington DC nu var fri. Slaver i grænsestaterne og områder som Unionen kontrollerede i Syden blev frigivet af de enkelte stater eller ved den 13. forfatningstilføjelse, selv om slaveriet i praksis sluttede i foråret 1865. Den fulde genskabelse af Unionen foregik i den meget omstridte periode efter krigen, som blev kendt som Reconstruktion – eller Genforening. Krigen betød tab på 1.030.000 mand, svarende til 3 % af befolkningen, af disse døde omkring 620.000 soldater, 2/3 af sygdomme. Krigen indebar større tab end alle andre krige som USA har deltaget i tilsammen. Årsagerne til krigen, hvorfor den endte som den gjorde, og selv navnet på krigen er fortsat omstridt i USA. Omkring 4 mio. sorte slaver blev befriet i 1865. Baseret på folketællingen i 1860 døde 8 % af alle hvide mænd i aldersgruppen mellem 13 og 43 i krigen, 6 % i Nordstaterne og 18 % i Sydstaterne.En af årsagerne til det høje antal døde under krigen var, at man brugte taktik fra Napoleonskrigene, såsom frontalangreb. I takt med at skydevåbnene blev mere præcise og kunne skyde hurtigere blev soldaterne decimeret, når de angreb i åbent terræn. Dette førte til brugen af skyttegravskrig, en taktik som senere blev anvendt i stort omfang under den 1. verdenskrig.
Der er blevet lavet en lang række film og litteratur baseret på den amerikanske borgerkrig, fiktion såvel som nonfiktion. Fra den skønlitterære genre kan nævnes flere tegneserier her især Blåfrakkerne og Blueberry, hvor hovedpersonerne deltager på Nordstaternes side under borgerkrigen
Individual state's contributions to the Civil War: California, Florida, Illinois #1, Illinois #2, Ohio, Pennsylvania
State declarations of the causes of secession: Mississippi, Georgia, Texas, South Carolina
Beskrivelser og billeder fra borgerkrigs slagmarker Over 2.100 billeder fra borgerkrigs steder
Civil War Era Digital Collection at Gettysburg College Denne samling omfatter digitale billeder af politiske karrikaturer, personlige papirer, pamfletter, kort, billeder og fotografier fra borgerkrigstiden der er i særlige samlinger på Gettysburg College.
”Fort Morgan and the Battle of Mobile Bay”, a National Park Service Teaching with Historic Places (TwHP) lesson plan
”Battle of Prairie Grove: Civilian Recollections of the Civil War”, a National Park Service Teaching with Historic Places (TwHP) lesson plan
“Andersonville: Prisoner of War Camp”, a National Park Service Teaching with Historic Places (TwHP) lesson plan
TOCWOC Civil War Blog En gruppe blog om Borgerkrigen bestående af informerede amatører.
Civil War Books and Authors Blog Borgerkrigs blog som især fokuserer på baganmeldelser.
Civil War Bookshelf Amerikanske borgerkrig historiografi og udgivelser blogged dagligt af Dimitri Rotov.LA-ikon
For alternative betydninger, se Amsterdam (flertydig). (Se også artikler, som begynder med Amsterdam)
Amsterdam er Nederlandenes hovedstad og største by. Den nederlandske forfatning anerkender Amsterdam som landets hovedstad, men ikke som regeringsby. Den rolle har byen Haag. Amsterdam har 860.124 (2018) indbyggere, mens det større hovedstadsområde Storamsterdam har 860.124 (2018) indbyggere. Byen ligger i provinsen Noord-Holland i den vestlige del af Nederlandene, men tjener ikke som provinsens hovedstad, som i stedet er Haarlem. Storamsterdam udgøres først og fremmest af den nordlige del af Randstad, der med sine 7 millioner indbyggere er en af Europas største bysammenvoksninger.Navnet Amsterdam er afledt af Amstelredamme, der hentyder til, at byen oprindeligt lå rundt om en dæmning i floden Amstel. Amsterdam opstod som et lille fiskersamfund i slutningen af det 12. århundrede, men blev under den nederlandske guldalder i 1600-tallet en af verdens vigtigste havnebyer. Det skyldtes først og fremmest dens innovative handelsmetoder. På denne tid var Amsterdam et førende finans- og diamantcentrum. I det 19. og 20. århundrede udvidedes byen, og mange nye kvarterer og forstæder skød op. Kanalerne fra det 17. århundrede og forsvarsværkerne fra det 19. og 20. århundrede er i dag på UNESCO’s Verdensarvsliste. Siden indlemmelsen af byen Sloten i 1921, har den ældste del af Amsterdam ligget i Sloten (9. århundrede). 
Amsterdam er Nederlandenes vigtigste handelscentrum samt en af Europas vigtigste finanscentre. Globalization and World Cities (GaWC) regner den for en såkaldt alfa-verdensby. Byen er også Nederlandenes kulturelle centrum. Mange af Nederlandenes største institutioner residerer i byen, og syv ud af verdens 500 største virksomheder, bl.a. Philips og ING, har deres hovedkvarterer i Amsterdam. The Economist kårede i 2012 Amsterdam til at være verdens 2. bedste by at bo i, mens Mercer rangerer den på en 12. plads. I 2009 blev Amsterdam kåret til den 3. mest innovative by i verden af et australsk innovationsbureau. Amsterdams havn er fortsat landets anden største samt den femte største i Europa. Af berømte bysbørn bør bl.a. Anne Frank, Rembrandt van Rijn, Vincent van Gogh og Baruch de Spinoza nævnes. 
Amsterdams børs, som er verdens ældste børs, ligger stadig i byens centrum. Amsterdam har mange store seværdigheder, bl.a. de historiske kanaler, Rijksmuseum, Van Gogh-museet, Stedelijk, Eremitagen i Amsterdam, Anne Franks Hus, Amsterdams Museum, red-light-distriktet, og de mange såkaldt coffeeshops. Disse attraktioner tiltrækker omkring 5 millioner internationale besøgende hvert år. Amsterdam er med sine mindst 177 nationaliteter verdens mest multikulturelle by.
Amsterdams tidligste historie kan spores til et tidspunkt i 1200-tallet, hvor der var et mindre fiskersamfund ved åen Amstels bredder. I 1204 opførte Giesebrecht II, herre til Amstelland, borgen "t'Aemstel", og senere anlagde hans søn en dæmning, eller "dam", der lukkede åen for vandet fra IJfjorden, for at skabe en havn ved Amstels udløb.Amsterdam omtales første gang 1275, da grev Floris 5. af Holland gav den begrænsede privilegier under navnet Amstelledamme. I 1296 kom byen, som herren af Amstel havde haft i len, direkte under greven af Holland. Sin første forfatning fik byen i 1300, og i det følgende århundrede medfulgte yderligere privilegier.Byen tog ivrig del i handelen på Østersøen. På Skånemarkedet var amsterdammerne de mest fremtrædende blandt de hollandske købmænd. Byen var dog ikke medlem af Hanseforbundet, men handlede ivrigt med de deltagende byer. I 1481-1494 blev der bygget en bymur for at befæste byen. Muren blev bygget af bystyret på opfordring af Maximilian 1. af det Tysk-romerske rige som ønskede at byen skulle være bedre beskyttet. De Waag og Schreierstoren er rester efter to af portene.I 1500-tallet blev byen et fristed for religiøse, der var forfulgt i deres hjemland, bl.a jøder fra Spanien og Portugal, som flygtede fra den spanske inkvisition og huguenotter fra Frankrig. Jøderne grundlagde en omfattende diamanthandel, som byen dog stort set mistede efter anden verdenskrig grundet deportationen af den jødiske befolkning. Med diamanthandlen fik byen et nyt opsving, som også nød godt af den stadigt stigende Østersøhandel. Da den nederlandske frihedskrig (1568–1648) brød ud, holdt Amsterdam sig en tid tilbage, og først i 1578 sluttede den sig til oprøret. Da Antwerpen blev erobret af Spanien i 1585 og dens handel ødelagt, slap Amsterdam for sin største konkurrent, og nogle af købmændene fra de erobrede provinser flygtede til Amsterdam, hvorved byens egentlige storhedstid begyndte. Mellem 1585 og 1595 skete der næsten en fordobling af byens indbyggerantal.I 1600-tallet var byen en af verdens ledende finans- og søfartsbyer samt centrum for landets kolonirige. I 1602 oprettedes det ostindiske Handelskompagni og i 1621 det vestindiske Handelskompagni; i 1622 havde Amsterdam 100.000 indbyggere og var en af Europas største byer. Amsterdam gjorde kraftig modstand mod statholdernes overgreb. Prins Vilhelm 2. af Oranien erobrede dog byen i 1650, mens et tilsvarende forsøg mislykkedes for Ludvig 14. af Frankrig i 1672.
Ved midten af det 18. århundrede var Amsterdam Europas førende handelsby, men i 1787 blev den erobret af preusserne, igen i 1795 af franskmændene og derefter blev den gjort til hovedstad i den Bataviske Republik og i 1808 ligeledes i Kongeriget Holland. Da dette i 1810 forenedes med det Franske kejserrige under Napoleon, blev Amsterdam fællesrigets tredjestørste by. Napoleonstiden medførte dog en betydelig nedgang i handel og befolkningstal. Efter etableringen af Kongeriget Nederlandene som en selvstændig stat i 1815 kom der igen en stabil udvikling, og Amsterdam blev atter en af verdens rigeste byer. Slutningen af 1800-tallet bliver derfor af og til betegnet som Amsterdams anden guldalder.Kort før første verdenskrig blev der bygget nye forstæder. Under krigen var Holland neutral, men led lige som resten af Europa under mad- og brændselsmangel. Manglerne udløste større oprør, hvori flere mennesker blev dræbt.
I anden verdenskrig invaderede Tyskland Holland den 10. maj 1940 og opnåede kontrol over landet fem dage efter. Tyskerne indsatte et nazistisk civilt styre i Amsterdam, der bl.a. forfulgte jøderne, hvilket fik nogle mennesker i Amsterdam til at hjælpe jøderne, hvormed de også selv risikerede forfølgelse. Det skønnes at ca. 107.000 jøder blev deporteret fra Holland til koncentrationslejrene, heriblandt en ung tysk pige ved navn Anne Frank, der posthumt er blevet berømt for sin dagbog. Kun omkring 5.000 af de deporterede hollandske jøder overlevede krigen. I de sidste måneder af krigen brød kommunikationen med resten af landet ned, og det blev svært at skaffe mad og brændsel. Hunde, katte og rå sukkerroer blev spist for at holde sig i live, og de fleste træer i Amsterdam blev fældet for at skaffe brændsel. Ligeledes blev alt træ taget fra de deporteredes hjem.Efter anden verdenskrigs ødelæggelser blev byen genopbygget. Den kulturelle revolution i 1960’erne og 1970’erne gjorde Amsterdam til magisch centrum (magisk centrum) i Europa grundet at ”blød” narkotika var tolereret. I perioden var husbesættelser ligeledes udbredte. Husbesættelserne ledte til opgør med udlejerne, hvoraf nogen havde forbindelser til mafiaen, og demonstrationer mod regeringen og kongehuset. I løbet af 1980’erne steg antallet af udenlandske indbyggere kraftigt, primært personer fra Surinam, Tyrkiet og Marokko. I denne periode tog udflytningen til forstæderne ligeledes fart, og Amsterdam udviklede sig fra at være en relativ fattig hollandsk by til at være en af de rigeste grundet den øgede procentdel af serviceerhverv i forhold til industrierhverv. 
I 1992 styrtede et fragtfly fra El Al ned i Bijlmermeerområdet i Amsterdam Zuidoost. Katastrofen kostede 43 personer livet og kaldes Bijlmerramp.
Efter årtusindeskiftet begyndte sociale problemer som sikkerhed, etnisk diskrimination og opdeling mellem religiøse og sociale grupper at udvikle sig. 45% af befolkningen i Amsterdam har ikke-hollandske forældre. Amsterdam er karakteriseret ved en (tilsyneladende) accept af social og kulturel tolerance. Den sociale tolerance blev bragt i fare efter mordet på den hollandske filmskaber Theo van Gogh i 2004 af Mohammed Bouyeri, en islamisk fundamentalist. Borgmesteren i Amsterdam, Job Cohen, og hans oldermand for integration Ahmed Aboutaleb formulerede en politik der skulle "holde ting sammen" og involverede social dialog, tolerance og hårde straffe til dem, der brød loven.
Byen Amsterdam ligger ved bredderne af floderne Amstel og Schinkel samt ved IJ-søen.
Amsterdam spreder sig ud syd for Amsterdam hovedbanegård, der ligger ved IJ-søen. Hovedgaden hedder Damrak og leder ud i Rokin. Området øst for Damrak er det ældste område og er kendt som de Wallen ("murene") efter de middelalderlige mure omkring byen – dette område indeholder bl.a. byens red-light district. Syd for de Wallen ligger det gamle jødiske kvarter Waterlooplein. Et område, oprindeligt fra det 17. århundrede, kendt som Grachtengordel, der bl.a. inkluderer tre koncentriske kanaler, omkranser byens hjerte. Udenfor Grachtengordel ligger bydelene Jordaan og Pijp, som oprindeligt blev bygget til arbejdere, men som nu er befolket af studerende, kunstnere og familier, som vil lidt væk fra centrum, og disse bydele udgør tilsammen latinerkvarteret. Øst for Grachtengordel ligger Museumplein, der rummer byens vigtigste museer, og Vondelpark, der er en park fra det 19. århundrede opkaldt efter den hollandske forfatter Joost van den Vondel.
Flere dele af byen og det omgivende område ligger på koge og kan kendes på dets suffiks -meer, der betyder 'sø', som fx Aalsmeer, Bijlmermeer, Haarlemmermeer og Watergraafsmeer. 
De nuværende primære koncentriske kanaler er fra inderst til yderst: Singel, Herengracht (Herrekanalen), Keizersgracht (Kejserens kanal), Prinsengracht (Prinsens kanal) og yderst Singelgracht.
Amsterdams kanalsystem er det succesfulde resultat af aktiv byplanlægning. I det tidlige 1700-tal, hvor immigrationen var stor, blev der udarbejdet en omfattende plan med fire primærkanaler formet som koncentriske halvcirkler, hvor enderne skulle munde ud i IJ-søen. De tre inderste kanaler omkranser den gamle bymidte og området fra den inderste kanal til den yderste er kendt som "grachtengordel", som var planlagt til beboelsesbygninger. Den fjerde og yderste kanal, den nuværende Nassau/Stadhouderskade, var planlagt til forsvarsformål og styring af vandet. Forsvarsværkerne ved Nassau/Stadhouderskade bestod af en voldgrav og jorddiger med porte ved hovedvejene, men ellers ikke noget teglstensbyggeri.Det var ligeledes planlagt at grave kanaler imellem de koncentriske hovedkanaler langs radier; at grave et sæt parallelle kanaler i Jordaan-kvarteret (primært til transport af varer); at omdanne den eksisterende inderste kanal (Singel) fra forsvarsformål til beboelsesformål samt at bygge mere end 100 broer. 
Udgravningerne bevægede sig fra vest til øst i hele bredden af projektet som en gigantisk vinduesvisker (hvilket historikeren Geert Mak beskriver det) – ikke fra centrum og ud. Byggeri af bygninger i den nordvestlige sektor blev påbegyndt i 1613. Efter 1656, hvor kanalerne i den sydlige sektor havde været færdige et stykke tid, begyndte man ligeledes at opføre bygninger her. Den østlige del af kanalbyggeriet mellem Amstel-floden og IJ-søen blev dog aldrig færdiggjort. I de følgende århundreder blev området brugt til parker, plejehjem, teatre og andre offentlige faciliteter samt til kanaler uden en overordnet plan.
Motorvejsnettet i Holland er designet med Amsterdam som centrum. I 1932 blev det bestemt, at 8 motorveje nummeret fra 1 til 8 alle skulle udgå fra Amsterdam. Forhindringer, som udbruddet af anden verdenskrig og skiftende prioriteter, ledte dog til ændringer, hvormed vejene A1, A2, A4 og A8 nu tager sin begyndelse i Amsterdam, mens resten af de planlagte veje sammenkobles med en af de andre uden for byen. Mellem 1968 og 1974 blev ringvejen A10 åbnet.Frakørsler på A10 tillader biler at komme ind i centrum ad en af de 18 byveje, der er nummeret s101 til s118. S100 kaldes centrumring og er en mindre ringvej, der omslutter den centrale del af byen.
Amsterdam har et moderat tempereret klima, hvor vejrsystemerne er stærkt påvirkede af Amsterdams nærhed til Nordsøen mod vest og dennes fremherskende nordvestenvinde. Vintrene er milde, i gennemsnit over frysepunktet, frostgrader er dog ikke usædvanlige for eksempel i forbindelse med, at østlige og nordøstlige vinde blæser ind fra Centraleuropa, Skandinavien og Rusland. Somrene er lune. Dage med målbart nedbør er almindelige, men alligevel har Amsterdam et gennemsnit på mindre end 760 mm nedbør pr. år. Det meste nedbør falder som støvregn eller let regn. Storme fra vest kan dog medbringe meget regn på en gang, hvilket skaber problemer i byen, idet de store mængder vand skal pumpes til højereliggende landområder eller til havet omkring byen. De store vandområder gør skyede og tågede dage almindelige især i de køligere måneder, oktober til marts.
Som alle hollandske kommuner ledes Amsterdam af en borgmester, en oldermand og et kommunalråd. I modsætning til de fleste andre hollandske kommuner er Amsterdam underinddelt i 15 stadsdele (bydele), et system der blev indført i 1980'erne for at øge det lokale selvstyre. Bydelene er ansvarlige for mange aktiviteter, der tidligere blev styret fra centralt hold. Fjorten af disse har deres eget folkevalgte byråd. Den femtende, Westpoort, dækker Amsterdam havn og har kun meget få indbyggere og ledes derfor af de centrale kommunale myndigheder. Lokale beslutninger træffes på bydelsniveau og kun beslutninger, der berører hele byen som fx store infrastrukturprojekter, træffes af det centrale byråd.
Stor-Amsterdam er en betegnelse for et større område bestående af flere kommuner. Der benyttes forskellige definitioner på, hvad der er inkluderet i Stor-Amsterdam. Herunder bliver de fire definitioner som anvendes om Stor-Amsterdam-områder specificeret med hensyn til omfang og befolkning.
Grootstedelijke Agglomeratie Amsterdam havde i 2006 en befolkning på 1.021.870. Denne definition inkluderer kun kommunerne Amsterdam, Zaanstad, Wormerland, Oostzaan, Diemen og Amstelveen.Groot Amsterdam inkluderer 15 kommuner og havde en befolkning på 1.211.503 i 2006. Dette er COROP-region 23. Udover Amsterdam er Aalsmeer, Amstelveen, Beemster, Diemen, Edam-Volendam, Graft-De Rijp, Haarlemmermeer, Landsmeer, Oostzaan, Ouder-Amstel, Purmerend, Uithoorn, Waterland og Zeevang.
Stadsregio Amsterdam inkluderer 16 kommuner og havde pr. 1. januar 2004 en befolkning på 1.343.346. Forskellen til Groot Amsterdam er, at den relativt tætbefolkede Zaanstad og Wormerland er inkluderet og Graft-De Rijp ikke er. Hele området har en størrelse på 896,96 km², hvoraf 718,03 km² er land.
Stadsgewest Amsterdam består af den centrale del, dets satellitbyer og det mellemliggende landbrugsareal, som er socio-økonomisk forbundet til Amsterdam. Dette inkluderer udover de ovenfor nævnte kommuner i den centrale del bl.a. kommunerne Abcoude og Almere. Dette område har et areal på 1.896,97 km², hvoraf 1.447,36 km² er land. Pr. 1. januar 2006 havde området et indbyggertal på 2.191.259. 
Amsterdam er desuden en del af det sammenhængende område Randstad, der har en befolkning på ca. 7.500.000 og udover Amsterdam bl.a. består af byerne Haag, Rotterdam og Utrecht.
Den nuværende version af den hollandske forfatning nævner kun "Amsterdam" og "hovedstad" ét sted (kapitel 2, paragraf 32): "Kongens kroning finder sted i hovedstaden Amsterdam" ("de hoofdstad Amsterdam"). Tidligere versioner af forfatningen nævnte "byen Amsterdam" ("de stad Amsterdam"), uden at nævne ordet hovedstad. I hvert fald ligger regeringsbygningen, parlamentet og højesteret for Holland i Haag (og har altid gjort, hvis der ses bort fra perioden 1808-1810). Udenlandske ambassader ligger ligeledes i Haag. Selvom Amsterdam er hovedstad for landet, er Amsterdam ikke hovedstad i den provins, Nordholland, hvor den ligger, hvis hovedstad er Haarlem.
Amsterdam er den finansielle og forretningsmæssige hovedstad i Holland og en af de vigtigste forretningsbyer i Europa. Mange store hollandske virksomheder og banker har deres hovedsæde i Amsterdam, inklusive ABN Amro, Akzo Nobel, Heineken, ING Groep, Ahold, Delta Lloyd Group og Philips. KPMG International's globale hovedkvarter ligger nærved i Amstelveen, ligesom det europæiske hovedkvarter for Cisco Systems.Selvom mange virksomheder ligger langs de gamle kanaler, er der flere og flere virksomheder, der beslutter at flytte til et nybygget kontortårn udenfor byens centrum. Sydaksen ((nederlandsk/hollandsk) Zuidas) er præget af banker og er tiltænkt at blive det nye forretningsansigt for Holland.Amsterdams børs (AEX), som er verdens ældste børs, er nu en del af den paneuropæiske børssammenslutning Euronext. Den er stadig en af de vigtigste europæiske børser.
Amsterdams butikker strækker sig fra stormagasiner som Metz & Co (grundlagt i 1740 på Leidsestraat), Maison de Bonneterie (en parisisk inspireret butik grundlagt i 1889, med indgange ved Kalverstraat og Rokin) og De Bijenkorf (grundlagt i 1870 som en lille butik langs Nieuwendijk som i dag er et imponerende stormagasin på Damrak/Dam Square), til små specialitetsbutikker som Lambiek, en tegneseriebutik og De Bierkoning, en ølbutik med mere end 1.000 forskellige ølmærker på lager.National Geographic har udråbt Dappermarket som den 8. bedste handelsgade i verden. De mest luksuriøse butikker ligger dog på P.C. Hooftstraat, med forretninger som Chanel, Prada, Gucci, Dolce & Gabbana og Armani.
Amsterdam er kendt for at være en af de mest cyklistvenlige byer i verden og det skønnes, at der er én million cykler i byen. De fleste hovedfærdselsårer har cykelstier, og der er cykelstativer spredt over hele byen. Cykeltyverier er dog almindelige, hvorfor amsterdammerne bruger solide låse.I centrum af byen har man også taget et stort hensyn til cyklisterne, og en del gader er ensrettede eller helt lukkede for biler. Ligeledes skal bilisterne betale høje parkeringsafgifter.Amsterdam har som mange andre storbyer mange biler i centrum, og admistrationen i Amsterdam arbejder på at få færre biler på vejene. Byrådet giver således tilskud til delebiler og carpooling med initiativer som Autodelen og Meerijden.nu.
Offentlig transport i Amsterdam drives af Gemeentelijk Vervoerbedrijf, Connexxion og Arriva og består af busser og sporvogne. Gemeentelijk Vervoerbedrijf driver ligeledes Amsterdams fire metrolinjer. En femte metrolinje (Nord-/Sydlinjen (Noord/Zuidlijn)) er under konstruktion og var planlagt til at være færdig i 2011, men efter diverse forsinkelser forventes den åbnet i 2017. Der er ligeledes flere færgeforbindelser over IJ-bugten, to der er gratis til cykler og fodgængere og to, hvortil der skal købes billet. Til at transportere folk ad Amsterdams vandveje er der ligeledes vandtaxaer, en vandbus og kanalrundfarter.
Amsterdam betjenes af otte jernbanestationer, der drives af Nederlandse Spoorwegen (De hollandske statsbaner).. De internationale afgange begynder i Amsterdam Centraal. Fra stationen er der regelmæssig afgang til destinationer i Belgien, Danmark, Frankrig, Tyskland og Schweiz. Disse tog drives bl.a. af Nederlandse Spoorwegen, Thalys, CityNightLine og InterCityExpress.Udover togforbindelser til internationale destinationer er det ligeledes muligt at tage bussen, da Eurolines har busruter fra Amsterdam til destinationer over hele Europa.
Amsterdam Schiphol Airport (forkortes "AMS") ligger mindre end 20 minutter med tog fra Amsterdam Central Station. Den er den største lufthavn i Holland, den fjerdestørste i Europa og den tiendestørste i verden. Den betjener omkring 42 mio. passagerer om året og er base for KLM, der siden 2004 har været en del af Air France-KLM. Schiphol er den tredjetravleste lufthavn i verden målt på udenrigsflyvningerne.
I det 16. og 17. århundrede var de ikke-hollandske immigranter til Amsterdam for det meste huguenotter, flamlændere, sefardiske jøder og westfaliere. Hugenotterne ankom efter Fontainebleau-ediktet i 1685, de flamske protestanter ankom under Firsårskrigen, og de sefardiske jøder flygtede fra forfølgelse i Spanien og Portugal. Westfalierne kom hovedsageligt til Amsterdom af økonomiske grunde, og de fortsatte med at flytte til Amsterdam de følgende århundreder.
De første masseimmigrationer var af personer fra Hollandsk Ostindien, der kom til Amsterdam i 1950'erne, efter at Ostindien var blevet selvstændigt under navnet Indonesien i 1949. I 1960'erne var det især gæstearbejdere fra bl.a. Tyrkiet, Marokko, Italien og Spanien, der kom til Amsterdam. Efter Surinam blev selvstændigt i 1975, kom der en stor bølge af indvandrere derfra, for det meste til Bijlmermeer-området. Ligeledes kom der immigranter fra det øvrige Europa og Nordamerika. 
I 1970'erne og 1980'erne flyttede mange "gamle" amsterdammere til "nye" byer som Almere og Purmerend, efter den tredje Landplanlægningslov blev vedtaget. Loven opfordrede til suburbanisering og gjorde det muligt at skabe såkaldte "groeikernen", direkte oversat "vækstkerner". Unge akademikere og kunstnere flyttede ind i områderne Pijp og Jordaan, som var blevet forladt af dem, der flyttede. De ikke-vestlige immigranter, der kom i denne periode, bosatte sig for det meste i de sociale byggerier i Amsterdam-West og Bijlmermeer.
Amsterdam har to universiteter: Amsterdam Universitet (Universiteit van Amsterdam) og Vrije Universiteit. Andre højere uddannelsesinstitutioner tæller en kunstskole, De Rietveldacademie, Hogeschool van Amsterdam og Amsterdamse Hogeschool voor de Kunsten. Amsterdams Internationale Institut for socialhistorie er et af verdens største dokumentations- og forskningsinstitutioner omhandlende socialhistorie og specielt arbejderbevægelsens historie. 
De fleste grundskoler i Amsterdam er almindelige offentlige skoler, men derudover findes der skoler baseret på bestemte overbevisninger. Nogle af disse skoler baserer deres undervisning på bestemte pædagogiske teorier som Montessoriskolerne, mens andre baserer sig på religion. Tidligere var det næsten udelukkende romerske-katolske og protestantiske skoler, men efter øget muslimsk indvandring er der sket en stigning i antallet af muslimske skoler. 
I den sidste halvdel af det 16. århundrede arrangerede Amsterdams Rederijkerskamer (Amsterdam retorikinstittut) konkurrencer mellem forskellige institutter i at oplæse poesi og drama, og i 1638 fik Amsterdam dets første teater (Stadsschouwburg). Denne bygning nedbrændte senere, og den nuværende teaterbygning er fra 1894. Der blev optrådt med ballet så tidligt som 1642/1645 på dette teater. Opera kunne ses i Amsterdam fra 1677, i begyndelsen kun Italienske og franske operaer, men fra det 18. århundrede ligeledes tyske. I det 18. århundrede blev fransk teater populært. I det 19. århundrede var den folkelige kultur centreret omkring området Nes (bl.a. vaudeville og koncerter). Metronomen, en af de vigtigste fremskridt i klassisk europæisk musik blev opfundet her i 1812 af Dietrich Nikolaus Winkel. Ved slutningen af århundredet blev Rijksmuseum og Gemeentelijk Museum bygget, og i 1888 blev det nuværende verdensklassesymfoniorkester Concertgebouworkest etableret i Concertgebouw. Med det 20. århundrede kom film, radio og fjernsyn. De primære fjernsynsstudier er dog beliggende udenfor selve Amsterdam i Hilversum og Aalsmeer. I 1987 var Amsterdam Europæisk kulturhovedstad. Se også Muziekgebouw aan 't IJ.
Amsterdam er kendt for sine mange fremragende museer inklusive Rijksmuseum, Stedelijk Museum og Rembrandt-museet. Van Gogh-museet huser verdens største samling af malerier og tegninger af Vincent van Gogh. Anne Franks hus er ligeledes en populær turistattraktion.
Amsterdams botaniske have er grundlagt i de tidlige 1600'ere og er en af verdens ældste botaniske haver med mange gamle og sjældne eksemplarer, heriblandt den kaffeplante, der tjente som stamtræ for hele kaffekulturen i Mellem- og Sydamerika.
Amsterdam er også berømt for sit red-light district, de Wallen i centrum af byen. Vinduesprostitution er lovligt i Holland i visse områder. Centreret omkring de Wallen sælger coffeeshops hash. Det er ikke 100 % lovligt at sælge hash, men det tolereres når mængder på under 5 g. er involveret. Aldersgrænsen for at komme ind på en sådan café er 18 år.Sydvest for byen ligger verdens største blomsterpark, Keukenhof.
I 1928 var Amsterdam vært for sommer-OL. Det olympiske stadium, der blev bygget til lejligheden, er nu renoveret og bruges både til kulturelle arrangementer og til sportsbegivenheder.
Amsterdam er hjemby for fodboldklubben Ajax, der spiller i den bedste hollandske række, æresdivisionen. Klubbens hjemmebane er det moderne stadium Amsterdam ArenA, der ligger i den sydlige del af byen.Amsterdam er ligeledes hjemby for det berømte isstadion Jaap Eden, der blandt andet bruges til ishockey og hurtigløb på skøjter. Amstel Tijgers spiller på denne bane i den hollandske førstedivision. Der har været afholdt mange internationale konkurrencer på denne bane i speed skating.Byen har ligeledes et baseballhold, Amsterdam Pirates, der spiller i den hollandske førstedivision. Der er desuden tre hockeyhold: Amsterdam, Pinoké og Hurley, der spiller deres kampe omkring Wagener Stadium. Disse hold regnes ofte for at spille i Amsterdam, men spiller dog alle deres kampe i nabobyen Amstelveen. Der er også et basketballhold, Amsterdam Astronauts, der spiller i den hollandske førstedivision, og som spiller deres kampe i Sporthallen Zuid nær det olympiske stadion.
Siden 1999 har byen Amsterdam æret sine bedste sportsfolk ved Årets sportsmand i Amsterdam. Bokseren Raymond Joval og hockeyspilleren Carole Thate fik de første priser.

Andorra, officielt Fyrstendømmet Andorra (catalansk: Principat d'Andorra), er et lille land, som ligger mellem Frankrig og Spanien i den østlige del af bjergkæden Pyrenæerne. Gennem århundreder har Andorra været et diarki med to samfyrster som statsoverhoveder: biskoppen af Urgell og Frankrigs statsoverhoved. Ordningen med to samfyrster blev traktatfæstet i 1278. Først i 1993 blev landet en suveræn stat efter at have indgået en aftale om dette med Frankrig og Spanien. Dermed blev Andorra et fuldgyldigt medlem af det internationale samfund og blev optaget som medlem i FN, Europarådet og en række andre internationale mellemstatslige organisationer.
Andorras politiske system har gennemgået en reformproces, hvor grundloven af 1993 har gjort landet til et parlamentarisk demokrati. Det tidligere fattige og isolerede land oplevede fra 1950'erne og fremefter en økonomisk opgangsperiode. Landet har gennemgået udviklingen til en moderne selvstændig stat, og har i denne proces oprettet nationale institutioner på mange felter indenfor samfunds- og kulturliv.
Turisme og handel, bankvirksomhed og ejendomsudvikling har været de vigtigste sektorer i økonomien. Samtidig fulgte velstandsøgning, så vel som befolkningsøgning og arbejdsindvandring. Forudsætningerne for landets økonomi har ændret sig på grund af EU's indre marked, hvor nabolandene Spanien og Frankrig er med. International bekæmpelse af skatteparadiser har medført skærpede krav for bank- og finanssektoren i landet.
Navnet Andorra kommer fra navarrisk baskisk andurrial, som betyder ”buskdækket land». En anden forklaring giver navnet ophav fra maurerene og det arabiske al-Gandura, som betyder «letsindig kvinde».
Andorra ligger mellem Spanien og Frankrig i den østlige dele af bjergkæden Pyrenæerne. Det meste af territoriet ligger på sydsiden af bjergkæden. Undtaget er Solana d'Andorra i nordøst. Landet deler en grænse på 63,7 km med Spanien og 56,6 km med Frankrig.
Landskabet består hovedsageligt af bjerge med en gennemsnitlig højde på 1996 m. Bjergene er højest ved grænsen mod Frankrig og den sydøstlige del af grænsen mod Spanien. Det højeste bjerg er Comapedrosa, som ligger nordvest i landet og når en højde på 2.942 moh. Flere af landets bjergtoppe når over 2.500 meters højde.
Landskabet er formet af gletsjere under sidste istid og erosion efter dette. Bjerglandskabet deles i tre dale i et Y-mønster ved, at floderne Valira d'Orient og Valira del Nord mødes og danner Gran Valira. Dalene åbner sig i sydlig retning mod Catalonien. Hovedfloden Gran Valira er største flod og løber sydover gennem hovedstaden Andorra la Vella. Floden løber ind i Spanien på Andorras laveste punkt, 870 m over havet. Den største sø er Juclar, der er 0,29 km² stor. En anden vigtig sø er Engolasters.
Klimaet er lige som nabolandenes, men grundet højden er der mere sne om vinteren og lidt koldere somre. December til februar er koldeste måneder, mens juli er varmeste sommermåned. Det er normalt med mellem 70 og 110 cm sne om vinteren. Snefald og et landskab domineret af bjerge og stejle bjergsider gør Andorra udsat for sneskred.
I højden er der græsmarker med svingel (Festuca) og skov med nåletræer som skovfyr (Pinus sylvestris), bjergfyr (Pinus mugo) og almindelige ædelgran (Abies alba). Over 70 % af arealet er dækket af denne type vegetation. Over 1650 meters højde findes rhododendron, guldregn (Laburnum) og enebær (Juniperus). Løvfældende skov domineres af dun-eg (Quercus pubescens), vinter-eg (Quercus petraea), vorte-birk (Betula pendula) og ask (Fraxinus excelsior). I solsiderne af Valiradalen findes der også Sten-Eg (Quercus ilex) og kermes-eg (Quercus coccifera). Andorra har en rig flora med over 1150 registrerede arter. Vegetationen blev før holdt nede af græssende dyr. I tidligere tider blev der i de sydvendte dalsider drevet terrassejordbrug.Når det gælder fauna, har bjergene geder, muflon, vildsvin og murmeldyr. I lavereliggende områder findes arter som ræv, mår, hare og egern. I floder og søer det godt med ørreder.
Befolkningstallet var længe lavt og blev holdt nede af de begrænsede landbrugsmuligheder. Befolkningstilvæksten blev reguleret ved udvandring.
Længe lå befolkningen på omkring 3.000, men steg frem mod 1800-tallet til 5–6.000. Mod slutningen af 1800-tallet nærmede folketallet sig 6.000, men faldt igen det første årti af 1900-tallet. Fra 1860 og frem til 1930’erne fandt en betydelig udvandring sted, først ved at andorranere søgte sæsonarbejde i Spanien og Frankrig, senere med udflytning på permanent basis. Andorra var neutralt under den spanske borgerkrig og anden verdenskrig, noget som gjorde landet til et mål for flygtninge.I 1950 havde folketallet igen nået 6000 og i de følgende årtier oplevede landet stærk befolkningstilvækst. Indbyggertallet har udviklet sig sådan i perioden 1950–2014:
Befolkningstilvæksten skyldes i stor grad indvandring, særlig fra Spanien og i senere tid også fra Portugal og i nogen grad Frankrig. Det er også grupper af arbejdsindvandrere fra lande som Argentina, Marokko, Filippinerne og andre lande. En anden indvandrergruppe består af velstående personer fra europæiske lande som Storbritannien, Tyskland, Holland og andre som tiltrækkes af det lave skatteniveau.Udviklingen har medført at andorranerne er i mindretal i deres eget land, kun omkring en tredjedel af landets indbyggere har andorransk statsborgerskab. I 2010 udgjorde spaniere 31,4 % af befolkningen, franskmænd 15 % og portugisere 6 %.Befolkningen har den højeste gennemsnitslevealder i verden. Den sammenlagte gennemsnitslevealder for mænd og kvinder er 82,43 år.Lidt over en fjerdedel af befolkningen bor i hovedstaden Andorra la Vella og yderligere en fjerdedel i nabokommunen Escaldes-Engordany, som hovedstaden er sammenvokset med.
catalansk er officielt sprog ifølge grundloven. Dette sprog bruges i områderne Andorra grænser op til, særlig i den spanske autonome region Catalonien, som Andorra på mange måder har forbindelse med, og i Roussillon i Frankrig. I Andorra er det dialekten vestcatalansk som tales. Bortset fra catalansk tales der også spansk og fransk, ikke mindst fordi skolevæsnet er tredelt med undervisning på catalansk, spansk og fransk. På grund af arbejdsindvandring taler mange indbyggere også portugisisk.
Selv om catalansk er landets officielle sprog, har det været presset som følge af spansk og fransk skolevæsen, mediepåvirkning og indvandring. Udbygning af den andorranske skole, voksenundervisning og etablering af det offentlige sprogråd Servei de Política Lingüística er sket for at styrke det catalanske sprog i landet. Undervisning i catalansk er påbudt i det franske og spanske skolevæsen.I en spørgeskemaundersøgelse gennemført af Centre de Recerca Sociològica ved Institut d'Estudis Andorrans i 2005 svarede 38,8 % at de havde catalansk som modersmål, mens 35,4 % svarede at det var spansk. 15 % rapporterede portugisisk som modersmål, 5,4 % fransk og 5,5 % andre sprog.
92,4 % af befolkningen er kristne. De fleste af disse tilhører den katolske kirke. På grund af arbejdsindvandring findes der også mindre grupper af muslimer og hinduer, men begge grupper udgør under 1 % af befolkningen.Den katolske kirke i Andorra er en del af bispedømmet Urgell. Biskoppen, som også er samfyrste af Andorra, har sæde i byen La Seu d’Urgell i den nordvestlige del af Catalonien. Konfessionelle skoler i det spanske skolevæsen for Andorra er tilknyttet kirken. Omkring to tredjedel af eleverne i den spanske skole tilhører den konfessionelle skole.Grundloven garanterer religionsfrihed. Andorra har ingen officiel religion eller statskirke, men den katolske kirke er nævnt specielt i grundloven og dens virksomhed og traditionelle rolle i forhold til staten er nedfældet i grundlovens paragraf 11.
Arkæologiske udgravninger ved La Margineda har afdækket fund dateret til epipaleolitisk tid, omkring 11.000 år f.Kr. Dette er de ældste spor efter menneskelig bosætning i Andorra. Der vides dog ganske lidt om landets historie indtil de første bevarede skriftlige kilder fra 800-tallet.Andorra er den sidste selvstændige stat i Marca Hispanica og det fortælles at Andorra fik sin frihed af Karl den store i bytte mod deres indsats i krigen mod maurerne. Karl 1. af Burgund gav i 843 greven af Urgell overherredømme over området. I 1133 tilfaldt det biskoppen af bispedømmet Urgell. Biskoppen af Urgell søgte beskyttelse hos herren af Cabó. Ved ægteskab gik denne adelsfamilies rettigheder i 1208 over til greven af Foix, som holdt til på nordsiden af Pyrenæerne. Dette skabte en konflikt om hvem, der havde overhøjhed over Andorra.
I 1278 blev konflikten løst ved en paretage (~ traktat), hvor man delte overherredømmet over Andorra mellem greven af Foix og biskoppen af Urgell. Traktaten blev bekræftet i 1288 og herfra findes ophavet til den delte overhøjhed over Andorra, med lige rettigheder for de to samfyrster, en ordning som har varet helt frem til vor tid. I 1589 blev Henrik af Navarra konge af Frankrig. Han var også greve af Foix og i 1606 overførte han sine suveræne rettigheder til Andorra til den franske krone. Efter den franske revolution erklærede Napoléon i 1806, at Frankrig overtog kongens tidligere rolle. Republikken Frankrigs præsident er nu samfyrste af Andorra.
Grundet Andorras isolerede beliggenhed har landet befundet sig udenfor de vigtige begivenheder i europæisk historie. Andorras internationale status forblev uafklaret og i 1950’erne udviklede der sig uenighed mellem de to samfyrster om, hvem der havde ret til at repræsentere Andorra internationalt. Frankrig hævdede eneret til dette, noget som blev bestridt af biskoppen af Urgell. Først i 1993 blev landets status afklaret ved Traktaten om godt naboskab, venskab og samarbejde mellem Andorra og de to nabolande. I traktaten anerkendte Frankrig og Spanien Andorras suverænitet, noget som ryddede uklarheder om landets internationale status af vejen.
Anerkendelse fra flere andre stater fulgte og Andorra kunne blive medlem af internationale mellemstatlige organisationer. Andorra blev medlem af FN i 1993. Medlemskab i Europarådet fulgte i 1994 og i OSCE i 1996. Ordningen med to samfyrster findes fortsat, men fra 1993 er de to samfyrster symbolske statsoverhoveder. Suveræniteten udgår fra det andorranske folk. I tillæg til medlemskabet i FN og mange af særorganisationerne i FN-systemet, er Andorra medlem af en række andre internationale organisationer, som eksempelvis La Francophonie. Landet er ikke medlem af EU, men er en del af EU's toldunion.
Andorra har haft repræsentative institutioner siden middelalderen. I 1419 blev Consel de la Terra oprettet, hvor de mægtigste familier valgte repræsentanter rådet. Mellem 1866 og 1868 blev landets politiske system reformeret og demokratiseret gennem Nova Reforma. Overhovederne i hver husholdning fik stemmeret, rådet skiftede navn til Consel General og med en valgperiode på fire år. I 1933 blev der indført stemmeret for mænd. Kvinder fik stemmeret i 1970.I 1981 kom det til enighed om reform af landets politiske system og fra 1982 fik Andorra en regering valgt af det folkevalgte generalrådet. Selv om der da blev indført parlamentarisme, forblev magtfordelingen mellem samfyrsterne og de valgte organer uafklaret. En grundlovsproces blev igangsat i 1990 og en ny grundlov blev i 1994 godkendt efter folkeafstemning. Folket er efter denne repræsenteret ved en folkevalgt forsamling og den udøvende magt ligger i regeringen valgt af parlamentet. Samfyrsternes magt som statsoverhoveder er i stor grad symbolsk.
Andorras statsretslige stilling indtil landet fik egen grundlov og blev anerkendt som suveræn stat, er nævnt som eksempel på et kondominat. Andorra moderniserede mod slutningen af 1900-tallet sit politiske system, samtidig med at landet opnåede suverænitet og international anerkendelse som stat. Samtidig er ordningen med to samfyrster opretholdt. Landets traditionelle inddeling i sogne er bevaret og er grundlag for kommunalforvaltningen, men en ny kommune blev udskilt fra hovedstaden i 1978. Indtil 1993 havde Andorras politiske system ikke et klart skel mellem lovgivende, dømmende og udøvende magt. Efter 1993 blev Andorra et parlamentarisk demokrati med fyrsterne som statsoverhoveder, mens den udøvende magt er hos regeringen ledet af statsministeren (regeringschefen).
Fyrstenes rolle er efter grundloven af 1993 i stor grad symbolsk. Fyrsterne har lige fuldmagt. De må underskrive love vedtaget af parlamentet. Fyrsterne har ikke vetoret, men kan bringe forslag frem for grundlovstribunalet. Som statsoverhoveder er det samfyrsterne, der modtager akkreditiver fra andre landes diplomater. Samfyrsterne udnævner personlige repræsentanter, som residerer i La Seu d'Urgel og Paris, og er videre begge repræsenteret med kontorer i Andorra la Vella.
Statsministeren, cap de Govern, udpeges af Consel General, baseret på princippet om parlamentarisme. De øvrige medlemmer af regeringen, Govern, bliver udnævnt af statsministeren. Regeringen udformer indenrigs- og udenrigspolitik for Andorra. Regeringsmedlemmer kan ikke samtidig være medlem af nationalforsamlingen eller have andre offentlige hverv. Regeringschefen kan maksimalt sidde i to sammenhængende perioder.
Andorras lovgivende magt er Consel General, et parlament med et kammer bestående af 28 repræsentanter. Medlemmerne bliver valgt ved direkte valg, 14 fra hele landet og to fra hver af de syv sogne. Valgperioden er fire år. Der er universel stemmeret for alle borgere over 18 år. Samme aldersgrænse gælder for valgbarhed.
Consel General vedtager love, fastsætter statsbudgettet og udøver kontrol med regeringens virksomhed. Nationalforsamlingen ledes af en síndic general. Lovforslag kan komme fra medlemmer af nationalforsamlingen eller regeringen. I tillæg kan tre kommuner gå sammen om at præsentere lovforslag. Andorra har også borgerinitiativ, sådan at et lovforslag må fremlægges for parlamentet, hvis det støttes af mindst 10 procent af de stemmeberettigede. Love vedtaget af nationalforsamlingen fremlægges for samfyrsterne af síndic general og publiceres derefter i Butlletí Ofical del Principat d'Andorra, hvor også forskrifter og andre offentlige vedtagelser offentliggøres.
Andorra har et flerpartisystem domineret af højre-venstreaksen. Traditionelt har højresiden været repræsenteret ved Partit Liberal d'Andorra og venstresiden ved Partit Socialdemòcrata. Regeringsmagten har stort set været holdt af højresiden, med undtagelse af perioden juni 2009 til maj 2011, hvor socialdemokraterne dannede regering.
Ved valgene i 2009 og 2011 opstillede de liberale i samarbejdslister med andre under navnene Coalició Reformista og Demòcrates per Andorra. I 2015 gik imidlertid Partit Liberal d'Andorra og Demòcrates per Andorra til valg hver for sig, mens Partit Socialdemòcrata stillede op sammen med miljøpartiet Verds d'Andorra og andre. Efter splittelse blandt socialdemokraterne stillede et nyt parti op til valg i 2015, Socialdemocràcia i Progrés. Der findes flere partier, blandt dem det konservative lokalparti Unió Laurediana i Sant Julià de Lòria.
Ved valget 1. marts 2015 vandt Demòcrates per Andorra 37 % af stemmerne og 15 mandater, mens Partit Liberal d'Andorra fik 27,7 % og otte mandater, listen af Partit Socialdemòcrata, Verds d'Andorra og andre fik 23,5 % og tre mandater og Socialdemocràcia i Progrés 11, 7 % og to mandater. Selv om Demòcrates per Andorra gik tilbage med fem mandater i forhold til perioden før, fortsatte Antoni Martí som statsminister.
Andorra er opdelt i syv sogne. De fungerer også som administrativ inddeling for kommunalforvaltningen. Inddelingen er traditionel, men den nyeste kommune, Escaldes-Engordany, blev udskilt fra Andorra la Vella i 1978.
Sant Julià de Lòria, 9.270Sognene Ordino, La Massana og Sant Julià de Lòria er inddelt i quarts (fjerdinger), mens Canillo er inddelt i veïnats. Disse underdele er repræsenteret i kommunestyrerne.
Kommunerne har indtægter fra kopskat (foc i lloc, ”hjerede og hjem”), forskellige ejendomsskatter, skat på forretningsdrift og afgifter på kommunale tjenester. Kopskatten betales af alle indbyggere mellem 18 og 65 år. Størrelsen bestemmes af kommunerne og varierer fra 5 til 50 euro per år.
Siden etableringen af suverænitet med ratificeringen af grundloven i 1993 har Andorra arbejdet for at blive et aktivt medlem af Det internationale samfund. I juli 1993 etablerede Andorra sin første diplomatiske udenrigsstation i FN. Mellem 1994 og 1998 etablerede Andorra diplomatiske forbindelser med over 80 stater. Tidlig i 1995 etablerede USA og Andorra formelle diplomatiske forbindelser. Andorra er fuldgyldigt medlem af De forenede nationer, Europarådet og OSCE og har en specialaftale med EU.
Udenrigsrelationerne er administreret af Udenrigsdepartementet (catalansk: Ministeri d'Afers Exteriors). Andorra har otte ambassader. Disse ligger i Østrig (Wien), Belgien (Bruxelles), Frankrig (Paris og Strasbourg), Spanien (Madrid), Portugal (Lissabon), Schweiz (Bern) og USA ( New York). Fyrstedømmets permanente udenrigsstation til de Forenede Nationer i New York fungerer også som ambassade for USA, Canada og Mexico. Frankrig, Spanien og Portugal har ambassader i Andorra. Schweiz har en generalkonsul i landet.Det transpyrenæiske regionale samarbejdsorganet Communauté de travail des Pyrénées, hvor de franske regioner Languedoc-Roussillon, Midi-Pyrénées og Aquitaine og de spanske autonome regioner Catalonien, Aragón, Navarra og Baskerland deltager sammen med Andorra, er af betydning for udvikling af infrastruktur indenfor transport, energi og en række andre sektorer. Samarbejdet blev startet i 1983.
Landet har historisk været neutralt og har holdt sig udenfor de store konflikter i Europa. Andorra har ingen militære styrker. I henhold til traktaten mellem Andorra, Frankrig og Spanien fra 1993 har Frankrig og Spanien ansvaret for militært forsvar af Andorra i tilfælde landets suverænitet og territorielle integritet er truet, men kun efter konsultation med Andorras regering.I tidligere tider havde husholdningerne pligt til at stille med en væbnet mand hver til sometent, en milits med beskyttelse og forsvar som opgaver. Eftersom Andorra aldrig kom i krig, havde denne ingen militære opgaver. En egen politistyrke, Servei d'Ordre, blev oprettet i 1931. Indre lov og orden opretholdes nu af El Cos de Policia d'Andorra, som også råder over enheder med ansvar for ekstraordinære situationer og varetagelse af grænsekontrol.
Andorra har både grundlovsdomstol og en egen højesteret. De to er institutionelt uafhængige af hinanden. Grundlovsdomstolen, Tribunal Constitucional, har lovprøvningsret og afgør om love og forskrifter er i overensstemmelse med grundloven. Den består af fire dommere. Samfyrsterne udnævner én dommer hver, mens nationalforsamlingen udpeger to. Højesteret, Tribunal Superior de Justícia, består af otte dommere og en præsident og er højeste ordinære retsinstans. Domstolene er ellers inddelt i en civil del, en strafferetsdel og en forvaltningsdel.
Andorra vurderes af Freedom House til at være et frit land, som respekterer civile og politiske rettigheder. Grundloven af 1993 indeholder en serie artikler, som garanterer grundlæggende menneskerettigheder. Med opnåelsen af suverænitet kunne Andorra som selvstændig stat også slutte sig til Den Europæiske Menneskerettighedskonvention og Den Europæiske Menneskerettighedsdomstol. Andorra har også sluttet sig til Den Internationale Straffedomstol.
Statsborgerskab beror i hovedsageligt på at den ene af forældrene har andorransk statsborgerskab. Andorra har strenge statsborgerskabslove med høje krav for at blive naturaliseret. Den som er født i Andorra uden statsborgerskab kan, på visse vilkår, få statsborgerskab.Endvidere kan statsborgerskab tildeles på baggrund af, hvor lang tid en person har boet i landet. Det kræver 20 års bopæl, dog sådan at denne reduceres til 15 år, hvis man har bedsteforældre fra Andorra og til 10 år, hvis man har sin skolegang og uddannelse fra landet.
Den andorranske stat havde i 2009 indtægter på 650 millioner euro. Staten får det meste af sine skatteindtægter fra indirekte beskatning. I 2009 udgjorde indirekte skatter 90 % af statsindtægterne, direkte skatter under 1 %.Det er ikke indtægtsbeskatning af ordinær lønindtægt. Efter pres fra EU er der indført beskatning af renteindtægter på bankindskud foretaget af personer, som bor i andre lande. Disse skatteindtægter deles mellem den andorranske stat og landene hvor indskyderne bor. I juni 2013 varslede statsministeren planer om at indføre indtægtsskat.
Nationaløkonomisk statistik har længe manglet i Andorra. Det statslige statistikorgan i Departament d'Estadística er etableret for at bøde på dette. I november 2010 offentliggjorde Departament d'Estadística for første gang tal for Andorras BNP i perioden 2000 til 2009. Det skal også udarbejde officielle arbejdsløshedstal. I henhold tilen beslutning fra 2010 skal statistikproduktionen professionaliseres og udvides og Institut Nacional d’Estadística skal etableres i 2012.
Andorras flag er en trikolore i farverne blå, gul og rød. Det er ligesom flagene i Moldova, Rumænien og Tchad, så for at skille dem ad benytter Andorra sit rigsvåben i midten. Andorras rigsvåben har fire felter som indeholder en mitra og bispestav for biskoppen af Urgell, samt våbenmærkerne for Foix, Catalonien og Béarn, noget som genspejler landets historiske catalansk-franske tilknytning.
Nationalsangen El Gran Carlemany, indført i 1914, har tekst af samfyrste og biskop Juan Bautista Benlloch y Vivó til melodi af Enric Marfany.
Pinselilje (botanisk navn Narcissus poeticus, catalansk grandalla) vokser vildt og regnes som nationalblomst. Blomsterne har seks kronblade og i dette har man set antallet oprindelige sogne i landet.I 2007 indstiftede regeringen Karl den Stores Orden, sammen med Karl den Stores pris for catalansk litteratur, Karl den Stores pris for litteratur, Karl den Stores pris for kunst, Karl den Stores pris for videnskab og Karl den Stores pris for humanitært virke.
Andorra var længe et land, hvor der blev drevet pastoralt landbrug på begrænsede arealer. Energiudbygningen fra 1930’erne medførte varige ændringer i landet, både med hensyn til økonomi og kommunikation. Landet oplevede en økonomisk opgangsperiode fra 1950’erne. Her har rejseliv, handel, bankvirksomhed og ejendomsudvikling været de vigtigste sektorer. Med dette fulgte en stigning i velstanden, så vel som befolkningstilvækst og arbejdsindvandring. Forudsætningerne for Andorras økonomi har imidlertid ændret sig gennem udviklingen af EU's indre marked, hvor begge nabolandene er med, og skærpede internationale krav med hensyn til bank- og finanssektoren.
Beskæftigelsen er koncentreret i serviceerhvervene. I 2009 var 80 % af arbejdsstyrken beskæftiget i servicesektoren, 13,2% i byggesektoren, 4,7% i industrien og 0,4% i landbruget.
Importen til Andorra overgår i værdi langt eksporten. Spanien er Andorras største og vigtigste handelspartner, efterfulgt af Frankrig. Værdien af eksporten fra Andorra var i 2010 på 40.764.663 euro, mens importen var langt større og havde en værdi på 1.142.846.556 euro. Tallene for eksport medregner imidlertid ikke turisternes udførsel af varer, de køber ved besøg i Andorra, varer som er importeret for videresalg. I 2010 kom 60,4 % af importen regnet i værdi fra Spanien, 17,7 % fra Frankrig, 4,5 % fra Tyskland, 4,2 % fra Kina og 2,8 % fra Italien. I 2010 gik 63,1 % af eksporten regnet i værdi til Spanien, mens 20,7 % gik til Frankrig og 7,8 % til Schweiz.Andorra er ikke en del af EU, men nyder godt af særaftaler med organisationen. I 1990 blev det indgået aftale om toldunion og denne trådte i kraft året efter. Efter aftalen er det ikke told på varer mellem EU og Andorra. Andorra benytter EU's toldsatser for handel med tredjelande. Aftalen gælder ikke landbrugsprodukter, men produkter med certificeret andorransk ophav pålægges alligevel ikke importafgifter ved eksport til EU. I 2004 undertegnede Andorra og EU en omfattende samarbejdsaftale. Som et led i tiltagene for at bekæmpe skatteunddragelse, indgik EU samme år en aftale med Andorra om beskatning af bankindskud i opsparingskonti i landet.
Andorra har ikke egen valuta. Man har benyttet valutaen hos nabolandene, som før 1999 var franc og peseta. Disse er blevet erstattet af euro. I 2011 undertegnede EU og Andorra en aftale som tillader udgivelse af andorranske euromønter. Andorra kan efter dette slå mønt til en værdi af 2,3 millioner euro. I marts 2013 blev det udskrevet designkonkurrence for euromønterne. Fra 23. december 2014 blev de andorranske euromønter sat i cirkulation.Der har tidligere været udgivet andorranske ”mønter” med pålydende i diner (catalansk for penge) beregnet på samlere, men disse har ikke været lovligt betalingsmiddel i landet. Under den spanske borgerkrig udstedte Consel General i 1936 nødpengesedler i pesetas.
Turisme og medfølgende handel er den vigtigste del af Andorras økonomi, og den står for omkring 80 % af BNP. Flere millioner turister besøger Andorra årligt, lokket af Andorras tax-freebutikker. De fleste turister er dagsbesøgende. Udvikling af antal besøgende overnattende gæster og dagsbesøgende har de sidste år vist en nedgang:
Turister tiltrækkes af Andorras lave afgiftsniveau og mulighederne for afgiftsfri handel. I 2009 kom 57 % af de tilrejsende fra Spanien, mens 40 % var franskmænd. Tax-freeturisme var af særlig stor betydning før Spanien blev medlem i EU i 1986, men besøgende kan fortsat vende tilbage til Frankrig og Spanien medbringe en afgiftsfri kvote af tobaksprodukter, alkohol, parfume, madvarer og industriprodukter (særlig småelektronik), som er større end for mange land udenfor EU. Dette medfører at handelssektoren er stor i Andorra, både når det gælder beskæftigelse og omsætning.
De fleste tilrejsende, omkring 80 %, er dagsrejsende fra Spanien og Frankrig. Landet har alligevel flere hundrede hoteller og overnatningssteder, og der fandtes i 2009 720 virksomheder i hotel- og restaurantbranchen. I 2009 havde Andorra over 1,8 millioner overnatningsgæster. Turistindustrien er af betydning både i sommer- og vintersæsonen. Andorra er den største vintersportsdestination i Pyrenæerne.
Bank- og finansvirksomhed har været en vigtig industri og er den næstvigtigste sektor i Andorras erhvervsliv. Finanssektoren består af fem bankgrupper, som ejer landets seks banker. Grup Crèdit Andorrà er den største i bankvirksomhed. Sektoren består derudover af selskaber inden for forsikring og formueforvaltning. Andorra har ikke nogen centralbank og sektoren reguleres derfor af myndighedsorganet Institut Nacional Andorrà de Finances.
Andorras første bank åbnede i 1930 og særlig fra 1950’erne udviklede sektoren sig hurtigt. Banksektoren nød godt af få reguleringer og hemmeligholdelse af kundeinformation. Specielt i tidligere tider var nummerkonti populært. Indtil 1993 fungerede bankforeningen Associació de bancs Andorrans (ABA) som samordningsorgan, men sektoren var helt uden offentlig regulering til Institut Nacional Andorrà de Finances blev etableret.På grund af dette, og det lave skatteniveau, har Andorra været regnet som et skatteparadis. Større international opmærksomhed om skatteunddragelser og øget internationalt pres for at få landet til at slutte sig til internationale skattestandarder, forpligte sig til åbenhed i banksektoren, samt dele information med andre land i skattesager, har medført ændringer i Andorras finanssektor.
I 2009 blev Andorra, sammen med Liechtenstein og Monaco, fjernet fra OECDs liste over skatteparadiser som ikke samarbejder med andre lande i finans- og skattesager. Andorra havde da erklæret sin tilslutning til OECDs standarder for åbenhed i finanssektoren og erklæret sig villig til at dele information med andre stater. Efter dette har Andorra indgået aftaler om udveksling af skatteoplysninger med en række lande.
Det er minimalt med landbrug, siden kun 2 % af landet er dyrkbar jord. Størstedelen af maden bliver importeret. Der er fårehold på et par tusinde voksne dyr og omkring 1500 køer og okser i Andorra. Landbruget beskæftiger under 150 personer.Andorras industri producerer cigaretter, cigarer og møbler. Tobaksindustrien har aftaget i betydning. Tidligere blev der dyrket en god del tobak i Andorra og denne blev forædlet af landets tobaksindustri. Afgrøderne nåede et højdepunkt i 1997, da der blev høstet 1047 ton tobak, men er senere aftaget. I 2009 var efterårets høst nede på 261 ton. Dette skyldes at mange af tobaksprodukterne blev smuglet til Frankrig og Spanien. I 1997 satte spanske myndigheder et tiltag ind mod dette og Andorra skærpede sin kontrol med virksomheden. Dermed er tobakserhvervet blevet mindre attraktivt.
Andorra genererer en del elektricitet selv, men produktionen er ikke tilstrækkelig til at dække forbruget og landet må importere energi. I tillæg til elektricitet, må petroleumsprodukter også importeres.
Vandkraftudbygningen i landet startede i 1931, efter at Forces Hidroelèctriques d'Andorra, med spanske og franske ejerinteresser, i 1929 havde fået koncession fra Consel General i bytte mod at anlægge veje. Anlægget i Encamp blev sat i drift i 1934. Elektriciteten blev eksporteret til Spanien og Frankrig. Efterhånden som det indenlandske forbrug er øget, er landets egen produktion af elektricitet ikke i stand til at dække efterspørgslen. Indenlandsk produktion af elektricitet, hvoraf 85 % stammer fra vandkraft, udgjorde i 2009 101.011 MWh, mens importen var på 497.732 MWh. Andorras egen elektricitetsproduktion dækker 17 % af forbruget. Kraftselskabet blev i 1988 overtaget af den andorranske stat og omdannet til Forces Elèctriques Andorra, som nu står for både produktion og distribution af elektricitet i landet.
Topografiske forhold har historisk lettet kommunikation og transport til Catalonien, men vanskeliggjort færdsel til Frankrig. Først i 1933 kom det vej over Envalirapasset til Frankrig. Der findes ikke jernbane i Andorra, og togrejsende må benytte nærmeste station, som ligger 2 km inde på fransk område. Landet har heller ikke havn eller lufthavn. Det findes tre helikopterpladser i landet, i henholdsvis Arinsal, La Massana og Escaldes-Engordany. Disse trafikeres af kommercielle selskaber.
Af veje er der totalt 269 km, hvoraf 198 km er asfalteret og 71 km mangler fast dække (1994 overslag). Hovedfærdselsåren gennem Andorra går fra grænsen til Frankrig i øst til grænsen til Spanien i sydvest. Forbindelsen over Envalirapasset nær grænsen til Frankrig er siden 2002 lettet ved åbningen af den 2860 meter lange Envaliratunnelen. Fra den franske grænse til Escaldes-Engordany bærer den 32,1 km lange strækning betegnelsen CG 2, så skifter den til CS 100 på den 4,5 km lange delen fra Escaldes-Engordany gennem Andorra la Vella til Santa Coloma, hvor de resterende 11,2 km frem til grænsen til Spanien får betegnelsen CG 1. CG 1 går på spansk side over til N-145. CG 2 går i Frankrig over til N320, som er forbundet med N20. Den 21 km lange strækningen CG 3 forbinder Andorra la Vella med La Massana og Ordino. CG står for carretera general, mens CS betyder carretera secundaria. En tredje, mindre vejforbindelse til udlandet, går til Spanien over bjergpasset Port de Cabús i kommunen La Massana vest i landet.
Meget af trafikken går gennem Andorra la Vella. I 2006 åbnede den 1.260 meter lange Pont Pla-tunnel, som forbinder La Massana med hovedstaden Andorra la Vella. Den havde i 2008 en trafik på 12.860 køretøjer i døgnet. Dos Valires-tunnelen, som er under bygning, vil forbinde kommunerne La Massana og Encamp, uden at trafikanterne må tage vejen om hovedstaden. Projektet er en del af infrastrukturudbygningen i landet.
Kollektiv trafik består i hovedsagen af busstransport, både internt i Andorra og til udlandet. Det køres per juni 2011 seks ruter mellem forskellige steder i Andorra. I tillæg kommer lokalruter i kommunerne. udenlandsruter, som også betjener de nærmeste jernbanestationer og lufthavne, går til Spanien og Frankrig. I tillæg er der busruter til Portugal. Til Spanien findes der per juni 2011 busruter til Barcelona (også til Barcelona Lufthavn), Girona (også til Girona-Costa Brava Airport), La Seu d'Urgell, Lleida (med station for AVEs højhastighedstog Madrid-Barcelona), L'Hospitalet de l'Infant, Reus, Salamanca og Tui. Til Frankrig er det busruter til to byer, den ene til Toulouse, den anden til L'Hospitalet-près-l'Andorre. Til Toulouse går ruterne til SNCFs jernbanestation og også til Toulouse-Blagnac lufthavn. Det findes to busruter til Portugal med endestation i henholdsvis Porto og Arcos de Valdevez.
Lufthavnen i La Seu d'Urgell, Aeroport Pirineus-la Seu d'Urgell, åbnede igen i juni 2010 efter at have været lukket i 16 år. Den ligger omkring 12 km syd for grænsen og 24 km fra Andorra la Vella, er dermed nærmeste lufthavn for Andorra og kaldes uofficielt for Aeroport Pirineus-Andorra. Per juni 2011 har lufthavnen ikke ruteflyvninger.
Andorras eneste telekommunikationsselskab er det statslige Servei de Telecomunicacions d'Andorra, etableret i 1975. Det opererer i markedet som Andorra Telecom og med mærkevarenavnet Som. Selskabet tilbyder fast- og mobiltelefoni, samt internetopkobling. Det forvalter Andorras Topdomæne, som er .ad. Andorra Telecom formidler også fjernsynskanaler fra det spanske selskab Digital+. Andorra Telecom havde per juni 2011 50.053 fasttelefonabonnementer, 65.525 mobilabonnenter og 24.947 bredbåndskunder. 71 % af landets husholdninger er knyttet til bredbånd og 81 % af befolkningen benytter internet.
Indenlands er det et moderne telefonsystem med mikrobølgeradiosendere og til udlandet går der fast landkabel til Frankrig og Spanien.
Andorra har ikke eget postvæsen, men betjenes i stedet af postvæsnet i Frankrig og Spanien. Indtil 1928 benyttede Andorra også disse landenes frimærker. Derefter begyndte landet at benytte spanske frimærker med overtryk indtil 1931, da både Frankrig og Spanien startede frimærkeudgivelser specifikt for Andorra. Disse havde pålydende i peseta og franc.
Efter indføring af euro har franske La Poste og spanske Correos fortsat sine separate frimærkeudgivelser for Andorra. Begge er nu udstyret med tekst på catalansk. Frimærkerne benyttes kun for udenlandspost, da det er gratis at sende breve indenlands. De to postvæsner er blevet enige om et fælles postnummersystem for Andorra. Dette består af bokstaverne AD kombineret med tre cifre som indikerer sognet (kommune).
Selv om de centrale politiske institutioner i Andorra har århundredelange rødder, er mange andre nationale institutioner i samfunds- og kulturlivet af nyere dato.
Andorras nationaldag er den 8. september, dagen til minde om Vor Frue af Meritxell (Mare de Déu de Meritxell). 14. marts fejres som grundlovsdag. Endvidere er første nytårsdag og 1. maj offentlige højtidsdage. Kalenderen over helligdage er præget af religiøse højtidsdage: Helligtrekongersdag, karneval (fasten), langfredag, 2. påskedag, 2. pinsedag, jomfru Marias himmelfart, allehelgensdag, den ubesmittede undfangelse, 1. og 2. juledag er offentlige fridage.
Andorra har tre skolesystemer: Et andorransk, et fransk og et spansk. Systemerne omfatter både grundskole og videregående skole. Den andorranske skole er den yngste del af skolevæsnet og er oprettet for at styrke catalansk sprog. Det er underlagt landets eget uddannelsesdepartement. Undervisningen foregår på catalansk, med indslag af fransk og spansk (castillansk). De franske skoler er underlagt Frankrig, med læreplaner fastsat af det franske undervisningsdepartement og med fransk som skolesprog. Den spanske del af skolen i Andorra har en sekulær del, hvor skolerne følger læreplaner fastsat af undervisningsdepartementet i Madrid og hvor kastillansk er skolesprog, og en konfessionsbundet del, hvor spanske læreplaner følges, men hvor undervisningen foregår på catalansk. I skoleåret 2005–2006 var eleverne i skolepligtig alder fordelt med omkring en tredjedel i hvert uddannelsessystem. Forældrene kan vælge, hvilket af de tre systemer de vil sende deres børn til.
Andorraneres uddannelse på universitetsniveau foregik længe udelukkende i udlandet. I 1997 blev Universitat d’Andorra (UdA) grundlagt. Universitetet tilbyder bachelorudannelser i sygepleje, virksomhedsledelse, pædagogik og informatik. Indenfor andre fag fungerer UdA som et center for fjernundervisning i samarbejde med udenlandske læresteder, i særdeleshed Universitat Oberta de Catalunya. Den private institution Universitat de les Valls i Andorra la Vella startet i 2012 uddannelse af tandlæger. I november 2010 godkendte myndighederne etableringen af Universitat Oberta de la Salle - Andorra, et privat lærested tilhørende den katolske Fundació La Salle som planlægger at tilbyde fjernundervisning hovedsagelig på engelsk og for studenter fra hele verden. Fortsat studerer mange andorranere i Spanien og nogle også i Frankrig. Gennem Polybiusprogrammet tilbydes andorransk ungdom muligheden for at studere ved universiteter i USA og Canada.
Institut d'Estudis Andorrans blev grundlagt i 1976 for at bistå udviklingen af det andorranske skolevæsen, i særdeleshed læremidler og uddannelse af lærere. Instituttet har etableret centre i Barcelona og Toulouse (tidligere i Perpignan). Opgaverne blev i 1998 udvidet til at gælde forskning generelt. IEA har to centre, et for samfundsforskning og et for forskning på sne- og bjergforhold. Det har hovedkvarter i Sant Julià de Lòria. Instituttet udgiver videnskabelige monografier og magasinet Revista Ciutadans, som omhandler andorranske samfundsforhold.
I en periode havde Andorra internationale radiostationer, som sendte programmer rettet mod nabolandene, særlig Frankrig, uden at der fandtes stationer for landets eget publikum. Den første af disse internationale radiostationer var Radio Andorra, etableret i 1939. I 1958 fik Radio Andorra konkurrence af Radio des Vallées, ejet af det franske selskab Société financière de radiodiffusion (Sofirad), som dengang var majoritetsejet af den franske stat. Radio des Vallées skiftede i 1966 navn til Sud Radio. Efter en strid mellem samfyrsterne og Andorras egne myndigheder om dispositionen over frekvenserne Andorra rådede over, nægtede Andorra at forny Radio Andorras og Sud Radios licenser og begge blev lukket i 1981. Efter dette har Andorra etableret en national radiokanal og startet fjernsynsudsendelser.
Ràdio i Televisió d'Andorra er et statslig selskab, som står bag radiokanalen Ràdio Nacional d'Andorra (RNA) og fjernsynskanalen Andorra Televisió (ATV). Sproget, der bruges begge steder, er catalansk. Virksomheden er forholdsvis ny; den blev grundlagt i 1989. I tillæg til RNA findes det kommercielle radiokanaler, som Andorra 7 Radio og Radio Valira. Den katolske radiostation Ràdio Principat drives af bispedømmet Urgell og sender på begge sider af grænsen.
Det var længe vanskelig at få etableret en regulær dagspresse i Andorra. Publikationen Valls d'Andorra i 1919 fik mange, men kortvarige efterfølgere. Landets første avis, El Poble Andorrà, blev startet i 1974 og udkom som dagsavis indtil den i 1977 gik over til ugentlige udgivelser. De to vigtigste dagsaviser er nu Diari d'Andorra, der udgives i hovedstaden, samt El Periòdic d'Andorra der udgives i Escaldes-Engordany. Endvidere findes Bon Dia og Més Andorra.
Statslige velfærdsordninger er organiseret gennem Caixa Andorrana de Seguretat Social (CASS), etableret i 1966. Lønmodtagere er forpligtet til at være med i syge- og pensionsforsikringsordningerne gennem CASS. Offentlig velfærd dækker 100 % af udgifterne i forbindelse med arbejdsskader og i andre tilfælde 90 % af sygehusudgifter og 75 % af polikliniske udgifter. Det findes et hospital i landet, Hospital Nostra Senyora de Meritxell i Escaldes-Engordany. Derudover findes elleve sundhedscentre. Andorra samarbejder med Generalitat de Catalunya, om sundhedscentre.
Ved ordningen Borsa d’Habitatge d’Andorra disponerer staten over boliger, som ellers ville stå tomme, og lejer dem ud under markedspris, men mod vederlag til ejerne. Staten har boligstøtteordninger for unge, ældre og andre grupper med særlige behov. Den giver også støtte til rehabilitering af boliger.
Staten yder uddannelsesstøtte efter behov og har etableret låneordning for højere uddannelser. Det gives forskellige former for støtte til studier i udlandet. Gennem Den nationale studiepris tildeles årligt stipendier til bedste elev i hvert af de tre grundskolesystemer, med dækning af skolepenge, kost og logi og studiemateriel, for at fuldføre første og andre cyklus af højere uddannelse. Staten har studieboliger i Toulouse og Paris.
Fagforeningsvirksomhed er noget forholdsvis nyt i Andorra. Unió Sindical d'Andorra blev etableret i 2001. Miljøorganisationen Associació per a la Defensa de la Natura blev grundlagt i 1986 og arbejder for at fremme naturbeskyttelse og viden om miljøspørgsmål.
Andorra er en del af det catalanske sprogområdet og har nære kulturelle forbindelser til Catalonien. Det officielle og historiske sprog er catalansk. Escaldes-Engordany var i 2011 Capital de la Cultura Catalana, et eksempel på andorransk deltagelse i catalansk kulturelt samarbejde. Fra 1980-tallet er det iværksat tiltag for at udbygge den kulturelle infrastrukturen.
Advokaten Antoni Fiter i Rossell (født 1706) regnes som den første andorranske forfatter. Han var biskoppelig foged og udgav i 1748 værket Manual Digest om Andorras historie, traditioner og love. Præsten Antoni Puig udgav i 1763 en redigeret kortere version af dette værk kaldet Politar Andorrà. Begge værker regnes som vigtige. I 1987 fik Fiter i Rossel en litteraturpris opkalt efter sig, Premi Fiter i Rossel de novel•la.
En egen andorransk skønlitteratur voksede først frem i anden halvdel af 1900-tallet. Blant forfatterne finder vi Antoni Morell (født 1941), som har udgivet romaner, i tillæg til sagprosa, Roberet Pastor i Castillo (født 1945), som har udgivet lyrik og essays på catalansk, men også flere bøger på kastillansk, lyrikeren Josep Enric Dallerès (født 1949) og Alberet Salvadó (født 1951). Blandt forfattere af yngre generationer findes romanforfatteren Joan Peruga Guerrero (født 1954), romanforfatteren og essayisten Alberet Villaró (født 1964), lyrikeren Manel Giberet Vallès (født 1966) forfatteren og diplomaten Juli Minoves Triquell (født 1969), samt lyrikeren Teresa Colom (født 1973).
Morell, Salvadó og Villaró har vundet den andorranske pris Premi Carlemany for catalansk litteratur.
Andorra er hjemstedet til folkedanser som contrapàs og marratxa, som har overlevet specielt i Sant Julià de Lòria. Andorransk folkemusik har ligheder med musikken i naboregionerne, men er catalansk i sin karakter, specielt når det gælder danse sådan som sardana. Andre andorranske folkedanse er contrapàs i Andorra la Vella og Sankta Annes dans i Escaldes-Engordany.
Traditionelle festdage er Sankt Georgs dag (diada de Sant Jordi), Sankthans (nit de Sant Joan), som fejres med bål, Sankt Stefanus' dag og Luciadagen.
Andorra har en rig arkitektonisk arv af kirkebyggeri i romansk stil, særlig fra det 11. og 12. århundrede. Kirkerne er bygget i sten med tagkonstruktion i træ og har typisk rektangulære skibe med og en halvcirkelformet korrunding og klokketårn i lombardisk stil. Der findes omkring 40 kirker og kapeller i romansk stil i landet, blandt andre Santa Coloma i Andorra la Vella, Sant Miquel d'Engolasters i Escaldes-Engordany, Sant Joan de Caselles i Canillo, Sant Romà de les Bons i Encamp, Sant Martí de la Cortinada i Ordino, Sant Climent de Pal i La Massana og Sant Serni de Nagol i Sant Julià de Lòria. En del stenbroer i romansk stil er også bevaret sammen med eksempler på fortifikationer som Castel de Sant Vicenç d'Enclar og Castel de les Bons.Et af de tidlige modernistiske bygningsværker er Casa dels Russos i Santa Coloma. Bygningen er fra 1916 og er tegnet af den catalanske arkitekt Cèsar Martinel i Brunet. En anden catalansk arkitekt, Josep Puig i Cadafalch, har tegnet Casa la Cruz fra 1930-tallet. Fra 1930’erne og udover begyndte også bygningen af større hoteller.Efter at en brand i 1972 ødelagde kirken viet Santa Maria de Meritxel i Canillo blev den catalanske arkitekt Ricardo Bofill givet opgaven at tegne en ny. Resultatet blev en helligdom, indviet i 1976, som blander et utal af stilarter. Kirken Sant Jaume dels Cortals i Encamp er en anden sakral bygning i moderne arkitektonisk udformning. Kirken åbnede i 1999 og er integreret i skovslandskabet. af moderne sekulær arkitektur findes radio- og TV-anlægget til Sud Radio i Encamp, rejst i 1964, som er opført på listen over Andorras nationale kulturarv.Det findes en række museer som bevarer og formidler viden om Andorras historie og kulturarv. I landsbyen Pal i La Massana er der etableret et museum som formidler viden om romansk kunst og landets kulturarv i form af blandt andet kirkekunst og broer. Andre museer er organiseret omkring industrihistorie. Jernværket Farga Rossell i La Massana, som blev påbegyndt i 1842 og var i drift til 1876, som et af de to sidste værker i landet, er bevaret som museum. I firmaet Reigs tidligere lokaler i Sant Julià de Lòria er der nu et tobaksmuseum. Parfumemuseet i Escaldes-Engordany knytter an til landets status som mål for tax-freeturisme. Aspekter af samfærdselsvirksomhed kan opleves i postmuseet i Ordino, bilmuseet i Encamp og motorcykelmuseet i Canillo. Museu Casa d’Areny-Plandolit i Ordino, Museu Casa Rull i Sispony og Casa Cristo i Encamp består af bevarede bygninger med interiører som viser, hvordan andorranere fra forskellige sociale lag boede før i tiden.
I 2004 blev dalen Madriu-Perafita-Claror sat på UNESCOs Verdensarvsliste. Dette kulturlandskab er et eksempel på måden mennesker over årtusinder har tilpasset sig miljø og ressourcer i Pyrenæerne.
I 2007 blev den nationale institution Escena Nacional d'Andorra etableret. Denne producerer egne teateropsætninger og har også ansvar for at fremstille film. Kommunerne og Andorra la Vella og Sant Julià de Lòria arrangerer sammen en serie af teateropsætninger i begge byer.
Comú d'Andorra la Vella ombyggede i 1992 den tidligere biograf Teatre Comunal d'Andorra la Vella sådan, at det også kan benyttes til teateropførsler. Den er siden benyttet til teater- og danseforestillinger, så vel som koncerter. Lokalet er også stedet, hvor filmklubben Cineclub de les Valls holder sine fremvisninger. Kulturcentret Centre cultural La Llacuna i hovedstaden har kulturaktiviteter for børn og unge indenfor drama og kunst, huser kulturbibliotek og musikskole, og har lokaler for udstillinger og konferencer.Kammerorkesteret Orquestra Nacional Clàssica d'Andorra blev etableret i 1992. Orkesteret ledes af violinisten Gerard Claret i Serra. Hans bror Lluís Claret er cellist. Begge har virket udenlands, særlig i Catalonien og har modtaget Sankt Georgskorset, Cataloniens højeste udmærkelse.
Andorra har et nationalt herrekor, Cor Nacional Dels Petits Cantors d'Andorra, grundlagt i 1991. Årlig arrangeres der en international jazzfestival i Escaldes-Engordany.
Andorra var første gang med i Eurovision Song Contest i 2004. Dette var første gang catalansk sprog blev benyttet i konkurrencen. Landets bedste placering er en tolvteplads i semifinalen i 2007. I 2009 sendte landet den danske Susanne Georgi, der er kendt fra eurodanceduoen Me & My men som nu er bosat i Andorra. Hun blev #15 i semifinalen. Det nationale fjernsynsselskab RTVA bestemte sig for ikke at deltage i 2010. Artister fra Danmark, Holland og Spanien har tidligere også repræsenteret Andorra i konkurrencen.
Den catalanske skulptøren Josep Viladomat (1899–1989) bosatte sig i Andorra af politiske grunde. Flere af hans værker i marmor og bronze er udstillet i Centre d'Art d'Escaldes-Engordany. En anden andorransk billedkunstner af catalansk ophav er Sergi Mas.
Kommunerne har sine lokale biblioteker. 'Biblioteca Nacional d'Andorra skriver sin historie tilbage til 1930, da landets første bibliotek blev etableret. Et nyt nationalbibliotek blev åbnet i 1974. Fra 1980 er nationalbiblioteket depot for pligtafleverede andorranske bøger. I 2009 blev det afleveret 767 titler.
Det andorranske køkken er særlig påvirket af catalanske madlavningstraditioner, samt spansk og fransk køkken. Den traditionelle taverna, kalldet tasques, har fået følge af moderne spisesteder med retter fra fransk, spansk og internationalt køkken på menuen.Catalanske madtraditioner viser sig i retter som bagværket coca, kød- og grønsagsgryden escudella eller panderetten trinxat med kål, kartofler og flæsk. Tilberedning af escudella sker i en cassola, en glaseret lergryde. Kraften kan serveres separat som suppe. En anden specialitet er allioli, bestående af olivenolie og hvidløg. Lokale ingredienser som vildt, hare og kanin, lammekød, ørred, svampe, samt ost af ged- og fåremælk, benyttes i traditionelle retter. Bladene af planten xicoira, eller radiccio (Cichorium intybus), benyttes også i madlavning. Kokken Maria Montanyà har samlet traditionsrige opskrifter i kogebogen La cuina de casa meva.
Andorras olympiske komité, Comitè Olímpic Andorrà, blev etableret i 1971 og fik i 1975 anerkendelse af Den Internationale Olympiske Komite. Idrætsfolk fra landet deltog for første gang under sommer-OL i Montréal i og vinter-OL i Innsbruck i 1976.
Det er etableret en række skisportsanlæg i landet. Videre er der bygget anlæg for skydesport, tennis, svømning, i tillæg til diverse indendørsidrætter.Andorra var vært for De europæiske småstatslege i 1991 og 2005. Etaper i cykelløbet Tour de France var lagt ind i Andorra i 1964, 1993, 1997, 2009 og 2016.
Fodboldforbundet i Andorra, Federació Andorrana de Futbol, blev stiftet i 1994 og var fra 1996 medlemm af FIFA og UEFA. Andorras herrelandshold i fodbold, som spiller sine hjemmekampe på Estadi Comunal d'Aixovall, stillede for første gang til kamp internationalt i 1996.
Copa Constitució er den nationale fodboldcup i Andorra, spillet siden 1990. Den øverste fodboldliga i Andorra er Primera Divisió, stiftet i 1995. Holdene i Primera Divisió er ikke fuldtids professionelle. Klubben FC Santa Coloma er mest vindende med seks titler (per 2011). Vinderen af Primera Divisió får muligheden til at kvalificere sig til UEFA Champions League. En af de større fodboldklubber i Andorra, FC Andorra fra Andorra la Vella, spiller derimod i det spanske seriesystem, i den catalanske tredjedivisionsliga, som udgør niveau syv i Spanien.
