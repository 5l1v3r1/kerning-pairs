
København kan tilbyde et bredt spektrum af kulturoplevelser, der spænder fra Den lille Havfrue, Amalienborg og Fælledparken til Michelin-restauranter og Det Kongelige Teater. Nationalmuseet og Statens Museum for Kunst er nogle af de største og mest besøgte museer.
Den lille Havfrue bruges til at markedsføre København og er sammen med Tivoli nok de mest berømte seværdigheder. Byens arkitektur er også en seværdighed i sig selv med Amalienborg og Marmorkirken i Frederiksstaden og 8tallet i Ørestad som nogle af de mest markante bygninger. Kongens Have, Fælledparken og Havneparken er nogle af de mest besøgte parker.
Teater og opera tilgodeses bl.a. med Skuespilhuset og Operaen, mens musikarrangementer bl.a. afholdes i Parken, Forum og Vega. Mad og drikke kan indtages på nogle af Københavns flere hundrede caféer og restauranter, hvor Noma flere gange er kåret som verdens bedste. 
København er hjemsted for flere sportsklubber bl.a. fodboldklubberne FC København, Brøndby og atletikklubben Sparta. Byen er ligeledes vært for Copenhagen Fashion Week, der viser mode i verdensklasse to gange om året. 
Markedsføringen af København som oplevelsesby foregår gennem organisationen Wonderful Copenhagen.
I 1996 var København Europæisk kulturby under navnet Kulturby 96. I perioden op til og i 1996 påbegyndtes og gennemførtes en lang række projekter inden for såvel alternativ som folkelig kultur. To af de statslige investeringer i forbindelse med Kulturby 96 var Statens Museum for Kunst, der udvidedes med en tilbygning ud mod Østre Anlæg, og tilbygningen til Det Kongelige Bibliotek - benævnt Den Sorte Diamant.
Hvert år i september sætter byens mange forskellige kulturinstitutioner fokus på Københavns kultur og historie i en samlet festival, der formidler skiftende perioder i byens historie. Guldalderen, det moderne gennembrud og renæssancen er eksempler på temaer, der er formidlet i festivalform. I 2010 var 1700-tallet omdrejningspunkt for kulturinstitutionernes fælles fortælling. Festivalerne præsenteres af kultursekretariatet Golden Days.
Hvert år i oktober har der siden 1993 været afholdt Kulturnat i København. Formålet er "at stimulere den kulturelle nysgerrighed og oplevelsesevne hos børn og voksne og meget gerne sammen". I 2011 solgtes i alt 71.000 KulturKit, og i 2012 deltog 250 institutioner med i alt 650 arrangementer.
En af de mest berømte seværdigheder er den kun 1,25 meter store statue af Den lille Havfrue, som sidder på en sten ved Langelinie. Statuen blev kreeret af Edvard Eriksen på foranledning af brygger Carl Jacobsen og indviet den 23. august 1913. For at kunne gengive H.C. Andersens eventyrfigur havde Edvard Eriksen lånt inspiration til ansigtet fra skuespillerinden Ellen Price og til kroppen sin egen kone Eline.Andre store attraktioner er verdens ældste og næstældste stadig eksisterende forlystelsesparker hhv. Dyrehavsbakken og Tivoli. Dyrehavsbakken ved Klampenborg opstod i slutningen af det 15. århundrede som markedsplads ved den kongelige dyrehave, hvor den stadig ligger. Tivoli ligger mellem Rådhuspladsen og Hovedbanegården. Haven blev åbnet af Georg Carstensen i 1843 og lå dengang umiddelbart uden for voldene i et område, der endnu ikke var blevet bebygget.En del af de københavnske hovedattraktioner er konsekvenser af Christian 4.`s arbejdsiver: Rundetårn, der oprindeligt var et observatorium, Børsen, Nyboder, Christianshavn, Rosenborg samt meget mere er bygget i hans periode. Hele Frederiksstaden, der blev anlagt i 1748, er også en seværdighed med Amalienborg og Marmorkirken som de største attraktioner i dette område.
En af de mere uplanlagte, men ikke mindre attraktioner, er Christiania beliggende østligst på Christianshavn op ad voldene på gammelt flådeterræn. Af nyere seværdigheder kan derudover bl.a. nævnes det kongelige biblioteks tilbygning Den Sorte Diamant og Operaen.
København er berømt for at have balance mellem ny og gammel arkitektur og en homogen bygningsmasse i 5-6 etagers højde. I 2008 vedtog Borgerrepræsentationen, at Indre By skal friholdes for højhuse. Således fremstår store dele af Indre By ganske velbevaret på trods af historiske bybrande og bombardementer, selv om mange af de berømte tårne og spir er af nyere dato. Store bybrande har dog betydet, at der ikke er ret mange bygninger ældre end 1728 tilbage. Modsat f.eks. Stockholm er København præget af punktvise fornyelser af bygningsmassen frem for voldsomme rydninger af større kvarterer. Samtidig har økonomien ofte lagt bånd på de mest ambitiøse projekter, hvorfor knopskydningsløsninger som ved Statens Museum for Kunst er udbredt. Store dele af Indre By er underlagt bygningsfredning.Nogle af de ældste bygninger i indre by er Sankt Petri Kirke fra 1400-tallet og Konsistoriehuset fra ca. 1420. Christian 4. indtager en særlig plads i byens historie. Ikke blot fordoblede han byens areal og anlagde Christianshavn og Nyboder, men han var også hovedstadens første byplanlægger. Af alle kongens mange pragtbyggerier fremstår Børsen (1619-25) i nederlandsk renæssancestil som et enestående bygningsværk i europæisk arkitektur. Barokkens København er ligeledes repræsenteret med det berømte snoede trappespir på Vor Frelsers Kirkes tårn.
Den nye bydel Frederiksstaden, som blev igangsat i 1749, blev et triumftog for rokokostilen. Centralt blev der anlagt en stor plads, Amalienborg Slotsplads med fire adelspalæer, der omkranser Rytterstatuen af Frederik 5. Frederiksstaden blev ikke skadet af byens brand i 1795, men store dele af byen blev og ligeledes af englændernes bombardement i 1807. Ved genopbygningen blev der stillet krav om at der skulle være afskårne hjørner på husene, for at brandstigerne kunne komme omkring hjørnerne. Det meste af Indre By præges af denne arkitektur.
Voldenes fald (1856) blev startskuddet på en utøjlet tid, hvor nye kvarterer hastigt skød op. I brokvartererne og på Gammelholm opstod en afgrundsdyb forskel på de dekorerede facader mod gaden og de mørke baggårde og små lejligheder. Efter den utøjlede tid ønskede man en mere planlagt udvikling i efterkrigstidens og man udviklede Fingerplanen (1947). Fingerplanen fastlagde, at den bymæssige fortætning fremover primært skulle koncentreres i korridorer langs S-banenettet, mens mellemrummene skulle friholdes til grønne områder.
1970'erne og 1980'erne var præget af international modularkitektur uden særpræg samt en byggeiver, der hovedsagelig var koncentreret omkring forstadskommunerne, oftest i form af elementbyggeri i beton. I de centrale dele af København var der i perioden mest fokus på bysaneringer, denne gang rettet mod de kummerlige baggårdskarreer i brokvartererne. En af 1900-tallets største arkitekter Arne Jacobsen introducerede dog modernismen i Danmark og prægede byen med bl.a. Royal Hotel (1960) og Nationalbanken (1978).
I begyndelsen af 1990'erne var Københavns Kommune i krise, men der var dog overskud til at igangsætte store bevarende byfornyelsesprojekter på Vesterbro og på Amagerbro. Anlæggelsen af Ørestad skulle være med til at trække hovedstaden op af hængedyndet.Mod slutningen af århundredet begyndte en reel opblomstring i arkitekturen med tilbygningerne til Statens Museum for Kunst og Det Kongelige Bibliotek. Derefter fulgte markante bygninger som Operaen, Skuespilhuset samt Tietgenkollegiet og 8tallet i Ørestad.
Caritasbrønden er Københavns ældste springvand og en af de ældste offentlige kunstværker i København. Det er udført af billedskæreren Statius Otto på befaling af Christian den 4. og dateret til 1608. Brønden indgik i Københavns almindelige vandforsyning og der var således en forbindelse mellem brug og kunst.I Danmark er det kunstnerisk mest vellykkede eksempel på en rytterstatue: Saly's rytterstatue fra 1771 på Amalienborgs Slotsplads. Statuen skulle manifestere og symbolisere kongens position og status i samfundet, og sikre ham et udødeligt eftermæle. Rytterstatuen blev på kongens befaling bestilt i 1752 af Asiatisk kompagni der ligeledes betalte for den og statuen var således næsten 20 år undervejs. Fra samme periode er Frihedsstøtten af Nicolai Abildgaard fra 1797, som er et Københavns mest markante mindesmærker og står midt på Vesterbrogade ud for Hovedbanegården. Det blev opført til minde om stavnsbåndets ophævelse den 20. juni 1788. Kampen for flere borgerrettigheder blev markeret med J.F. Willumsens skulptur af Viggo Hørup i Kongens Have opført i 1908. Viggo Hørup agiterede for og fik gennemført åbningen af Kongens Have for den almene befolkning i august 1901. Mindesmærket er således både agitation for politisk kamp og socialisme såvel som et mindesmærke med kunstneriske kvaliteter. 
Af mere fredelige skulpturer fra tiden er Storkespringvandet, Dragespringvandet, Gefionspringvandet og Den lille Havfrue. Storkespringvandet blev opsat på Amagertorv i 1894 efter en konkurrence udskrevet af Foreningen til Hovedstadens Forskønnelse, mens Dragespringet, som også deltog i konkurrencen blev opstillet på Rådhuspladsen i 1904. Gefionspringvandet blev opsat over for Kastellet i 1908 i anledning af Carlsbergs 50-års jubilæum i 1897 og Den lille Havfrue blev skænket af brygger Carl Jacobsen i 1913 og opsat på Langelinie. Carl Jacobsen oprettede ligeledes legatet Albertina, som skulle bruges til indkøb af kunst i det offentlige rum. Blandt de donerede værker er Den døende galler i Ørstedsparken (1880), Gerhard Hennings Liggende pige, Grønningen (1945) og Henry Heerups Havtaske, Valbyparken (1971). Fra samme periode er Rudolph Tegners Mod lyset ved Rigshospitalet som opsattes i 1909. Det udfolder et drama og en monumentalitet, som er særegen i kunsten i offentlige rum i Danmark. Monumentet er opsat til minde om lægen Niels Ryberg Finsen (1860-1904), der i 1903 modtog nobelprisen i medicin. 
Figuren Blågårds Plads af Kai Nielsen blev opført 1912-16 på Blågårds Plads. Den arkitektoniske udformning af pladsen er forestået af Ivar Bentsen. Her vises arbejdslivet i alle sine afskygninger afbildet er en grønthandlerkone, en skomager, en murer og andre erhverv. I alt 16 figurgrupper. Skulpturgruppen er især interessant i og med at den så direkte er med til at forme pladsen og samtidigt søger at tilnærme sig de dengang omkringboende arbejdende folk.
Billedkunstneren Palle Nielsen udførte i 1968 på aktivistisk vis legepladser på Nørrebro. Sammen med beboere overtog de byggetomter og begyndte at omdanne dem til legepladser. Dels for at lave plads til børn, men også for at tage byen tilbage som borgernes rum og ikke alene byplanlæggernes. Arbejdet, som der ikke findes offentlige billeddokumentation af, markerede et af de tidlige eksempler på en kunstner, der arbejdede aktivistisk og involveret med byens udformning.
Kanonklubben var en professorløs kunstnergruppe på Det Kongelige Danske Kunstakademi i perioden 1968 – 1970, som lavede film og forskellige happenings. De planlagede og udførte i 1969-70 Haven i Peder Lykke Centret med det formål at forbedre det menneskelige miljø gennem kunsten. Haven findes den dag i dag og kan ses på Amager i København.Albert Mertz' udsmykning af Landbohøjskolens vandrehal fra 1972 nævnes ofte som en eksemplarisk udsmykning af en offentlig bygning. Mertz var kendt for sine konsekvente, men legende anvendelse af rød og blå. Et årti senere opstilles i 1982 Fredens port af Hein Heinsen, Stig Brøgger og Mogens Møller (også kaldet skala kunst) ved indgangen til Nørrebro fra 1982. Det er et omdiskuteret værk der gentagne gange er blevet udsat for hærværk. Ifølge kunstnerne fremstår den i et samspil med omgivelserne og fungerer som en måler for byrummet i overgangen mellem brokvarter og indre by.Et andet omdiskuteret kunstværk er Smadret Parkeringsplads fra 1994 af Jes Brinch og Henrik Plenge Jacobsen, som var et midlertidigt værk placeret på Kgs. Nytorv i København. Værket blev dog efter kort tid fjernet efter pres fra hotellerne ved pladsen. Værket fremstillede offentlige rum som konfliktfyldte og fjernelsen før tid synes at bekræfte at offentlige rum er fyldt med modstridende interesser. Et nyere og ligeledes omdiskuteret værk er Det genmodificerede Paradis ved Søndre Frihavn fra 2000 af Bjørn Nørgaard bl.a. med Den genmodificerede Havfrue.
Det ældste og mest berømte teater i hovedstaden er det i 1748 grundlagte kongelige Teater placeret for enden af Kongens Nytorv. Teatret har siden dets grundlæggelse været den nationale scene for teater, skuespil, opera og ballet, og som noget usædvanligt for den type bygninger er det stadig muligt at høre alle fire kunstarter i samme hus. Teatret har en stor scene benævnt Gamle scene, som kan rumme ca. 1.600 tilskuere. Indenfor de sidste år har opera og skuespil dog fået selvstændige bygninger. Operaen blev bygget i 2005 på Holmen over for Amalienborg og er designet af Henning Larsen. Operaens store scene kan huse mellem 1.492 og 1.703 tilskuere afhængigt af størrelsen af orkestergraven til den enkelte forestilling. Skuespilhuset kom til i 2008 ved Kvæsthusbroen ved Nyhavn og er designet af Jean Nouvel. Skuespilhuset har tre scener til mellem 100 og 650 tilskuere. Den Kongelige Danske Ballet kan stadig findes på Det Kongelige Teaters gamle scene. Grundlagt i 1748 er den en af de ældste ballettrupper i Europa. Den er hjemsted for Bournonvilleballetstilen.Udover hvad det kongelige teater kan tilbyde er der også en række koncertsale i København, mest markant DRs Koncerthuset. Koncerthuset fra 2009 er bygget til klassisk musik og er hjemsted for DR SymfoniOrkestret. Husets store sal, der kan rumme 1.800 publikummer, er bygget som erstatning af Radiohusets Koncertsal, som overgik til Det Kongelige Danske Musikkonservatorium i forbindelse med DRs udflytning til Ørestad. En anden markant koncertsal er Tivolis Koncertsal, som bl.a. lagde rum til Eurovision Song Contest 1964. Den anden koncertsal i Tivoli; Glassalen, bruges i dag mere til revyer som Tivoli Revyen og Crazy Christmas Cabaret. På Islands Brygge findes også Mogens Dahl Koncertsal fra 2005, der tilbyder klassisk musik og derudover har sit eget kammerkor, Mogens Dahl Kammerkor.Udover de mere traditionelle tilbud som teater, opera og ballet, som Det Kongelige Teater kan byde på, findes der et væld af andre teatre, der byder på nyfortolkninger af klassiske teaterstykker samt helt nye stykker. Af mere klassiske teatre kan nævnes Folketeatret (fra 1857) og det Det Ny Teater (fra 1908). Af mere eksperimenterende teatre kan nævnes Camp X Aveny, Husets Teater (etagen over Huset i Magstræde), Gasværket (der tidligere har haft stort fokus på musicals) og Nørrebro Teater (med fokus på standup).
København har igennem mange år haft en stor jazzscene. Jazzen kom til København i 1960'erne, hvor amerikanske jazzmusikere som Ben Webster, Thad Jones, Ernie Wilkins, Kenny Drew, Ed Thigpen og Dexter Gordon flyttede til København. Musikalsk samledes de på Jazzhus Montmartre, som i 1960'erne var det europæiske centrum for den moderne jazz. Jazzklubben lukkede i 1995, men der er planer om at genåbne den i maj 2010. For at hylde denne tid er navnene på gader på Sluseholmen opkaldt efter flere af disse musikere, som fx Dextor Gordons vej og Kenny Drews vej. Hvert år i juli måned fejres Copenhagen Jazz Festival, som fylder spillesteder og pladser med jazzkoncerter. Festivallen, der har fundet sted hvert år siden 1979 har de seneste år typisk haft 250.000 besøgende til 100-120 spillesteder.Det vigtigste sted for rytmisk musik i København er Vega på Vesterbro, som er blevet valgt til "bedste koncertsted i Europa" af det internationale musikmagasin Live Store Vega kan huse 900 siddende og 1.500 stående publikummer. Den lille sal, kaldet Lille Vega, kan huse 160 siddende publikummer og 500 stående. Der var planer om at lave et Mega Vega med plads til op i mod 5.000 tilskuere, men projektet blev stoppet i 2008. Derudover er Parken også et brugt sted til store koncerter, hvor der er plads til op imod 55.000 tilskuere. Her har bl.a. U2 og Michael Jackson optrådt.
For gratis underholdning kan man gå en tur op ad Strøget, især mellem Nytorv og Højbro Plads, der sen eftermiddag og aften forvandler sig til et improviseret treringscirkus med musikere, tryllekunstnere, jonglører og andre gadeoptrædener. En anden og mere klassisk mulighed er kirkekoncerter, som mange af kirkerne afholder, heraf mange gratis. Kirkekoncerterne bruges ofte af konservatoriestuderende til at øve foran et publikum.
Som Danmarks hovedstad rummer København nogle af de vigtigste samlinger om dansk historie og kultur, men enkelte museer har også samlinger af stor international kvalitet. Nationalmuseet, der blev grundlagt i 1807, er det vigtigste museum i Danmark for kultur- og historieminder. Udover et væld af oldtidsfund med uvurderlige genstande som f.eks. Solvognen rummer museet også en imponerende møntsamling. Der findes ligeledes en del genstande fra resten af verden, bl.a. antiksamlinger fra middelhavsområdet. Ny Carlsberg Glyptotek grundlagt af brygger Carl Jacobsen i 1882 fremviser ligeledes en bred samling af genstande fra forhistorisk tid til i dag. Museet har bl.a. en stor samling mumier, en samling af skulpturer fra antikken og et stykke fra Parthenonfrisen, der er af international kvalitet. Glyptoteket er det eneste af sin slags i Norden.
Statens Museum for Kunst er landets største kunstmuseum med store samlinger og ofte udstillinger med nyere kunst. Thorvaldsens Museum fra 1848 med Bertel Thorvaldsens mange figurer var byens første egentlige kunstmuseum. Den Hirschsprungske samling rummer mest malerier fra Guldalderen og af skagensmalerne. Den moderne kunst fremvises primært i Arken i Ishøj og Louisiana i Humlebæk nord for København.
Davids Samling, der rummer kunst og kunsthåndværk fra 1700-tallets Europa, dansk guldalder og nyere dansk kunst samt kunst fra den islamiske verden fra 600-tallet til 1800-tallet. Den islamiske samling er langt den største i Skandinavien og er en af de ti væsentligste samlinger af islamisk kunst i den vestlige verden. Tøjhusmuseet fra 1928 beliggende i de gamle flådeudrustningshaller fra Christian 4.´s tid rummer er et kulturhistorisk specialmuseum for dansk våben- og krigshistorie. Tøjhusmuseet har en samling på flere tusind håndvåben og flere end hundrede kanoner. Hertil kommer en stor samling køretøjer – kampvogne, jeeps, lastbiler, motorcykler m.m. – og flyvemaskiner. Ud over alt dette har museet en enorm stor samling uniformer fra såvel Danmark som udlandet, samt en stor saling medaljer. Endelig har museet også store mængder af andre genstande beregnet til brug i krig.De naturhistoriske museer er repræsenteret med Botanisk Have, Geologisk Museum og Zoologisk Museum, som fremviser hver deres gren af naturhistorien. Botanisk Have grundlagdes oprindeligt i 1600 ved Fiolstræde, men endte efter flere flytninger i 1871 ved dens nuværende placering mellem Gothersgade og Sølvgade. Der er fri adgang til de fleste arealer, men de fem palmehuse med opvarmede tropiske og subtropiske arealer skal der dog betales entre for. Geologisk museum på Øster Voldgade fremviser bjergarter, mineraler, meteoritter, og fossiler. Meteoritten Agpalilik (Manden) på 20,1 ton fundet ved Kap York i Grønland kan derudover ses i museets gård. Zoologisk Museum er et af Europas ældste. Dets samlinger strækker sig 350 år tilbage, hvor professor Ole Worm begyndte indsamlingen. Museet indsamler stadig dyr, men fokuserer mest på havdyr og insekter. Fra pattedyr indsamles hovedsagelig dna-prøver. De tre naturhistoriske museer er planlagt samlet på en adresse ved Botanisk have i 2018 som et samlet nationalt naturhistorisk museum. Til det nye museum er bl.a. indkøbt en 17 meter lang dinosaurus. Ligeledes ønsker man bl.a. at udstille museernes unikke samling af hvalskeletter.Af museer, der viser den nyere danmarkshistorie, kan nævnes Arbejdermuseet, som stræber efter at vise dagligdagen for de københavnske arbejdere fra 1850'erne og frem og Frihedsmuseet, som fortæller om besættelsen og modstandskampen i Danmark i årene 1940-1945. København rummer også andre mere specialiserede museer som Københavns Bymuseum, Louis Tussaud's Wax Museum, Politihistorisk Museum, Storm P Museet og det medicinsk-historiske museum Medicinsk Museion.
København har en række parker, hvoraf de to største er Valbyparken og Fælledparken på hhv. 64,2 og 58 ha. Valbyparken blev skabt i 1939, efter at området fra 1913 til 1937 havde fungeret som losseplads. Parken lægger nu plæne til bl.a. Grøn Koncert. Fælledparken på Østerbro blev skabt i 1906-1914, hvor byen efterhånden var ved at vokse ud til dette område. Fælledparken er ligeledes blandt de mest besøgte attraktioner i Danmark med flere millioner besøgende om året. Den tredjestørste park i København er Frederiksberg Have (31,7 ha) i den vestlige del af byen. Her kan man bl.a. se en koloni af relativt tamme fiskehejrer og nyde udsigten til Norman Fosters elefanthus i Zoologisk Have, som optager den vestlige del af haven. 
En anden meget populær park er Kongens Have i det centrale København. Denne park er anlagt i 1606 som en privat park for kongen, når han opholdt sig på Rosenborg Slot, som ligger i parkens nordlige ende. Ved anlæggelsen lå park og slot uden for Københavns volde. Parken har været åben for publikum siden starten af 1700-tallet. Centralt i byen langs de tidligere volde findes en række parker, hvoraf Tivoli er den mest kendte. Derudover kan parkerne Ørstedsparken, Botanisk Have, Østre Anlæg, parken omkring Kastellet og parken omkring Stadsgraven henføre deres historie til de gamle volde. Voldanlæggets geografi kan genfindes i den specielle snoede udformning af søerne i parkerne. Botanisk Have kan derudover fremvise et stort kompleks af drivhuse fra det 19. århundrede, herunder det 16 m høje palmehus, med tropisk klima.
Noget særligt for København er, at flere kirkegårde ligeledes har en dobbeltfunktion som parker, dog kun for stille aktiviteter som solbadning, læsning og meditation. Assistens Kirkegård, hvor H.C. Andersen blandt andet ligger begravet, er et vigtigt grønt åndehul for Indre Nørrebro. Den mindre kendte Vestre Kirkegård, som med sine 54 hektar er den største kirkegård i Danmark, tilbyder tætte lunde, åbne plæner, snoede stier, søer og andre havetræk. Det er en officiel politik i Københavns Kommune, at alle indbyggere i 2015 skal kunne nå en park eller strand til fods på mindre end 15 minutter. I tråd med denne politik er der planlagt flere nye parker i bydele, der mangler grønne områder.
København har ud over parker også en række skove og mere uplejet natur. Skovene er Vestskoven (15 km²) og Brøndbyskoven (ca. 1 km²) i den vestlige del og Hareskoven (9 km²) i den nordvestlige del. Dyrehaven (11 km²) ligger i den nordlige del og indeholder både skov og slette. Dyrehaven omslutter bl.a. en golfbane og er hjemsted for Eremitageløbet samt Eremitageslottet. Uplejet natur kan fx findes på Amager Fælled (2 km²), hvor naturen efter sløjfningen af området som militært øvelsesterræn har fået lov at passe sig selv og nu er præget af krat og mindre træer. Amager Fælled indskrænkes dog betragteligt med den planlagte etablering af Ørestadens Amager Fælled kvarter i den vestlige del og med etablering af parkering for campingvogne i den sydlige del. Tippen (0,5 km²) i København SV har ligeledes i store træk fået lov at passe sig selv efter aflæsningen af diverse byggeaffald og restjord i årtierne efter anden verdenskrig og minder derfor om Amager Fælled.Lige vest for ringen af parker fra de gamle volde findes Københavns Indre Søer. Dette er tre sammenhængende søer, der indtil midten af 1900-tallet blev brugt som supplement til vandforsyningen til København, men som nu bruges til rekreative formål. Af andre markante søer findes Damhussøen i den vestlige del af byen og Utterslev Mose, Furesø, Lyngby Sø, Bagsværd Sø og Gentofte Sø i den nordlige del.
København har en række sandstrande. Den største er Amager Strandpark, der åbnede i 2005, som inkluderer en 2 km lang kunstig ø og totalt 4,6 km sandstrand. Derudover findes strande ved Bellevue, Hellerup og Charlottenlund langs nordkysten og Brøndby og Ishøj langs sydkysten. Strandene er suppleret af flere havnebade langs havnefronten. Det første og mest populære af disse er placeret ved Islands Brygge. Dette havnebad designet af PLOT har vundet international anerkendelse for sit design. Derudover findes havnebade ved Fisketorvet (kaldet Copencabana), Sluseholmen og i Svanemøllebugten.
Mange danske medieselskaber har deres hovedsæde i København. Det statsfinansierede DR startede sine radioaktiviteter her i 1925. I starten af 1950'erne var virksomheden ligeledes ansvarlig for at udbrede fjernsyn til hele landet. I dag har medievirksomheden adskillige fjernsyns og tv-kanaler, som styres fra DR Byen, bygget i 2006/07 i Ørestad. Det Odense-baserede TV 2 har samlet sine københavnske aktiviteter på Teglholmen.To af de tre store landsdækkende aviser Politiken og Berlingske samt de to store tabloidaviser Ekstra Bladet og BT har hovedkontor i København. Politiken blev grundlagt i 1884 af Viggo Hørup, Edvard Brandes og Hermann Meyer Bing, som en socialliberal avis. Edvard Brandes var en af medstifterne af Det Radikale Venstre og avisen havde frem til 1970 stærke bånd til partiet, men er i dag politisk uafhængig. Ekstra Bladet startede som et tillæg til Politiken i 1904 i forbindelse med en Russisk-japanske krig, men blev i 1905 udskilt som selvstændig avis under Politikens Hus. 2003 fusionerede Politikens Hus med Morgenavisen Jyllands-Posten og dannede selskabet JP/Politikens Hus. Berlingske, grundlagt i 1749 er Danmarks ældste avis. Fra 1850'erne til 1960'erne udkom avisen i nogle perioder op til tre gange om dagen, men i dag udkommer avisen en gang om dagen som de øvrige aviser. Avisens aftenudgave blev i 1971 til Weekendavisen. Berlingske Media, som bl.a. udgiver Berlingske er ejet af den London-baserede Mecom Group. Andre vigtige medievirksomheder inkluderer Aller Media, som er den største udgiver af ugentlige og månedlige magasiner i Skandinavien, Egmont, som bl.a. står bag Nordisk Film, og Gyldendal, den største danske bogudgiver.
København har ligeledes en relativ stor film- og tv-industri. Filmbyen, der ligger på en nedlagt militærbase i forstaden Hvidovre, huser adskillige filmselskaber og studier. Blandt filmselskaberne er Zentropa, hvori filminstruktøren Lars von Trier er medejer, som står bag adskillige internationale filmproduktioner og som var en af grundlæggerne af dogmebevægelsen. Historisk var København, og især selskabet Nordisk Film, i 1910'erne og 1920'erne centrum for filmindustrien i Nordeuropa med hundredvis af årlige filmproduktioner. Nordisk Film i Valby producerer stadig mange film og har i dag 1.200 medarbejdere (pr. 2006) og er den største producent og distributør af elektronisk underholdning i Norden. Med Nordisk film i centrum er der opbygget en lille klynge af film- og medierelaterede virksomheder i Valby, som fx Blu, der bl.a. har stået for produktionen af X Factor i Danmark fra 2008-2013.
København er vært for to årlige modemesser, der markedsføres samlet under navnet Copenhagen Fashion Week. Modemesserne startede i 1968 i Bellacentret, som en mindre handelsmesse. I dag har messerne udviklet sig til Nordens største modemesse. Copenhagen Fashion Week består af en "Market Week" med 3 store messer CIFF i Bella Center, Vision i Lokomotivværkstedet og Gallery i Forum samt en "Fashion Week" organiseret af Danish Fashion Institute, under navnet Copenhagen Fashion Week med modeshows, showrooms og events over alt i København. Derudover er der en modeuge henvendt til forbrugere, borgere og turister udarbejdet i samarbejde mellem Danish Fashion Institute og Københavns City Center, som går under navnet Copenhagen Fashion Festival.
I 1990'erne opstod designere som Mads Nørgaard og DAY, mens det i dag også er designere som Henrik Vibskov, Stine Goya og Peter Jensen, der præger det københavnske modelandskab. 
Den største koncentration af cafeer er i Indre By, Østerbro og Vesterbro. Den første københavnske cafe åbnede i 1831 på Hotel D’Angleterre, men det var først med åbningen af Café Sommersko i 1976, at cafekulturen for alvor kom til København, og der er nu flere hundrede cafeer spredt over hele byen. Café Sommersko er sammen med Cafe Europa og Cafe Victor også i indre by stadig blandt de kendteste cafeer.
Det københavnske natteliv er centreret omkring Indre by, Nørrebro og Vesterbro: Club Mambo, Discotek IN (ved Gammeltorv), Karel van Mander, Laurits Betjent (ved Christiansborg), Nasa (beliggende i Boltens Gård), Park Nightclub (ved Parken), Rust (på Nørrebro) og Vega.
København kan fremvise et varieret udbud af restauranter og spisesteder spændende fra to tostjernede michelinguide restaurant til shawarmabarer og pølsevogne. Inden for det seneste årti har København for alvor markeret sig med restauranter, der kan måle sig blandt de bedste. Mest fremtrædende er Noma, drevet af Rene Redzepi, med 2 stjerner i Michelin-guiden 2007-2013, som derudover er blevet udnævnt som den bedste restaurant i verden tre år i træk fra 2010-2012. I alt har København 13 restauranter, der har fået en eller flere stjerner i Michelinguiden 2013. Dette dækker udover Noma bl.a. Geranium med to stjerner og Kong Hans' Kælder og Era Ora med hver en stjerne. Derudover er der en række restauranter, der har fået en Bib Gourmand (fremragende mad til prisen), bl.a. Le Sommelier og Oubæk. Med 15 stjerner er København den by i Norden med flest stjerner, hvilket har været tilfældet i en årrække.Pølsevognen har traditionelt været det foretrukne spisested for den lille sult, men udfordres nu af burgerbarer, pizzeriaer, shawarma- og sushi-barer og lignende. I 1950 var der 400 pølsevogne i København, mens der i dag blot er 93 tilbage. Smørrebrødsrestauranter er en anden type frokostbeværtning, som er kendetegnende for København. Her er det muligt at købe frisksmurt smørrebrød til sin frokost. En af de mest kendte smørrebrødsrestauranter er restaurant Ida Davidsen.
København er den hovedstad i verden, hvor økologisk mad har den største markedsandel. Et ud af ti indkøb er økologisk i København. Københavns Kommunes indkøb af økologisk mad ligger på 45 %, men målet er noget højere. Med miljøstrategien "Environment Metropolis: Our Vision 2015" ønsker politikerne i Københavns Kommune, at der udelukkende skal serveres økologisk mad i 90 % af Københavns Kommunes plejehjem og institutioner for børn og unge i 2015.
København repræsenterer en lang række sportsgrene og er i Danmark ofte førende på området. Det største danske stadion Parken, som ligger på Østerbro, er både hjemmebane for det danske fodboldlandshold og fodboldklubben F.C. København. F.C. København er Danmarks rigeste fodboldklub og har sammen med Brøndby IF, med hjemmebane på Brøndby Stadion, i en årrække været meget dominerende i den danske Superliga. Der har desuden hersket en rivalisering mellem de to klubber, og opgørene mellem dem er blevet kendt under navnet Slaget om København. Derudover er København hjemby for fodboldklubberne AB, B.93, Brønshøj, Frem, Fremad Amager, HIK og Skjold samt en lang række småklubber. Flere af disse hold har tidligere været med i toppen af dansk fodbold. AB vandt bl.a. 6 danske mesterskaber i 1940'erne og 1950'erne.
Inden for håndbold var Københavnske klubber næsten altdominerende fra DM startede i 1935 og indtil starten af 1970'erne for mænd og til slutningen af 1970'erne for kvinder. Efter den periode var det mest jyske klubber, der dominerede. Først i midten af 2000'erne opstod igen et københavnsk hold, der kunne være med i toppen, med FCK Håndbold. Klubben gik dog konkurs i 2012, men kunne efter en fusion videreføres under navnet KIF Kolding København. Af andre større københavnske håndboldklubber kan nævnes Ajax Heroes, Ydun og HIK.
Tennis, atletik og ishockey er også repræsenteret i København. Tennisforbundet afholdte Copenhagen Open i KB Hallen på Frederiksberg fra 1988 til 2003. Turneringen var en del af ATP-touren, og det var her den danske tennisspiller Kenneth Carlsen i 1992 fik sit gennembrud. Tennisklubber i København inkluderer bl.a. Lyngby Tennis Klub og KB, der begge har leveret danske mestre i tennis. Inden for atletik er Copenhagen Athletics Games blevet afholdt hvert år siden 2005, der stræber efter at vise atletik i verdensklasse. Af atletikklubber af det især klubben Sparta, der har gjort sig bemærket, bl.a. med 13 dobbelte (mænd+kvinder) danske klubmesterskaber i træk fra 1997-2010, for mændene endda 25 mesterskaber i træk, derudover selvfølgelig en række individuelle danske mesterskaber. DM i ishockey blev i mange år domineret af de københavnske klubber KSF og Rungsted IK, men siden da har Rødovre Mighty Bulls overtaget prædikatet som byens bedste ishockeyhold.
København har også en lang tradition for roning og har leveret flere landsholdsroere. DSR, som er Danmarks største roklub og Kvik, der begge ligger i Svanemøllebugten har hvert år siden 1895 roet den traditionsrige svanemøllematch. Derudover findes en række andre klubber bl.a. Københavns Roklub, SAS, Amager Ro- og Kajakklub og Bagsværd Roklub.Golf og ridning har ligeledes faciliteter i København. For er en række golfbaner, bl.a. Københavns Golf Klub i Dyrehaven og Royal Golf Center i Ørestad. Royal Golf Center er blevet anlagt med henblik på at kunne afholde PGA-turneringer. For hestesport findes i de nordlige forstæder den i 1891 åbnede Charlottenlund Travbane, som er Nordens ældste. Ligeledes mod nord findes også Klampenborg Galopbane. Fra 1922 til 1976 eksisterede i Tårnby ligeledes Amager Travbane.
I Københavns Kommune er der blevet lagt planer om at gøre København til vært for fremtidige internationale sportsbegivenheder. Desuden var København i 2009 vært for World Outgames, som er en international sportsbegivenhed for homoseksuelle.
Venskabsbyer er i Danmark på kommunalt niveau. Københavns Kommune har valgt ikke at have nogen venskabsbyer. De fleste af de øvrige kommuner i København har dog valgt at have venskabsbyer. Der er derfor omkring 85 udenlandske byer, som har en del af København som venskabsby. Fx er Hørsholm Kommune venskabsby med Lillehammer i Norge, Frederiksberg Kommune med Uppsala i Sverige og Gladsaxe Kommune med Veszprém i Ungarn.

Kunst i vikingetiden er en samlebetegnelse for de kunstneriske stilarter, der blomstrede i Norden og de områder i Nordeuropa, hvor vikingerne bosatte sig fra slutningen af 8. århundrede til omkring 1100 e.v.t. De bevarede kunstværker omfatter både materielle værker, såsom udskårne træfigurer, smykker af metal, indhuggede sten og sjældne tilfælde billedtæpper, samt litterære værker, fx digte. Vikingetidens kunst byggede i høj grad på jernalderens, og mange elementer, fx de mange dyremotiver og stiliserede figurer, er direkte videreførelser af de ældre tiders stilarter. Vikingetidens kunst repræsenterer således de yngste stilperioder af germansk dyrestil. Den øgede internationale kommunikation i Norden medførte også en øget udenlandsk inspiration; for eksempel kan man i vikingernes kunst udover den tidlige keltiske indflydelse også finde romanske elementer.Den nordiske kunst forblev længe fællesnordisk trods den udenlandske påvirkning og beholdt mange særegne træk: Det gælder for såvel den visuelle kunst som for digtningen; dog overlevede sidstnævnte længst, da skjaldekunst endnu i første halvdel af 13. århundrede var fremtrædende hos overklassen. I denne periode blev den primært videreført af islandske skjalde, hvoraf den mest berømte var Snorre Sturlasson. Igennem vikingetiden bibeholdt den nordiske kunst i store træk sin særegenhed i forhold til det øvrige Europas kunsttraditioner, men med tydelige internationale strømninger. Arkæologen Iben Skibsted Klæsøe forklarer den udenlandske påvirkning med, at denne epoke er præget af en stor grad af internationale kontakter; fra begyndelsen primært handelsfolk, der hjembragte både genstande og idéer. En proces der begyndte allerede før den traditionelle indledning på vikingetiden i 793. I løbet af højmiddelalderen blev de vesteuropæiske stilarter mere dominerende, da den romanske stil blev den mest udbredte. Sammen med runesten er billeder de vigtigste kilder til de før-kristne myter og ritualer i vikingetidens religion, da scener fra yngre fortællinger ofte kan genfindes på billeder. Studiet af billedfremstillinger udgør derfor en nøgleposition i studiet af religionen, da de udgør langt hovedparten af de bevarede kilder fra samtiden. Kunstværker kan i visse tilfælde også bruges som historiske kilder, fx vidner monumenter fra 10. århundrede om etableringen af en centralmagt.
I vikingetiden blev både håndværkere og kunstnere betegnet med det samme ord, smed (norrønt: smidr), indimellem blev det sat sammen det materiale de arbejdede i; en snedker kunne fx blive omtalt som en tresmidr. Våbensmede og skibssmede havde høj status i det nordiske samfund, men vi ved ikke hvad smykkesmedens og andre kunsthåndværkeres status var. Kunstfærdigt udformede smykker af ædelmetaller blev brugt til at signalere rigdom og prestige. Guld og sølv blev brugt til de mest fornemme genstande i enten ren form eller indlejret som dekoration i andre materialer. Ædelmetaller blev importeret fra det øvrige Europa – enten som smykker eller mønter – og smeltet om. I romersk og germansk jernalder blev der indført store mængder af guld, og noget af det kan være blevet genbrugt i vikingetiden. Genstande fra fremmede lande er som regel udført i guld eller sølv, udsmykkede genstande var luksusprodukter (luksusgenstande af høj værdi var nemmere at transportere). Der blev også fremstillet smykker af mindre fornemme metaller, især bronze, der blev forgyldt eller forsølvet, så de fremstod som lavet af dyrere materialer. I løbet af 10. årh. blev der i Danmark etableret produktionssteder af særligt eksklusive genstande. Indtil da var de mest eksklusive smykker blevet fremstillet i udlandet. Ellers havde lokale håndværkere kun fremstillet genstande i billigere materialer og ved hjælp af enklere teknikker.Datidens kunstnere og håndværkere var i reglen anonyme, de eneste der kunne signere deres værker var runeristerne. Tendenser indenfor kunst og håndværk blev formidlet af omrejsende håndværkere (nordiske og europæiske), handelsfolk, missionærer og krigere. 
Datidens kunst var karakteriseret ved kontrast, kulør og harmonisk bevægelse. Stilen var prangende, men de bedste kunstnere udførte delelementer med samme omhu som helheden, så ornamentikken kun kan ses meget tæt på. Overordnet set var det et bestemt billedsprog og stilistik, der gik igen i hele perioden. Det samme gælder motiverne; man opfandt ikke bare nye. Alexandra Persch foreslår derfor, at det kunne være specialister, der fremstillede billederne. Billedsproget var anderledes end det, der er udbredt i moderne tid, da begivenheder, der ellers var kronologisk adskilte i en fortælling, gerne blev gengivet så de optrådte samtidigt på billedfeltet, således at fortællingens enkelte scener sættes sammen, så de fungerer som en helhed. Størstedelen af udsmykningerne fandtes på brugsgenstande, og et gennemgående motiv i hele perioden var stiliserede dyrefigurer, gerne udformet i komplicerede mønstre. Dyr som motiv har lange traditioner i europæisk kunst, men nordisk kunst er kendetegnet ved en nær sammenhæng mellem udsmykning og genstand, hvor ornamentikken er udført som en integreret del af genstanden.I de fleste tilfælde var mønstrene af nonfigurativ art, og deres betydning er derfor svære at tolke. Preben Meulengracht Sørensen har foreslået, at de måske ikke har haft nogen betydning som andet end ornamentering. Udsmykningen med gribedyr viser som regel, i lighed med de billeder, der illustrerer fortællinger, et øjeblik midt i en scene, hvor det er op til beskuerens fantasi, hvad der sker bagefter; fx et rovdyr, der er ved at kaste sig over et andet dyr. Plantemotiver fik en opblomstring i første halvdel af vikingetiden, men forsvandt igen omkring år 1000.
Vikingernes kunst har klare særtræk, der adskiller den fra nabokulturers kunsttraditioner. Et eksempel er skålspænderne, som er de mest udbredte smykkegenstande fra vikingetiden. De blev brugt som spænde på overdelen af kvindernes kjoler. Udsmykningen på dem var konservativ, og der kan kun spores få stilistiske ændringer over en ca. 400 år lang periode.. Men Iben Skibsted Klæsøe har samlet en række andre stiltræk, hvis oprindelse kan spores til bestemte områder i vikingernes nabolande. Fx genfindes de geometriske mønstre og dyreornamenterne i irske bogillustrationer fra ca. 6. til 8. århundrede. De er karakteriserede af slyngede og flettede dyrekroppe samt en del plantemotiver.
En anden udbredt fundgruppe er de trefligede fibulaer, der sammen med skålspænderne hørte til kvindernes standardsmykker. De blev brugt til at samle og fastholde et sjal el.lign. på brystet. Inden for denne gruppe er der konstateret flere variationer og modestrømninger, der var inspireret af sydvesteuropæiske traditioner. I Frankerriget blev denne slags fibulaer brugt som sværdskedebeslag, og de første eksemplarer er antagelig blevet hjembragt af mænd, der havde tjent som lejesoldater, og brugt som gaver til kvinder. Egenart var dog ikke et særtræk ved den nordiske kunst, da europæisk kunst i tidlig middelalder generelt var karakteriseret af store lokale variationer. Skibsted Klæsøe konstaterer, at karakteren af genstande tilsyneladende havde en vis indflydelse på, hvilken udsmykningsform man valgte. Fx blev vinranker og akantusblade, der gradvist vinder indpas i nordisk kunst, i begyndelsen kun brugt på de trefligede fibulaspænder. De vigtigste udenlandske tendenser var symbolske kristne paradisfigurer i form af løver, fugle og vinranker, samt de kejserlige/guddommelige akantusplanter.Den mest udbredte europæiske stilart i tidlig middelalder var den insulære stil, der havde rod i irsk-angelsaksisk tradition, men som blev spredt over hele Vesteuropa gennem klostre. Og en anden britisk teknik, der vandt indpas i Norden, var ringnåle med filigran i sølv og indlagt rav eller glas. Fra de britiske øer kom der endog en påvirkning fra mellemøstlige traditioner. I 7. og 8. århundrede var der en tydelig syrisk påvirkning i det engelske gejstlige miljø pga. etableringen af flere syriske munkekolonier, bl.a. i Lindisfarne. Baggrunden var, at flere syrere blev valgt som paver, og de bragte mange munke med sig til Vesteuropa. Disse munke medbragte bl.a. en lettere mere yndefuld stil med motiver med vinranker og fugle afbildet parvis i grenene. Vinranker bliver i Johannesevangeliet kap. 15;1 forklaret som et symbol på kirken. Det betød, at den engelske dyrestil nærmede sig orientalske stilarter og blev mere naturalistisk. Dyrene fik langstrakte kroppe, men ikke forvredne som i den nordiske stil. Disse langstrakte former genfindes på nordiske skålspænder fra ca. 9. til 11. århundrede, hvor de ofte blev kombineret med traditionelle nordiske gribedyr. Skibsted Klæsøe mener, at selvom de kristne motiver således ofte var til stede i motivsproget, så blev de brugt uden at deres egentlige betydning helt blev forstået før langt ind i 10. årh.
Fra sidst i 9. århundrede til ca. 950'erne optræder den frankiske akantusstil i nordiske udsmykninger. Denne stil havde fået en opblomstring i Frankerriget under Karl den Store i 8. til 9. århundrede. Den bygger på græsk-romerske traditioner og kendes fx fra kapitæludsmykninger på søjler af den korintiske type. Motiverne bygger på middelhavsfloraen og er navngivet efter akantus Den klassiske inspiration i kunsten i Karls imperium afspejler kejserens intentioner om at genskabe Romerriget. Det kunstneriske miljø, han opbyggede, var en del af den karolingiske renæssance. Dette miljø var internationalt, og påvirkninger kom derfor mange steder fra, blandt andet også fra Syrien og det Byzantinske rige foruden det øvrige Vest- og Sydeuropa. Fx blev løvemotiver af byzantisk oprindelse i begyndelsen af 8. århundrede spredt til hele Nord- og Vesteuropa. I Norden blev løverne hurtigt inkorporeret i den lokale stilart. Det er blevet foreslået, at det var flygtninge fra de ikonoklastiske stridigheder, der kan have medbragt udsmykkede genestande og derved inspireret med nye motiver. Fibulaer inspireret af frankisk stil fra ca. 9. århundrede er koncentreret omkring Uppland i Sverige, det tyder på stærke forbindelse mellem dette område og Centraleuropa på det tidspunkt.Både den mellemøstlige vinranke- og den frankiske akantusstil slår igennem i Norden ca. 100 år efter, de opstår i deres hjemlande. I sidste halvdel af 9. århundrede smeltede den frankiske akantus- og den britiske vinrankeornamentik sammen i den kontinentale kunst. Denne nye blandingsform gav siden inspiration til plantedekorationen i den sene vikingetids kunst.
Litteraturen var mundtlig overleveret, selvom man rådede over en skrift. Runerne egnede sig ikke til egentlig nedskrivning af lange tekster. Skriftkultur var imidlertid ikke ukendt, da den fandtes i flere af nabolandene. Preben Meulengracht Sørensen mener, at vikingetidens runemonumenter kan tolkes som en begyndende skriftkultur, men at grunden til den først opstod i Norden efter religionsskiftet var, at der ganske simpelt ikke var et behov for det før da. Digtning havde en vigtig position i nordisk kultur, og dygtige skjalde havde en høj status i samfundet, de var autoriteter i alt, der havde med sprog og kommunikation at gøre. Igennem hele perioden var der også en nær sammenhæng mellem digtning og billeder; skjaldedigtningen udgjorde med sit kunstfærdige og formalistiske udtryk, hvor alene form kunne give en strofe indhold, et sprogligt sidestykke til tidens slyngede billedstil. Genren indeholdt mange konventioner, men levnede alligevel god plads til innovationer for den dygtige digter.
Myter blev også genfortalt ved hjælp af poesi, men her brugte man en lagt mere enkel og konservativ digtform, kaldet eddadigte. I denne type digt lå vægten på enkelthed og formidling af kollektiv viden. I modsætning til skjaldedigtene blev de ikke tilskrevet en oprindelig forfatter, men blev opfattet som opståede i en fjern fortid. Preben Meulengracht Sørensen mener, at de genrer og dem metrik, der karakteriserer eddaformen var udviklet i 9. århundrede, og at de digte, der er overleveret til i dag, sandsynligvis er blevet til omkring det tidspunkt. Der har imidlertid aldrig eksisteret én fast form af de enkelte digte, indtil de blev nedskrevet i middelalderen, efter at de havde mistet deres religiøse betydning. Den nordiske digtning forudsatte, at tilhøreren allerede var i besiddelse af en mytologisk og historisk viden, da fortællingen ofte blev formidlet i fragmentarisk form. Selve fortællingen som regel bestod af en enkelt eller flere scener, taget ud af den mytologiske sammenhæng. Flere digte havde en rammefortælling, hvor fortælleren henvendte sig direkte til tilhørerne. Overordnet fandtes der to typer, af eddadigte, kundskabsdigtene og episke digte.
I nordisk kultur var der en meget nær forbindelse mellem visuel og oral kunst, billeder hugget i sten, skåret i træ, vævet på tæpper, malet på træ el.lign. har ganske givet vis fungeret som inspiration for digtere og mytefortællere, der digtede ud fra de billeder, hvor myternes centrale scener var gengivet. Bl.a. er historien om Thor og Midgårdsormen bevaret i fem forskellige skjaldedigte, i eddadigtet Hymiskvidjá og i Yngre Edda, men derudover også fra flere billedsten. I de fem digte fortælles historien ud fra helt det samme motiv, som er gengivet på billedstenene, hvor Thor har ormen på krogen, mens han har løftet hammeren. Et stenkors fra Kirk Andreas på Isle of Man er et andet eksempel på mytologiske billeder. Her er en scene fra Vølvens spådom, der er gengivet, som blev brugt som et billede på kaos og ødelæggelse, for at illustrere døden.
Et andet billede, der kunne fungere som inspiration for digtere, stammer fra Hunnestad fra ca. år 1000. Det viser en person, der rider på et vilddyr og bruger en slange som tømme. Det er traditionelt blevet tolket som jættekvinden Hyrrokin, men Preben Meulengracht Sørensen påpeger, at lignede figurer kendes fra andre myter; og at motivet må have haft en selvstændig betydning, der kunne bruges både isoleret og som led i en anden fortælling; fx kan Snorre Sturlasson have ladet sig inspirere af sådanne billeder til scenen med Hyrrokin, der ankommer til Balders bålfærd, i sin egen fortælling. Ikke alle billeder refererede derfor nødvendigvis til bestemte myter, men var motiver, der kunne flettes ind i forskellige historier. I andre tilfælde er forbindelsen mere entydig, fx billederne af Thor og Ormen,. Ligesom der kendes adskillige portrætter af Sigurd Fafnersbane. Billeder var tydeligvis vigtige for oldtidens mennesker, der er fundet mange udsmykkede genstande. Alexandra Persch foreslår, at de måske blev opfattet som en vigtigere eller mere korrekt måde, at formidle mytisk materiale på, end tekst.
Kunsten var ikke den samme gennem hele vikingetiden, men udviklingen i kunsten var præget af kortvarige innovative perioder, hvor en ny stilart fandt sin form. De blev afløst af længere mere konservative perioder. En væsentlig innovation var introduktionen af stenskulpturer i den sene vikingetid. Når en stilart kom i brug afløste den ikke den foregående fuldstændigt, men de gerne eksisterede sideløbende i en længere periode. Og fra vikingetiden kendes kun få og meget små figurer i forhold til romersk jernalder, hvorfra en række romersk eller lokalt fremstillede statuer stammer. I stedet blev tredimensional kunst mest udført som hoveder, mest dyrs, der blev brugt til at fremhæve sammenføjninger og endestykker på fx skrin og vogne.Vikingetidens kunst kan opdeles i to overordnede perioder. Overgangen mellem dem skete omkring midten af 10. århundrede og er sammenfaldende med overgangen mellem tidlig og sen vikingetid i 950'erne. Dette er også er tidspunktet for opførelsen af Nordhøjen i Jelling. Den tidlige vikingetids kunst, fra slutningen af 8. årh. til midten af 10. årh., er en videreudvikling af gribedyrstil fra germansk jernalder. Oprindelsen (ca. 4. årh. e.v.t.) til denne stilart er omdiskuteret. Skibsted Klæsøe påpeger, at der findes flere paralleller i samtidens kunst, fx var løvemotiver meget udbredte i byzantinsk kunst, mens stiludviklingen i vesteuropæisk kunst ca. 7. årh. gik fra naturalisme til mere abstrakte bånddyr. Den tidlige kunst bestod i realiteten af en mangfoldighed af stilarter. Men overgangen til vikingetid betød overordnet set, jernalderens båndformede dyr afløses af snoede kattelignende gribedyr. Udviklingen fremad omfattede en gradvis stilisering af de afbildede dyr, så de mod slutningen af perioden ikke længere kan bestemmes zoologisk. Sideløbende med dyremotiver var ringkæder, kringlemønstre og eksotiske plantemotiver almindelige, især sidstnævnte var et resultat af udenlandsk påvirkning, og viser de øgede internationale kontakter i Norden.Ifølge arkæologen Lise Gjedssø Bertelsen kan den sene vikingetids kunst overordnet beskrives som en raffineret leg med linjer og symbolsprog knyttet til religiøse forestillinger. Farvelægning har været en integreret del af fremstillingen og har haft stor betydning for udtrykket. Stilen var en videreudvikling af den traditionelle nordiske kunst med inspiration fra især britisk insulærstil. Kristne symboler fik nu en større og mere central betydning i kunsten. Selvom stilarterne var fællesnordiske og overlappede hinanden i tid, mener Gjedssø Bertelsen at de i flere tilfælde kan være særligt knyttet til bestemte konger; fx faldt Mammenstilens højdepunkt sammen med Harald Blåtands regeringstid, mens Ringerike gjorde det med Knud den Stores. Motiv og struktur har stor betydning for forståelsen af kunsten. Symboler refererede til andre myter og fortællinger, og kunne derved give betydning til den enkelte genstand. Et almindeligt eksempel var ligesom i den foregående akantusbladet, der var symbol for Livets træ. Det blev i denne periode især identificeret med korset. Billedets komposition er vigtig for forståelsen af det. Og fra vesteuropæisk kunst kom der i denne periode en ny hierarkisk ordning af billeder. Øverst, midt og/eller på midterlinjen var nu den fornemste placering, hvilket var en afspejling af det kristne monoteistiske verdensbillede. En figur, der var placeret med front fremad havde øjenkontakt med beskueren fik autoritet, da den derved kunne kommunikere. En placering i profil havde en mere henvisende funktion. Periferien var lavstatus.
Arkæologer har klassificeret de to overordnede perioder vikingernes kunst i syv forskellige hovedstilarter: Broa (tidl. Oseberg), Berdal, Borre, Jelling, Mammen, Ringerike og Urnesstil. Gennem omfattende studier af udsmykkede er der blevet påvist en kronologisk udvikling af stilarterne; derfor bruger man i dag ofte udsmykninger på udgravede genstande til at lave omtrentlig en datere af dem. Hver af dem er opkaldt efter fundstedet for fremtrædende genstande udsmykket i den pågældende stil; fx Jellingstilen, med de fremtrædende dyrefigurer, opkaldt efter fund i den ene af de kongelige gravhøje i Jelling. Ringerikestilen, der er karakteriseret ved kunstfærdige plantedekorationer, er opkaldt efter et det område i Norge, hvor der fundet en række billeder indhugget i sandsten. Den yngste stilart blev opkaldt efter et udskåret dørparti af træ i Urnes stavkirke i Sognefjorden.
Broastilen, er opkaldt efter Broa på Gotland, og den blev brugt fra anden halvdel af 8. århundrede til begyndelsen af 9. århundrede. I lighed med både de foregående og de efterfølgende stilarter, er den præget af stiliserede dyrefigurer, enten udformet som snoede bånd eller med mere afrundede former.
Osebergstilen har store ligheder med Broastilen, men dyrene er her udstyret med kløer, der griber fat, enten i sig selv eller i noget andet; disse figurer kaldes gribedyr, og er fremherskende fra omkring 800 til ca. 875. Det er Oseberggraven fra 834, som har givet stilarten sit navn.
Berdalstien er opkaldt efter en lokalitet i Sognefjorden. Den er kendetegnet af assymetriske langstrakte dyr med afrundede kroppe og trekantede hoveder. Kendes fra slutningen af 8. århundrede til begyndelsen af 9. århundrede. Ribe har tilsyneladende været hovedproduktionssted for skålspænder i denne stilart.
Borrestilen har fået navn efter to stykker seletøj af forgyldt bronze, der er fundet i Borre i Norge. De er blevet dekoreret i et mere geometrisk og formaliseret mønster af sammensatte cirkler eller firkanter, end hvad man tidligere brugte. Stilarten kendes primært fra udsmykninger på personlige genstande fra ca. 850 og 100 år frem. Genstande i Borrestil er blevet fundet ikke bare i Skandinavien, men over hele Nordeuropa fra Island til Rusland. Stilarten optræder sideløbende med engelsk inspirerede vinrankemotiver.
Jellingstilen var udbredt i den første halvdel af 10. århundrede, og er primært karakteriseret af båndformede dyr, der i S-buer vikles ind i hinanden. Udsmykninger i denne stilart kendes også fra fund udenfor Skandinavien. Den er samtidig med senkarolingisk akanthus og planterankeornamentik, der i flere tilfælde optræder ved siden af hinanden på genstande.
Mammenstilen er opkaldt efter genstandene fra en veludstyret stormandsgrav fra Mammen i Nordvestjylland. Den er i lighed med Ringerike-stilen karakteriseret ved seminaturalistiske omgivet af sammenslyngede planteranker, der er en sammensmeltning af karolingisk akantus og nordisk dyrestil. Den var udbredt i sidste halvdel af 10. Århundrede. Stilen var måske især knyttet til kredsen omkring det danske kongehus, og måske endda direkte inspireret af udsmykningen på den store jellingsten.<viking world 99>
Ringerikestilen var tilsyneladende begrænset regionen Ringerike i det sydvestlige Norge, hvor der er store forekomster af de rødlige sandsten, denne stilart især kendes fra. Den er ligesom Mammenstilen karakteriseret af dyr, der næsten skjules i slyngplanter.
Urnesstilen er den yngste stilart. Den opstod omkring 1050 og var udbredt over hele Norden indtil 12. århundrede. Den er karakteriseret af mere stiliserede og tyndere dyr, end de foregående stilarter. Iben Klæsøe karakteriserer den som mere stilistisk monoton, mindre livlig og mangfoldig end de foregående stilarter. De er som regel omsluttede af elegante mønstre med mangfoldige løkker. Den omkransende planteslyng i de to foregående stilarter er forsvundet i denne stilart, og er i stedet integreret i motivet.Omkring overgangen mellem 11. og 12. århundrede afløses den traditionelle nordiske stil af den internationale romanske. Det medførte fornyelse af motiver og den symbolske billedverden.
Billeder og dekorationer er sammen med runerne de vigtigste kilder til nordisk religion fra før-kristen tid, da de repræsentere de eneste samtidige levn til den hedenske tids religiøse forestillinger. Det giver studiet af billedfremstillinger til en nøgleposition i studiet af nordisk religion.Der er blevet fundet billeder med tydelige religiøse motiver, der stammer langt tilbage i tiden over hele Norden. Fra omkring 5. århundrede e.v.t. kan enkelte motiver tolkes som tidlige udgaver af guddomme, vi kender fra senere kilder, men det er først i vikingetiden, at vi med relativ sikkerhed kan forbinde motiver med kendte fortællinger. Der kendes dog også billeder fra vikingetiden, som illustrerer fortællinger, der i dag er ukendte, og derfor umulige at tolke. For at forstå oldtidens billeder, er det dog nødvendigt at benytte middelalderlig litteratur, da der ikke er overleveret mytologiske tekster fra den periode. Studier af billederne viser også at, man i Norden havde en særlig billedforståelse, hvor de ofte fungerede som en form for komprimerede tekster. Det betyder også, at tydningen af dem krævede, at man i forvejen havde kendskab til baggrundshistorien. Et eksempel er det gotlandske billedsten. Deres motiver kan vi i mange tilfælde tolke som fremstillinger af kendte myter, i nogle tilfælde er forbindelsen entydig, i andre er den mere tvetydig, mens den vi t atter andre ikke kan forbinde dem til nogen kendt myte.
De ældste stenkirker bygget i romansk stil og de første kalkmalerier stammer formentlig fra 1080’erne. Herefter bliver den romanske stil hurtigt dominerende. Det betyder ikke, at den gamle nordiske stil forsvinder fuldstændigt med det samme, da der i de første årtier indtil 1150 eksisterer der en blandingsstil, hvor elementer fra de to stilarter endda kan optræde på den samme genstand. kunsthistorikeren Lise Gotfredsen mener, at denne sammenblanding blev brugt helt bevidst. I den romanske kunst er skellet mellem frodig og livgivende natur og kaotisk og farlig natur et hovedtema. Hendes forslag er at den gamle dyrestil med sine forvredne mønstre repræsenterer kaos, mens den nye strengere romanske stil repræsenterer orden. Dette skel fungerer ifølge hende som et billede på gudsriget overfor ondskaben. Et eksempel er kirkens ydermure, der symbolsk markerer overgangen mellem de to domæner; gudsriget og den profane verden. Overgangen afspejles i udsmykningen omkring indgangsportalerne. De er ofte udsmykket med motiver, hvor kaotiske sammenfiltrede mønstre, som nogen gange udført i den gamle urnesstil, stilles overfor mønstre i streng geometrisk orden. Et andet eksempel er alteret fra Lisbjerg Kirke. Her har Gotfredsen foreslået, at elementer fra urnesstilen blandes sammen med romanske med det formål at skabe en symbolsk fremstilling af menneskets rejse mod det guddommelige. Hun mener, at denne rejse vises ved hjælp af en progression fra gamle kaotiske stil til den nye rene stil.Omkring 1100 kan der stadig spores en tydelig engelsk indflydelse i nordisk kunst. Men herefter forsvinder den gradvist, for i stedet at blive afløst af tysk og lombardisk indflydelse. Gotfredsen mener, at dette øjensynligt et resultat af oprettelsen af det nordiske ærkebispesæde i Lund i 1103 og det katedralbyggeri, der umiddelbart derefter blev sat i værk. Efter 1150 bliver den franske indflydelse den dominerende, da den tidlige gotiske stil spredte sig derfra over hele Europa.
De kunstgenstande der er blevet til vore dage består mest af brugskunst, der skulle udsmykke brugsgenstande; fx beklædning, værktøj, våben, køkkengrej, skibe og vogne. Størstedelen af de kunstgenstande, der er blevet bevaret til vor tid, er blevet fundet i grave, og af dem er de fleste fremstillet af metal eller sten. Kun i sjældne tilfælde har træ og tekstiler overlevet, selvom det sandsynligvis har været de mest brugte materialer til kunstgenstande. Disse levn viser, at vikingerne i høj grad også udsmykkede den slags materialer. Småkunst i metal kendes derfor i massevis fra grave og skattefund.
Andrén, Anders (1991); Förhållandet mellom texter, bilder och ting. i Gro Steinsland (red.); Nordisk hedendom; Tro och säd i förkristen tid. Odense Universitetsforlag 1991 (svensk)
Bertelsen, Lise Gjedssø (2002); Den sene vikingetids kunst. i Bertelsen (red.);  Vikingetidens kunst; en udstilling om kunsten i vikingernes verden og efterverden ca. 800 – 1250. Kongernes Jelling 2002 ISBN 87-989042-0-5* Crumlin-Pedersen, Ole (2005); Skibet i kulten, i Capelle et.al. Ragnarok; Odins verden, Silkeborg Museum 2005
East, Katherine; A Lead Model and a Rediscovered Sword, both with Gripping Beast decoration
Godfredsen, Lise; Den romanske kunst og vikingekunstens efterliv. i Bertelsen (red.);  Vikingetidens kunst; en udstilling om kunsten i vikingernes verden og efterverden ca. 800 – 1250. Kongernes Jelling 2002 ISBN 87-989042-0-5
Graham-Campbell, James (red.); Cultural Atlas of the Viking World; 1994 ISBN 0-8160-3004-9 (engelsk)
Klæsøe, Iben Skibsted (1994); Inspirationerne til vikingetidens kunst, i Niels Lund (red.); Norden og Europa i vikingetid og tidlig middelalder. 1994 isbn 87-7289-240-4
Klæsøe, Iben Skibsted (2002); Den tidlige vikingetids kunst. i Bertelsen (red.);  Vikingetidens kunst; en udstilling om kunsten i vikingernes verden og efterverden ca. 800 – 1250. Kongernes Jelling 2002 ISBN 87-989042-0-5
Meulengracht Sørensen, Preben (2006); Kapitler af Nordens litteratur i oldtid og middelalder. ISBN 87-7934-219-1
Neiß, Michael: Fenrisulv och Midgårdsorm. Två grundmotiv i vendeltidens djurornanmentik. (Kontinuitetsfrågor i germansk djurornamentik I.).Mit deutscher Zusammenfassung. i: Fornvännen 99. Stockholm 2004.http://fornvannen.se/pdf/2000talet/2004_009.pdf (svensk)
Neiß, Michael: The ornamental Echoe of Oðinn’s Cult.(Kontinuitetsfrågor i germansk djurornamentik II) i: ”Ulf Fransson (red.). Cultural Contacts between East and West. Stockholm 2007 http://michaelneiss.hardell.net/Festschrift/index.pdf (engelsk)
Persch, Alexandra (2005); På glatis med ikonografi. i Capelle (red.); Ragnarok, Odins verden. Silkeborg Museum 2005
Tani, Maurizio; Le origini mediterranee ed eurasiatiche dell’arte vichinga. Casi esemplari dall’Islanda, in Studi Nordici (Roma), XIII, 2006, pp. 81–95 (italiensk)
Thrane, Henrik (2005); Romerske og germanske småfigurer. Capelle (red.); Ragnarok, Odins verden. Silkeborg Museum 2005LA-ikon
Kvindehandel (eng.: Trafficking in women) er en form for menneskehandel der involverer slaveri, transport og handel med og salg og køb af kvinder mod deres vilje. Når man taler om kvindehandel, menes der sædvanligvis kvindehandel med tvangsprostitution som formål, mens ordet menneskehandel er mere almindeligt at bruge, når man taler om andre former for tvangsarbejde. Kvindehandel forstås i denne sammenhæng også som handel med piger (børn, <18) når det er med sexudnyttelse til formål.
Kvindehandel kan beskrives som en proces snarere end en enkelt hændelse. Det involverer i så fald 1) rekruttering, 2) transport, 3) salg, 4) udnyttelse – og evt. for organiserede netværk 5) hvidvaskning og investering af profit.
Kvindehandel betragtes af både FN, Europarådet og EU som en krænkelse af menneskerettighederne. Kul Gautum fra Unicef har betegnet kvinde- og børnehandelen i Asien som "den største slavehandel i verdenshistorien" og dens metoder som "endnu mere ondskabsfulde og udspekulerede end den oprindelige slavehandels"..
Kvindehandel er et relativt bredt fænomen, der kan dække over forskellige grader af tvang eller udnyttelse. Den norske forsker May-Len Skilbrei har påpeget at kvindehandel kan være svært at afgrænse fra fænomener som rufferi og menneskesmugling, bl.a. fordi begrebet 'udnyttelse' kan være meget svært at definere i praksis, særligt når man har at gøre med folk i pressede økonomiske og følelsesmæssige situationer. De prostituerede selv har forskellige opfattelser af definitionen af ordet 'menneskehandel' og hvorvidt de selv er eller har været udsat for det. De færreste traffickingofre forlader deres hjemland ufrivilligt, og nogle vælger at acceptere arbejdsforhold og begrænsninger, de ikke var blevet informeret om før de rejste ud, som en del af risikoen ved at søge arbejde i et rigere land. Nogle har en meget belastet baggrund at sammenligne deres nuværende situation med, hvad der kan gøre at de bedømmer selv meget tvangsprægede situationer som acceptable og ikke tænker på at flygte eller melde deres alfons til politiet. Erfaring og opbyggelsen af et netværk kan med tiden gøre de mere ressourcestærke prostituerede uafhængige af bagmænd, hvorfor overgangen mellem trafficking og fuldt ud frivillig prostitution kan være glidende.
Kvindehandel kan gennemføres med magt, tvang, manipulation, bedrag, autoritetsmisbrug, indledende samtykke osv. Unge kvinder og piger kan rejse fra deres hjemland med løfter om arbejde i udlandet og så i stedet blive solgt i slaveri og tvunget til prostitution. Derudover kan dårlige muligheder for at migrere lovligt og problemer som fremmed i et fremmed land bevirke at frivillige immigranter kan komme i et afhængighedsforhold til en bagmand og/eller alfons. For nogle er en rejse med usikkert mål og styret af bagmænd den eneste mulighed for at søge arbejde i et rigere land.. Løfterne om arbejde kan komme gennem f.eks. avisannoncer eller fra kærester, bekendte eller familie. En anden kanal der kan bruges er "ægteskabsbureauer" (postordrebrud, eng. "mail-order bride") – ofte internetbaserede, der bruges til at komme i kontakt med kvinder der er ivrige efter et bedre liv i Vesten. Kvinderne der tror de skal møde en vestlig mand til ægteskab, bliver så i stedet tvunget til prostitution. Flere af ægteskabsbureauerne kombinerer ægteskabsmæglerrollen med escortservice (nogle NGOer anser postordrehustruer i sig selv – også når kvinderne blot møder en mand til ægteskab – som værende en form for kvindehandel, med den begrundelse at det er baseret på stor magtulighed mellem parterne). Andre af kvinderne bliver kidnappet. Nogle piger bliver solgt ind i prostitution af deres forældre. I Europa ses dette oftest blandt romaer (sigøjnere) hvor der er en lang kulturel historie for dette, mens det i steder i Asien (Indien, Cambodja, Thailand) gøres grundet fattigdom. Nogle af de tvangsprostituerede kvinder går frivilligt ind i prostitution, men på drastisk andre lovede vilkår end dem der bliver virkeligheden..
Nogle bliver købt og videresolgt mange gange af forskellige mellemmænd, eller, når de har været et sted et stykke tid, solgt videre til et andet land. En kvinde i Bosnien berettede at hun havde været solgt 18 gange og indespærret på en række forskellige bordeller. Hyppig transport fra land til land kan ske for at holde kvinderne i en mere udsat position, da isolation fra omgivelserne forhindrer kvinderne i at opbygge et netværk og kende deres juridiske rettigheder og muligheder for beskyttelse. Det kan dog også simpelthen være en fordel for prostituerede, der vil holde lav profil.
Generelt vokser prisen for kvinderne, des nærmere de kommer destinationslandene i Vesten. Prisen for en ung bulgarsk kvinde i Makedonien kan ligge på 150 – 500 euro afhængig af hvor smuk hun er, en østeuropæisk kvinde i Bosnien kan ligge mellem 350 og 2.000 euro, i Rumænien omkring 2.000 euro for en 19årig pige. Mens en litauisk kvinde i Storbritannien kan koste mellem 4.500 euro og 7.000 euro (den gennemsnitlige pris for en handlet kvinde i Storbritannien er £2.000 – £3.000 pund afhængig af alder og udseende; to litauiske jomfruer på 15 blev solgt for 11.000 euro, en 16årig slovakisk pige for £2.500), eller en nigeriansk kvinde i Italien kan koste omkring 8.000.
Kvinder beretter om regulære slavemarkeder hvor købere og sælgere mødes og kvinderne bliver handlet offentligt til højestbydende. Kvinderne bliver her fremvist halvnøgne eller i undertøj i haller eller på gaden hvor køberne så kan inspicere og mærke på udvalget. I 2005 blev to litauiske piger (18 & 19), der var lovet servetrice job i Storbritannien, ifølge BBC aktioneret bort til den højestbydende i fuld offentlighed på en cafe i Gatwick Airport i hjertet af London.
Ofte anvender bagmændene bag kvindehandel en ekstrem brutalitet for at få ofrene til at samarbejde og forberede dem til prostitution. Der kan være en indledende fase (break-in), hvor pigernes vilje og psyke nedbrydes gennem isolation, trusler, bank, ydmygelse, gentagne brutale voldtægter og utilstrækkeligt med mad og vand.
De handlede kvinder bliver fastholdt i en position af tvangsprostitution med en blanding af manipulation, psykisk terror, trusler, vold, overvågning og indespærring. Manipulation kan f.eks. være, hvis alfonsen giver den prostituerede et falsk billede af, hvilke muligheder hun har, og hvilke farer hun er udsat for, hvis hun ikke gør som han/hun siger. Når de er i hænderne på deres nye "ejermand" får de frataget deres pas og alle andre personlige papirer så de bliver officielt identitetsløse ikke-personer og stillet i en endnu mere udsat position. Ofte bliver pigerne hyppigt transporteret fra det ene sted til det andet og ved ikke selv hvor de er – nogle gange ikke engang hvilket land de er i, ligesom de ikke vil kunne tale det lokale sprog. De isoleres i kældre eller på bordeller hvor deres eneste kontakt med omverdenen kan være kunderne de ikke kan tale med. Isolationen bevirker at hun bliver forhindret i at opbygger et netværk og derved lærer sine rettigheder og muligheder at kende.Nogle kvinder er blevet skamferet eller myrdet som advarsel til andre handlede kvinder og som straf for at nægte at lade sig prostituere. I Istanbul i Tyrkiet blev to ukrainske piger kastet ud fra en balkon og dræbt, mens seks andre russiske piger blev tvunget til at kigge på. I Serbien blev en ukrainsk pige der gjorde modstand offentligt halshugget. I 2001 blev ligene af to nøgne kvinder fundet i en bosnisk flod i nærheden af hvad der en overgang var en af områdets største menneskehandelspladser – kaldet Arizona Market – i nærheden af Brcko. Begge var bagbundet, havde munden lukket med tape og brysterne skåret af, og var blevet dumpet i floden med beton om fødderne. Det var umuligt at identificere dem eller finde ud af hvor de kom fra. Også i 2001 blev to russiske kvinder (20 & 21) banket til døde på et bordel i Kina – en tredje blev indlagt i kritisk tilstand.
Ejeren kan også pacificere offeret med trusler mod hendes familie i hjemlandet eller, hvis ofrets familie ikke ved hvad hun laver, trusler om at afsløre det. Meget få kvinder, der slipper ud af sexslaveri, vælger at anmelde dem, der har handlet dem, af frygt for repressalier fra bagmændene.
En del af pigerne var oprindeligt blevet lokket til udlandet eller solgt af et nært familiemedlem, en kæreste eller bekendt, hvilket opleves som et dybt tillidsbrud. Tabet af tillid kan være en medhjælpende faktor til at holde pigerne fastlåste i prostitution. Trusler om at give forældre eller familie billeder og film af pigerne der bliver voldtaget eller har sex med kunder, kan bruges som yderligere et pressionsmiddel til at få dem til at forblive i prostitutionen.
Mange bliver fortalt at de har en stor kunstigt opskruet gæld de skal betale tilbage før de kan blive sat fri, så prostitutionen bliver en slags gældsslaveri. Gælden er deres egen købspris, prisen for levering mm. Tilbagebetaling gøres langvarig ved at kvinden kun selv får lov til at beholde en minimal del af de penge hun tjener ved prostitutionen og tvinges til at betale udgifter som f.eks. husleje for værelset i bordellet. Hvis hun så videresælges til en anden køber, skal hun starte forfra med at tilbagebetale købsprisen.
Hvis en sexslave ikke formår at flygte, vil de eneste måder at blive fri på som oftest være politirazzia, fremskreden graviditet eller død eller når de efter et stykke tid er så fysisk og psykisk medtaget at de ingen værdi repræsenterer længere som prostituerede. I flere lande lader politiet sig dog bestikke, og i andre lande kan mistillid til politiet som sådan gøre at kvinder der har mulighed for at søge hjælp og beskyttelse ikke gør det. Graviditet er heller ingen garanti; dels kan kvinderne blive tvunget til farlige, illegale aborter, dels kan de blive tvunget til at arbejde på trods af synlig graviditet..
Et andet problem er at mange ofre for kvindehandel juridisk set blot anses for illegale indvandrere og derfor kun kan se frem til udvisning fra landet, hvis de kommer under politiets varetægt. Ofte vil en frigivet kvinde blive solgt igen, hvis hun vender hjem. F.eks. viser en rapport at 80% af ukrainske kvinder solgt til Grækenland vil blive solgt tilbage inden for 48 timer fra udvisningen.
I flere modtagerlande er prostitution desuden ulovligt. En 20-årig ukrainsk kvinde, der var blevet solgt til et bordel i De Forenede Arabiske Emirater, blev idømt tre års fængsel for prostitution efter hun var flygtet og havde kontaktet politiet.
Ud over volden (der ofte er af sådan karakter at det medfører brækkede knogler og bevidstløshed) og de udbredte gruppevoldtægter påført af bagmændene og alfonserne og den stærkt forhøjede risiko for at blive mordoffer, medfører de gentagne voldtægtslignede sexhandlinger forbundet med tvangsprostitution, ydmygelsen og magtesløsheden stor skade på pigernes krop og psyke. De tvangsprostituerede har typisk ikke indflydelse på antallet af kunder – der kan være helt op til 40-50 om dagen – eller ret til at sige nej til kunder eller former for sex eller nægte ubeskyttet sex. Derfor har mange en stor risiko for at pådrage sig kønssygdomme (syfilis og gonoré – såvel som livmoderhalskræft hvor mange og forskellige sexpartnere forhøjer risikoen) – ifølge IOM vil op til 90 % blive inficeret med en kønssygdom – og andre smitsomme sygdomme såsom tuberkulose og hepatitis. Mange bliver ramt af HIV/AIDS. Specielt yngre piger har stor risiko for at pådrage sig HIV/AIDS, da der er et marked for ubeskyttet sex, og de yngre piger anses for mindre tilbøjelige til at være inficerede (et studie fra Indien konkluderede at prostituerede piger (børn) havde en HIV-infektionsgrad på 12,5% mod 5,4% for voksne prostituerede kvinder). Hvis pigerne bliver gravide er tvungen abort udbredt, såvel som højrisiko-graviditeter og fødsler. Mange får varige skader på reproduktionsorganerne, der kan medføre sterilitet. Ud over de fysiske skader rammes mange af kvinderne af posttraumatisk belastningsreaktion, depression, selvbebrejdelse, skam
og angst. Selvmord eller selvmordsforsøg er udbredte. Mange bliver afhængige af alkohol eller narkotika.
Et toårs internationalt studie fra 2001-2003, bl.a. baseret på interviews med 28 handlede kvinder, rapporterede en række af helbredsmæssige konsekvenser. 25 af kvinderne rapporterede, at de var blevet gjort "forsætligt fortræd". Kvinderne rapporterede om gynækologiske problemer (mest udbredt), brækkede knogler, kvæstelser, smerte, bevidstløshed, hovedpine, høj feber, maveproblemer, udiagnosticerede bækkensmerter, komplikationer fra aborter, hudproblemer (sår, skab, lus), usundt vægttab og tand- og mundproblemer. Alle kvinderne rapporterede, at de havde været udsat for sexmisbrug og tvunget til uønskede seksuelle handlinger, inklusiv voldtægt, tvungen anal- og oralsex, tvungen ubeskyttet sex og gruppevoldtægt. Omkring en fjerdedel havde haft ubeskyttet vaginalsex med kunder og halvdelen ubeskyttet vaginalsex med bagmændene. Seks berettede om ubeskyttet analsex med kunder. En fjerdedel berettede om mindst én graviditet og efterfølgende abort, og for en af de interviewede resulterede aborten i livstruende komplikationer. Femten af kvinderne fortalte at de ikke havde penge til at købe basale nødvendigheder, hvilket havde alvorlige konsekvenser for deres mulighed for at pleje deres hygiejne. Syv af kvinderne berettede om tvungent samleje på trods af menstruation.
Hovedparten af kvinderne havde 10-25 kunder om dagen, nogle op til 40-50. De mest almindelige psykiske problemer var: pludselig eller konstant træthed; overtilbøjelighed til gråd; hyppigt forekommende ulykkelige eller triste følelser; følelsen af at være mindre værd end andre mennesker og af at være permanent skadet. Seks af kvinderne berettede om selvmordstanker.
Genoptagelsen af en normal livsførelse kan besværliggøres af offentlig stigmatisering og en udbredt antagelse om, at prostitutionen var selvvalgt. Nogle gange vil kvindernes familier og samfund ikke acceptere deres tilbagevenden, efter de har været prostituerede.
En speciel form for kvindehandel er opstået på baggrund af en skævvredet demografisk balance mellem antallet af kvinder og mænd i visse asiatiske lande, især Kina og Indien, hvor udbredt brug af kønsselektiv abort og femicide har medført et stort overskud af mænd som derfor har problemer med at finde en hustru. Som konsekvens har flere prøvet sig med at importere og købe en hustru fra en anden region eller et andet land..
I Kina er problemet størst i de landlige områder hvor det forstørres af emigration til byområderne. Kvinderne bliver handlet både til hustruer, konkubiner og regulære sexslaver. Køberne er ofte fattige, invalide eller syge mænd der ikke har været i stand til at tiltrække en hustru på anden vis. Generelt er køberne langt ældre en de købte kvinder. Der handles både internt i landet og fra de omkringliggende fattige lande (Vietnam, Cambodja, Nord Korea) til Kina.
I Indien foregår handlen hovedsagligt fra fattige provinser (i Nordvestindien; Vestbengalen, Assam og fra Nordøstindien; Jharkhand og Bihar) til rigere provinser i Punjab og Haryana hvor kvindemanglen er størst. Der foregår også international handel over grænsen fra Bangladesh til Indien. Noget af handlen er baseret på bortførelser og kidnapninger af piger og kvinder, der derefter bliver tvangsgiftet eller solgt til bordeller.
Men kvinder handlet til ægteskab i Indien opnår sjældent et regulært ægteskab på lige fod med andre kvinder der har indgået ægteskab på mere almindelig basis. Oprevet fra deres familie og kultur, uden at kunne sproget, lever de på deres mands nåde. Mange af de importerede kvinder behandles som slaver og udsættes for seksuelle og fysiske overgreb. Nogle af de købte piger bliver brugt som fødemaskiner, hvor hun bliver smidt ud igen, solgt til et bordel eller overdraget til en anden efter hun har produceret et drengebarn. Nogle indere der ikke har råd til selv at betale for en hel pige, slår sig flere sammen om at købe en pige som de derefter deler som sexslave. Ofte er der overlap mellem hustruhandlen og sexslavehandelen til bordeller. Ofte bliver pigerne handlet som børn, før de er kønsmodne, hvilke kan øge risikoen for kønssygdomme og HIV/AIDS (ved sex før kønsorganerne er udvoksede).
Grundet den til stadighed voksende kløft mellem antallet af drenge- og pigebørn i de importerende indiske regioner forventes det at handlen vil fortsætte med at vokse voldsomt i fremtiden.
FNs dokumenterer internationalt menneskesalg fra 127 lande til udnyttelse i 137 lande (2006). FN klassificere Albanien, Bulgarien, Hviderusland, Kina, Litauen, Moldavien, Nigeria, Rumænien, Rusland, Thailand og Ukraine som de største oprindelseslande for menneskesmugling og Belgien, Tyskland, Grækenland, Israel, Italien, Japan, Holland, Thailand, Tyrkiet og USA som de største destinationslande.
Det amerikanske udenrigsministerium anslår at der årligt handles omkring 4 millioner mennesker (2005), hvoraf omkring 80% er hunkøn (30% voksne kvinder og 50% piger (børn)). 3.2 millioner handles indenfor nationale grænser og mellem 600.000 og 820.000 over internationale grænser. Omkring 80%-87% bliver solgt til sexslaveri. Handel med kvinder er den hurtigst voksende og tredjemest indbringende form for organiseret kriminalitet i verden – efter våben- og narkohandel – med en årlig omsætning på omkring 60 milliarder kroner, hvor alene tvangsprostitutionsmarkedet er værd over US$ 7 milliarder (2000). Ifølge nogle opgørelser overstiger illegal menneskehandel allerede illegal våbenhandel og narkohandel. Kvindesexslaveri er i dag den mest udbredte form for slaveri.
Handlen er baseret på udbud og efterspørgsel og går næsten udelukkende fra fattige til rige regioner og lande. Siden Sovjetunionens opløsning har de tidligere østeuropæiske stater og sovjetstater (Albanien, Moldavien, Rumænien, Bulgarien, Hviderusland, Ukraine og Rusland) udviklet sig til primære kilder for handlede kvinder. Herfra stammer anslået to tredjedele af handlede kvinder der bliver handlet til prostitution på globalt plan. Omkring 3/4 er førstegangsprostituerede. De primære forbrugere af handlede kvinder er rige lande i Vesten, Mellemøsten og Asien samt Kina og Indien. Vesteuropa (Tyskland, Italien, Holland, Spanien, Storbritannien, Grækenland), Mellemøsten (Tyrkiet, Israel, De Forenede Arabiske Emirater), Japan, Kina, Indien, USA og Canada. Alene i EU er der anslået 500.000 prostituerede kvinder og piger fra Central- og Vesteuropa. Omkring 14.500-17.500 ofre bliver årligt transporteret ulovligt over de amerikanske grænse.
Flere lande fungerer både som donorland, transitland og forbrugsland, men den internationale handel foregår primært fra fattige til rige dele af verden, ligesom den indenlandske handel foregår fra fattige, landlige egne til rigere bycentre.
Den amerikanske regering (Department of State) har udarbejdet en række retningslinjer, specificeret i Trafficking Victims Protection Act (TVPA) fra 2000, der giver nogle grundlæggende minimumsstandarder til bekæmpelse af menneskehandel. Hvert år udgives desuden en rapport (TIP) hvor en række centrale lande analyseres og rangeres efter hvordan og i hvor høj grad de lever op til retningslinjerne. Der er fire klasser: Tier 1, Tier 2, Tier 2 Watch List, og Tier 3 – hvor Tier 3 er den dårligste klasse. Tier 1-lande lever fuldt op til minimumsstandarderne. Tier 2-lande lever ikke op til minimumsstandarderne, men gør substantielle forsøg på at forbedre sig. Tier 2 Watch List -lande lever ikke op til minimumsstandarderne, men gør substantielle forsøg på at forbedre sig, om end det absolutte antal ofre for menneskehandel forbliver meget stort eller er hastigt stigende. Tier 3-lande lever ikke op til minimumsstandarderne og gør intet forsøg på at adressere det.
Rusland; Rusland er en af de største kilder til salg af kvinder til sexslaveri. FN's menneskeretshøjkommissariat (OHCHR) anslår at der siden Sovjetunionens sammenbrud er solgt mere end 500.000 russiske kvinder til lande uden for Rusland (2007). EU er den største importør, men langt fra den eneste. Således at der i dag er handlet russiske prostituerede til over 50 lande. Russiske piger havner som prostituerede i Danmark og resten af Vesteuropa, Nordamerika, Mellemøsten, Kina, Japan, Sydkorea, Thailand, Burma etc., ligeså vel som Rusland er et vigtigt transitland for transport af piger fra de omkringliggende lande på vej til landene på den Arabiske Halvø, Europa, Asien og Nordamerika. Blonde russiske piger bliver i flere lande i Mellemøsten og Asien set som eksotiske og prestigefyldte. Alene i Kina er der op til 15.000 kvinder fra det russiske fjernøsten tvunget i prostitution og 50.000 ud over hele Sydøstasien (2001). Der er også en stor intern kvindehandel fra fattige landlige egne af Rusland til befolkningscentre og til områder langs grænsen til Vesteuropa (Norge, Finland) der fungerer som destination for sexturisme. USA klassificerede i 2006 Rusland som Tier 2 Watch list. FN placerer Rusland i kategorien "Meget høj" på listen over oprindelseslande for ofre for menneskesmugling.Ukraine; Ukraine er primært en kilde for kvinder og piger solgt til international sexslaveri. Anslået en halv million ukrainske piger har været solgt ud af Ukraine mellem 1991 og 1998. Antallet af destinationer er vokset siden 2004 og inkludere nu næste 50 lande. De største destinationer er Tyrkiet, Rusland og Polen. Andre populære destinationer inkluderer Bosnien, De Forenede Arabiske Emirater, Syrien, Kina, Holland, Canada, Tjekkiet, Italien, Israel, Grækenland, Cypern, Serbien, Spanien, Storbritannien, Litauen, Portugal og Japan. Ukrainske piger er den største gruppe af udenlandske prostituerede i Tyrkiet. Piger fra forskellige regioner af Ukraine vil sædvanligvis blive solgt til forskellige lande udenfor Ukraine. Fra det vestlige Ukraine bliver de handlet mod vest, til Tjekkiet og Tyskland. Fra den nordlige del af landet sendes de nordover til Letland, Litauen, Estland og Holland. Fra sydlige ukrainske regioner sendes de videre sydover til Tyrkiet, Grækenland, Italien, Rumænien, Den Arabiske Halvø, Syrien, Israel og Tyskland og fra den østlige del af Ukraine sendes pigerne typisk igennem Rusland og videre til andre lande. USA klassificerede i 2006 Ukraine som Tier 2. FN placerer Ukraine i kategorien "Meget høj" på listen over oprindelseslande for ofre for menneskesmuglingHviderusland; NGOer anslår at 10.000 hviderussiske kvinder årligt bliver ofre for menneskehandel(2005). Landet er både kilde og transitland for kvinder og piger handlet til EU (specielt Tyskland, Polen, Tjekkiet, Litauen og Cypern), Mellemøsten (specielt Israel), Tyrkiet, Rusland, Ukraine og Japan. Kvinder under 30 er de primære ofre. Hviderusland har prøvet at taget en offensiv strategi til bekæmpelse af kvindehandel. Statsfjernsyn har vist oplysningskampagner i den bedste sendetid. I første halvdel af 2005 blev 84 personer dømt for menneskehandel, inkl. lederen af en sexhandelsgruppe der havde solgt 168 kvinder til udlandet og en tidligere minister der havde brugt sin position til at sælge 20 kvinder til Italien. Handlede kvinder har desuden krav på statens beskyttelse, rehabilitation og gratis lægehjælp. USA klassificerede i 2006 Hviderusland som et Tier 2-land. FN placerer Hviderusland i kategorien "Meget høj" på listen over oprindelseslande for ofre for menneskesmugling.Moldavien; fra Moldavien, som er et af de lande der har været værst ramt af kvindehandel, er anslået 140.000 til 400.000 af landets kvinder og piger blevet solgt til prostitution i udlandet – op til 10% af befolkningen. Den primære målgruppe for kvindehandlen er piger og kvinder mellem 15 og 30, 60% er mellem 18 og 24. IOM rapporterer at 12% af de ofre de hjalp var børn, da de var kommet tilbage og 40% var børn på tidspunktet de blev solgt til prostitution. Ofrene kommer ofte fra fattige land- eller byområder med høj arbejdsløshed og uden fremtidsudsigter. Kvinder med kort uddannelse er statistisk set overrepræsenteret, over 50% har kun grundskole og kun 4% har en universitetsgrad, ligesom fattige kvinder er mere udsatte for at blive solgt end mere velstillede – 74% beskrives som enten "fattige" eller "meget fattige". Typisk bliver de lovet et arbejde i udlandet (81%), som dansere, modeller, barnepiger eller husholdere, men ender i stedet i en form for sexslaveri (89%). Den mest almindelige form for rekruttering er personlig kontakt (70%). Hovedparten af ofrene bliver rekrutteret af andre kvinder (51%, 36% bliver rekrutteret af mænd og 10% af begge køn). Af de ofre som IOM har hjulpet har hovedparten været solgt til Tyrkiet (58%), Rusland (16%) og De Forenede Arabiske Emirater (3%). Der er rapporter om kvinder handlet til Libanon, Syrien, Israel, Saudi Arabien, Portugal, Frankrig, Thailand, Storbritannien, Spanien, Bosnien, USA og Australien. Moldavien er også transitland for transport af handlede kvinder fra Ukraine. USA klassificerede i 2006 Moldavien som et Tier 2-land. FN placerer Moldavien i kategorien "Meget høj" på listen over oprindelseslande for ofre for menneskesmugling.IOM har vist filminstruktør Lukas Moodysson film om kvindehandel og tvangsprostitution Lilja 4-ever til 60.000 personer i Moldavien i et forsøg på at dæmme op for den massive kvindehandel.Litauen; Europol anslår at over 1.200 litauiske kvinder og piger årligt bliver ofre for handel, NGOer angiver et betydeligt højere antal. Litauen er også transitland for kvinder og piger transporteret fra Hviderusland, Rusland (Kaliningrad) og Ukraine. USA klassificerede i 2006 Litauen som et Tier 1-land. FN placerer Litauen i kategorien "Meget høj" på listen over oprindelseslande for ofre for menneskesmugling.Bosnien; På ethvert givent tidspunkt er der mellem 600 og 5.000 handlede tvangsprostituerede i Bosnien. Bosnien er hovedsagligt en destination og ikke transitland. Hovedparten af de handlede kvinder kommer ifølge IOM fra Moldavien, mens de resterende kom fra andre tidligere Sovjetrepublikker og østeuropæiske lande, så som Ukraine, Hviderusland og Rumænien. Internationale NATO og FN-fredsbevarende soldater, stationerede i Bosnien efter afslutningen på borgerkrigen 1992-1995, er den drivende kraft bag efterspørgslen. FN soldater har været det primære klientel og FN soldater har været kritiseret for at modtage bestikkelse for ikke at forstyrre bordeldriften, nogle FN soldater har endda selv personligt stået for transport og salg af piger. Som svar på kritikken prøvede FN at neddysse FN-ansattes rolle i kvindehandlen. USA klassificerede i 2006 Bosnien som et Tier 2-land. FN placerer Bosnien i kategorien "Medium" på listen over oprindelseslande for ofre for menneskesmugling, og "Høj" over listen over transitlande.Kosovo; Den serbiske delrepublik Kosovo er et oprindelses-, transit- og destinationsland for international kvindehandel. Der er også en betydelig intern handel på omkring 65% af alle handler. Internationalt handlede kvinder kommer hovedsagligt fra Moldavien, Albanien og Bulgarien. Meget lig Bosnien udløste FN’s tilstedeværelse i Kosovo som afslutning på Kosovokrigen en stor vækst i kvindehandel og tvangsprostitution. FN placerer Kosovo i kategorien "Høj" på listen over destination for ofre for menneskesmugling og "Høj" på listen over transitlande.Irak; Mange irakiske kvinder på flugt fra Irakkrigen bliver i desperation tvunget ud i prostitution i flugtlandet, mens andre bliver solgt til de omkringliggende lande; Syrien, Jordan, Qatar, De Forenede Arabiske Emirater, Tyrkiet og Iran. Alene i Syrien anslås der at være omkring 50.000 irakiske ofre, ofte meget unge teenagepiger, tvunget i prostitution, hvilket har gjort Syrien til en destination for sexturister fra de andre arabiske lande i Mellemøsten, især fra det konservative Saudi Arabien, der betaler høje priser for jomfruer.
Iran; Prostitution i Iran har været i hastig vækst. Alene i Teheran er der mellem 84.000 og 300.000 prostituerede, mange af dem tvunget. Handlen med iranske prostituerede er også international, med tusindvis af unge iranske piger solgt til omkringliggende lande, hovedsagelig langs den Persiske Bugt (Kuwait, Qatar, Saudi Arabien, De Forenede Arabiske Emirater) samt Pakistan og Tyrkiet. Også Vesteuropa har købt iranske piger, således anslås det at omkring 10-15% af de prostituerede i Belgien, Holland og Italien er fra Iran. Dette har taget sådan et omfang at Interpol mener at salg af iranske piger er en af de mest profitable forretninger i Iran for tiden. En ting der presser unge iranske piger i armene på bagmændene er det store antal piger der er løbet hjemmefra og lever på gaden i landets storbyer. De løber hjemmefra for at slippe væk fra fundamentalistiske restriktioner, mishandling eller forældrenes narkomisbrug. Eftersom Iran ikke giver enlige piger eller kvinder store muligheder havner de på gaden, hvor 90% ender i prostitution. Det er også udbredt at forskellige mullaher er involveret i handlen med pigerne, hvilket gør en håndtering af problemet endnu mere kompliceret. Iran er også destination for kvinder og piger fra Afghanistan der tvinges til prostitution i Iran. USA klassificerede i 2006 Iran som et Tier 3-land. Den dårlige karakter gives hovedsagelig fordi Iran ikke beskytter ofre for menneskehandel og tvangsprostitution med i stedet straffer dem med bank, fængsling og henrettelser i henhold til landets islamiske "morallove".Nepal; En anslået 12.000 nepalesiske kvinder og piger bliver årligt solgt til sexslaveri på indiske bordeller, hvor i alt mellem 70.000 og 375.000 nepalesiske prostituerede arbejder på et givent tidspunkt. Nepalesiske kvinder og piger, specielt jomfruer, foretrækkes i Indien pga. deres lyse hud. Pigerne bliver solgt for 50.000 – 70.000 indiske rupee (6.500 – 9.000 kr.), de opholder sig i gennemsnit på bordellet i 24 måneder – des yngre pigerne er, des længere tid på bordellet. Omkring 25% var under 14 år da de først blev solgt, og mere end halvdelen var under 16, den gennemsnitlige salgsalder er omkring 15. I gennemsnit skal de servicere 14 kunder om dagen. En stor del får utilstrækkelig mad og 3/5 rapporterer at kunderne slet ikke eller kun i begrænset omfang bruger kondom. En undersøgelse af tilbagevendte kvinder har vist at omkring 38% er blevet smittet med HIV/AIDS, så vel som andre kønssygdomme og med tuberkulose. Omkring halvdelen bliver lokket og snydt med tilbud om arbejde og 28% med falske ægteskabstilbud. USA klassificerede i 2006 Nepal som et Tier 2-land. FN placerer Nepal i kategorien "Høj" på listen over oprindelseslande for ofre for menneskesmugling.Nordkorea; Nordkoreanske kvinder bliver solgt til Kina. Den primære offergruppe er nordkoreanske flygtninge i Kina, der opholder sig illegalt i landet og risikere at blive deporteret tilbage til Nordkorea hvis de bliver opdaget af myndighederne. Personer der sendes tilbage til Nordkorea risikere strenge repressalier; arbejdslejre eller henrettelse eller at hele familien kan blive arresteret. Det anslås at omkring 300.000 nordkoreanere er flygtet til Kina, hvoraf halvdelen er kvinder og en tredjedel af kvinderne havner i en salgssituation. Kvinderne bliver også i mindre omfang hentet inde fra Nordkorea. De sælges både til ægteskab og som konkubiner og til regulær prostitution. I den lokale jargon blandt menneskehandlerne, omtales kvinderne som "svin". Kvinderne som er mellem 17 og 40, sælges i Kina for mellem 2.000 yuan (1.400 kr) og 20.000 yuan (14.000 kr), afhængig af alder og udsende(2007). USA klassificerede i 2006 Nordkorea som et Tier 3-land for dets manglende anerkendelse af menneskehandel og for manglende beskyttelse af ofre for menneskehandel, og for straf, inkl. tortur og henrettelser, af ofre.
Danmark; Danmark er primært et destinations- og transitland for kvinder solgt fra Ukraine, Moldavien, Rusland, de baltiske stater, Thailand og Nigeria. Politiet anslår at der er omkring 6.000 prostituerede i Danmark, hvoraf omkring 2.500 er udlændinge. De udenlandske prostituerede kommer hovedsagelig fra Asien (inkl. ca. 1.000 fra Thailand), Øst- og Centraleuropa (ca. 1.000 fra de baltiske lande, Polen, Tjekkiet, Slovakiet, Ungarn og Bulgarien), Sydamerika, og som noget forholdsvist nyt, fra Afrika (inkl. ca. 250 fra Nigeria og Uganda).Politiet skønner at langt hovedparten af de udenlandske prostituerede i Danmark er kommet dertil frivilligt og velvidende hvad de skal lave i Danmark, og det er en meget lille del – maksimalt 1%-5% (25-125) – der bliver solgt til Danmark mod deres vilje. Samtidigt mener politiet dog at selvom kvinderne har være vidende om prostitutionen, så er den form for prostitution de bliver afkrævet når de først er kommet til landet og de medfølgende omstændigheder ofte af en hel anden karakter end hvad de havde forestillet sig, eller var blevet stillet i udsigt. Typisk har de kun begrænset kontrol over egen færden, indtjening, sexformer og kunder. Kvinderne tror måske det er en til to kunder om dagen, i stedet bliver de mødt med trusler, tæv, voldtægt, indespærring, krav om at betjene langt flere kunder (15-30) og med fiktiv gæld, som skal afbetales før de kan begynde at spare penge op til dem selv. Desuden oplever flere at kvinderne at bagmændene ændrer aftaler efter de er kommet til landet, at de bliver handlet eller byttet til andre byer og lande og nogle af kvinderne får frastjålet deres opsparing når de forlader landet. USA klassificerede i 2006 Danmark som et Tier 1-land. FN placerer Danmark i kategorien "Høj" på listen over destination for ofre for menneskesmugling.Storbritannien; Storbritannien er primært et destinationsland for kvinder og piger solgt til prostitution. Landet anses ofte som et blødt eller let handelsland pga. dets liberale immigrationspolitik. USA klassificerede i 2006 Storbritannien som et Tier 1-land. FN placerer Storbritannien i kategorien "Høj" på listen over destination for ofre for menneskesmugling.Japan; I Asien er Japan den største destination for kvindehandel, specielt med kvinder fra Filippinerne og Thailand, men ofre kommer fra hele Sydøstasien, samt Kina, Østeuropa og til en mindre grad Latinamerika. Intern kvindehandel med japanske kvinder er ikke længere et problem (2005). En udbredt form for kvindehandel er thaipiger der bliver snydt til Japan og der solgt til Yakuza-kontrollerede bordeller hvor de tvinges til at arbejde deres "gæld" (købspris) af. En form for gældsslaveri hvor gælden, der skal afdrages typisk beløber sig til mellem 3 og 5 millioner yen (140.000 – 230.000 kr.) – som kommer oven på løbende udgifter så som husleje, dagligdags fornødenheder, etc. USA klassificerede i 2006 Japan som et Tier 2-land. FN placerer Japan i kategorien "Meget høj" på listen over destination for ofre for menneskesmugling.Kina; Intern kvindehandel er et vedblivende problem i Kina, med et anslået minimum på 10.000 til 20.000 årlige ofre, heraf 90% kvinder og børn. UNICEF anslår at 250.000 kinesiske kvinder og børn blev handlet i 2003. Primært foregår den interne handel fra fattigere indlands provinser (Anhui, Henan, Hunan, Sichuan, Yunnan og Guizhou) til rigere kystprovinser. Derudover er Kina destination for kvinder handlet fra Rusland, Laos, Nord Korea, Vietnam og Burma. Kvinderne bliver købt både til prostitution og til hustruer og konkubiner. USA klassificerede i 2006 Kina som et Tier 2 Watch List-land. FN placerer Kina i kategorien "Meget høj" på listen over oprindelseslande for ofre for menneskesmugling og "Høj" på listen over destinationslande.Tyrkiet; Tyrkiet er et vigtigt transit- og destinationsland for kvinder og piger primært til sexslaveri. Ofrene kommer hovedsagligt fra Ukraine (60%), Moldavien, Hviderusland og Rusland. Der er også en mindre men voksende intern kvindehandel med tyrkiske ofre. Tyrkiske menneskehandlere er berygtede for at bruge ekstrem vold mod deres ofre og trusler mod deres familier. Kvindehandel er ulovligt under tyrkisk lov, men ifølge IOM håndterer myndighederne ofte sager af kvindehandel og tvangsprostitution som frivillig ulovlig immigration og frivillig prostitution. USA klassificerede i 2006 Tyrkiet som et Tier 2-land. FN placerer Tyrkiet i kategorien "Meget høj" på listen over destination for ofre for menneskesmugling og "Høj" på listen over transitlande.
I 1949 vedtog FN en konvention mod menneskehandel og tvungen prostitution; "The Convention for the Suppression of the Traffic in Persons and of the Exploitation of the Prostitution of Others".
I 1979 vedtog FN en kvindekonvention, der pålægger de lande, der har skrevet under, at indføre lovgivning der forbyder enhver form for kvindehandel og udnyttelse af kvinder til prostitution. Danmark ratificerede kvindekonventionen i 1983.
I 2000 underskrev 120 lande, inklusive Danmark, Palermo-protokollen i en større pakke mod international kriminalitet. Protokollen pålægger landene også at gøre noget ved efterspørgslen på handlede kvinder indenfor egne grænser og fungerer som grundlag for den danske lovgivning mod kvindehandel.
Siden juni 2002 har menneskehandel været omfattet af en særlig bestemmelse i straffeloven; § 262a. § 262a har en strafferamme på 8 års fængsel for den, der "rekrutterer, transporterer, overfører, huser eller efterfølgende modtager en person, hvor der anvendes eller har været anvendt 1) ulovlig tvang efter § 260, 2) frihedsberøvelse efter § 261, 3) trusler efter § 266, 4) retsstridig fremkaldelse, bestyrkelse eller udnyttelse af en vildfarelse eller 5) anden utilbørlig fremgangsmåde med henblik på udnyttelse af den pågældende ved kønslig usædelighed, tvangsarbejde, slaveri eller slaverilignende forhold eller fjernelse af organer.".
Kvinder der har været solgt til prostitution i Danmark bliver normalt udvist, men får en udrejsefrist på 30 dage. I mange andre lande er der lovgivning der tillader de handlede kvinder at blive i landet, hvis de hjælper i efterforskningen mod bagmændene. I USA er der et system med T visum, der sørger for at kvinderne kan blive i landet i mindst tre år, hvorefter de er berettigede til permanent opholdstilladelse.
I Tyskland og Finland er køb af sex med handlede kvinder forbudt, hvor sex med enhver form for prostituerede er forbudt i Sverige. I Danmark blev et folketingsforslag om en kriminalisering af køb af sex hos prostituerede, der er ofre for kvindehandel, forkastet i 2006 om end den danske justitsminister Lene Espersen i 2007 udtalte at danske sexkunder der har sex med handlede og tvangsprostituerede kvinder kan sigtes for voldtægt hvis de er vidende om at kvinden er tvangsprostitueret. Venstres medlem af Europa-Parlamentet Karin Riis-Jørgensen arbejder på at indfører et forbud efter finsk forbillede i Danmark.
Mellem den 8. juni 2002, hvor den specielle paragraf for menneskehandel trådte i kraft, og 29. september 2006, er 13 sager blevet ført til succesfuld domsafgørelse i skyldsspørgsmålet.
I 2000 blev en 27-årig lettisk prostitueret ved navn Natalija Ivanova samt en dansk prostitueret dræbt på en massageklinik i Randers. Dobbeltmordet er stadig ikke opklaret. I forbindelse med eftersøgningen blev det klart, at hun var blevet fragtet til Danmark for at arbejde som prostitueret. Ni danske mænd blev anklaget for at drive et internationalt netværk, der handlede med baltiske kvinder, og for at have fragtet 80 baltiske (hovedsagelig lettiske) kvinder til Danmark. Politiet mente at pigerne var blevet udnyttet af bagmændene og ikke selv fik andel i indtægterne. Det blev anslået, at de anklagede havde tjent mellem 3 og 4 millioner kroner på pigerne. De ni blev dømt i byretten, men senere frifundet i højesteret som følge af mangel på beviser.I juli 2004 blev to 19-årige litauiske piger solgt til prostitution på et bordel i Århus, hvor de var indespærret sammen med en række andre baltiske piger i samme situation. Efter en måned i Århus lykkedes det to af de andre kvinder på bordellet at flygte til politiet, som lukkede bordellet og sendte pigerne hjem. Men i lufthavnen i Vilnius ventede bagmændene på de tilbagesendte piger og solgte straks to af dem til et bordel i Tyskland. Her blev den ene frigivet efter at telefondamen i bordellet havde tippet politiet om den voldelige mishandling hun blev udsat for. Herefter kom hun tilbage til Danmark, hvor politiet med hendes vidneudsagn fik bagmændene bag det danske bordel dømt for organiseret kvindehandel. Efter retssagen blev hun igen udvist af Danmark.I juli 2006 blev to svenske mænd på hhv. 52 og 37 år med roma-baggrund dømt for menneskehandel med en 17-årig slovakisk pige. Pigen var blevet solgt for 25.000 kr. til en 58-årig svensk førtidspensionist i Lund, som ville have hende til kone. Hun lavede mad, gjorde rent og havde sex med ham et par uger, hvorefter hun flygtede til København. Hun blev da eftersøgt blandt romaer i Malmø og København og observeret på gaden i København, hvor de to mænd passede hende op og tvang hende ind i en bil på vej tilbage til Sverige. De blev imidlertid stoppet af politiet. De blev dømt hhv. ti måneders og seks måneders fængsel, og udvisning af Danmark med indrejseforbud i fem år.I marts 2007 blev otte personer anholdt for at importere kvinder fra Afrika til Danmark og sælge dem til prostitution.I juli 2007 blev en 40-årig nigeriansk herboende kvinde idømt 2 års fængsel for menneskehandel med fire nigerianske kvinder, som var blevet lokket til Danmark med løfte om regulært arbejde men i stedet blevet truet til at prostituere sig. Den dømte blev desuden udvist af Danmark i en periode på 10 år og dømt til at betale 50.000 kroner i erstatning.I oktober 2007 blev tre mænd anholdt for kvindehandel på to bordeller i København med piger fra Østeuropa og Sydamerika.I december 2007 blev en herboende 55-årig kroat og hans 27-årig tjekkiske samlever idømt hhv. tre et halv og to års fængsel for menneskehandel og rufferi for handel med fire tjekkiske kvinder og for i en periode på halvandet år med tvang, frihedsberøvelse, trusler eller anden utilbørlig fremgangsmåde at have tvunget dem i prostitution.I april 2008 blev en mænd og en kvinde anholdt i Århus for at have importeret kvinder og piger fra Østeuropa til Danmark. Identiteten på to af de handlede piger er kendt; de er hhv. 17 år 20 år, og var blevet lokket til landet med løfte om normalt arbejde. Angiveligt skulle de anholdte have tjent 1,5 millioner på at tvinge de to piger til prostitution. De anholdte er sigtet for rufferi, menneskehandel og ulovlig frihedsberøvelse.I oktober 2008 i forbindelse med anholdelsen af 13 nigerianske prostituerede i København, blev en herboende 26-årig nigeriansk kvinde varetægtsfængslet, sigtet for menneskehandel. Hun skulle angiveligt have tvunget de prostituerede kvinder til at aflevere penge til hende og til ukendte bagmænd.Ligeledes i oktober 2008 blev et dansk/thailandsk ægtepar varetægtsfængslet for kvindehandel og rufferi. De er sigtet for at have hentet mindst 40 kvinder fra Thailand til prostitution på en københavnsk massageklinik. Indtjeningen på denne handel skulle angiveligt have været omkring 3 millioner kroner.I december 2010 blev ni herboende rumænere dømt for kvindehandel, for at have handlet otte kvinder og sendt dem på gaden omkring Halmtorvet og Kødbyen i København. Lederen af netværket, samt hans medhjælper, blev idømt hver tre års fængsel. Flere andre to et halvt år. Syv blev derudover udvist af Danmark efter endt fængselsophold.
En effektiv strategi til bekæmpelse af kvindehandel må nødvendigvis indeholde elementer af både Forebyggelse, Offerbeskyttelse og Kriminalisering (Prevention, Protection and Prosecution). En offerorienteret strategi bør desuden adressere befrielse, rehabilitering og reintegration (rescue, rehabilitation, and reintegration).
I december formulerede den danske regering en handlingsplan til bekæmpelse af kvindehandel for perioden 2003 til 2006. Handlingsplanen havde som hovedområder: Støtte til ofrene og forebyggelse.
Støtte til ofrene: Støtte til ofrene for kvindehandel omfattede en model for kvindernes ophold i Danmark indtil udvisning (el. hjemsendelse, perioden op til hjemsendelse kaldes: "refleksionsperioden") samt en struktureret hjemsendelsesplan. Ofrene havde i 2003 lov til at blive i Danmark i 15 dage før de blev udvist, det blev senere i 2006 sat op til 30 dage, og igen i slutningen af 2006 til 100 dage. Planen inkluderede:
Samarbejdsaftaler mellem danske myndigheder, NGOer og tilsvarende i kvindes hjemland
Udvikling af et international NGO netværk, med deltagelse af danske og udenlandske NGOer
Udvikling af et ambassadenetværk hvor østeuropæiske ambassader informeres om handlingsplanenForebyggelse: Forebyggelsen involverer en oplysningskampagne mod potentielle danske kunder for at begrænse efterspørgslen samt information og kontakt rettet mod ofre for kvindehandel. Planen inkluderede:
Oprettelse af en "hotline" hvor ofre for kvindehandel kan få sundhedsoplysninger og kontakte politiet
Oprettelse af nogle opsøgende kontaktteams til information og rådgivning i miljøet
Oprettelsen af tema om kvindehandel på ligestillingsministeriets hjemmeside (www.ligestillingsminister.dk)
Udarbejdelsen af skriftlig informationsmateriale til udenlandske kvinder i prostitution
I marts 2007 blev en ny handlingsplan lanceret for perioden 2007 til 2010. Handlingsplanen indeholder følgende mål:
2007: At sætte menneskehandel på dagsordnen i internationale fora, så som EU og Nordisk Ministerråd
2008: Etablering af en praksis, så alle registrerede handlede får tilbudt forberedt hjemsendelse.
2009: Mindst 10 % af den danske befolkning skal kende til problemerne omkring menneskehandel
2009: Mindst 40 % af prostitutionshandlede kvinder og piger får social støtte og hjemsendt i samarbejde med NGOer.
2009: Danske myndigheder skal have rapporter tilbage om mindst 50 % af de hjemsendte ofre fra lokale myndigheder eller NGOer.
Solgt til Sex (2007), Jens Høvsgaard, forlag: People's Press, ISBN 87-7055-219-3
Mennesker til salg – Om menneskesmugling, prostitution og børnearbejde (2003), Anne Mette Skipper, forlag: JPBøger, ISBN 87-90959-32-9
Kroppe over grænser – Når kvinder handles til Danmark (2001), Ulrikke Moustgaard, forlag: Informations Forlag, ISBN 87-7514-057-8

Kystbanen er den dobbeltsporede og elektrificerede jernbanestrækning mellem København H og Helsingør. Den 46 km lange bane åbnede i 1897 med udgangspunkt i Østerport Station. Banen elektrificeredes i 1986 som den første jernbanestrækning i Danmark uden for S-banenettet samtidig med, at godstrafikken ophørte. Siden 1998 har trafikken på banen været integreret med Kastrupbanen og siden 2000 med Øresundsforbindelsen. DSB Øresund overdrog i december 2015 driften af Kystbanen til moderselskabet DSB.
Kystbanen er i dag en af de mest trafikerede strækninger på jernbanenettet i Danmark. I dagtimerne er der mellem tre og ni tog i timen i hver retning. I 2012 rejste 9,7 mio. passagerer med Kystbanen, og den kundeoplevede rettidighed var i 2012 og 2013 omkring 90 % efter en række år med lav rettidighed. I både 2012 og 2013 døjede banen med for mange togsæt på værksted, hvilket af og til gav trængsel i togene.
Kystbanen betjenes primært af de dansk-svenske Øresundstog. Ifølge Banedanmark kan strækningshastigheden øges fra 120 til 160 km/t mellem Klampenborg og Snekkersten, når signalprogrammet forventes udrullet i 2021. Hastighedsopgraderingen er dog sat i bero, da projektet ville blive dyrere end først antaget.
Allerede i jernbanens barndom havde der været planer om en jernbane mellem København og Helsingør. I 1863 åbnede forbindelsen mellem København og Klampenborg som en slags udflugts- og turistrute, og året efter, i 1864, førtes Nordbanen (København – Hellerup – Hillerød) igennem til Helsingør. Før Kystbanen anlagdes, havde jernbanetrafikken mellem København og Helsingør skulle gå ad Nordbanen via Hillerød. I 1890 fremsatte den daværende indenrigsminister H.P. Ingerslev et lovforslag om en statsbane mellem Klampenborg og Helsingør, men der skulle gå fire år med diskussioner og forhandlinger, inden landmålerne i september 1894 kunne afslutte udstikningen, og selve anlægsarbejdet kunne påbegyndes.Krigsministeriet ville gerne have en bane til Vedbæk, så længe banen ikke blev bygget så tæt på kysten, at den kunne beherskes af en fjendtlig flåde i Øresund, og så længe banen kunne fjernes hurtigt. Forstvæsenet havde intet imod en jernbane – bare der ikke skulle fældes så meget som et eneste træ.Mange borgere deltog også aktivt i debatten om linjeføringen og placeringen af stationerne. 
Som følge af servitutter nedlagt af Krigministeriet måtte Nordbanen gå i en stor bue ud over søerne til Nørrebro og videre mod Øresundskysten ved Hellerup. Hellerup Station anlagdes i 1860'erne, fordi Nordbanen og Klampenborgbanen skiltes her – ikke fordi der som sådan var behov for en station.Strækningen mellem Østerport og Hellerup toges således først i brug ved åbningen af Kystbanen den 2. august 1897. Østerport – der i 1897 blev Kystbanens endestation – kaldtes oprindeligt Kystbanestationen, Østerbro, København Ø og Østbanegaarden. DSB's hovedarkitekt Heinrich Wenck stod også bag Østbanegaarden, der som et krav fra Krigsministeriet opførtes som en midlertidig bygning. Først 20 år senere toges strækningen fra Københavns Hovedbanegård til Østerport i brug, hvorfor Kystbanen i sin nuværende skikkelse først fylder 100 år den 1. december 2017. Indtil 1923 var strækningen mellem Rungsted og Snekkersten enkeltsporet. Kystbanen elektrificeredes i 1986 som den første jernbanestrækning i Danmark uden for S-banenettet. Samtidig ophørte godstrafikken, da Danlink-ruten fra Københavns Frihavn til Helsingborg etableredes. Siden 1998 har trafikken på Kystbanen været integreret med Kastrupbanen og siden 2000 med Øresundsforbindelsen. 
Banen er anlagt i et varieret landskab med skov og åbne landskaber og passerer Strandmøllebroen syd for Skodsborg. Der er udsigt til Øresund bl.a. mellem Helsingør og Snekkersten, ved Skodsborg og ved Eremitagesletten. 
Kystbanen betjener i alt 14 stationer. De fleste af stationerne er etableret i 1897, da Kystbanen åbnede mellem Østerport og Helsingør, og størsteparten af stationsbygningerne er tegnet af DSB's hovedarkitekt Heinrich Wenck. Nogle af stationerne er først etableret senere som billetsalgssteder. Dette gælder fx Espergærde i 1898 og Kokkedal i 1916. 
De største stationsbygninger ligger ved de oprindelige endestationer i Helsingør (1897-) og henholdsvis Østerport (1897-1917) og København H (1917-). Mellem Østerport og Helsingør ligger de største stationsbygninger i Skodsborg og Vedbæk. De fleste stationer mellem Østerport og Helsingør betjener Kystbanen med to perroner og to perronspor. Dog har Klampenborg to gennemkørselsspor mellem Kystbanens to perronspor, Rungsted Kyst har tre perroner og tre perronspor, og Nivå har tre perronspor og to perroner. Snekkersten har tre perroner og fire perronspor, når Lokalbanens spor og perroner regnes med.
Stationerne i Helsingør, Snekkersten og Espergærde ligger i Helsingør Kommune. Stationerne i Humlebæk og Nivå ligger i Fredensborg Kommune, og Kokkedal Station ligger på grænsen mellem Fredensborg og Hørsholm Kommune. Stationen i Rungsted Kyst ligger i Hørsholm Kommune, stationerne Vedbæk og Skodsborg ligger i Rudersdal Kommune, Klampenborg Station i Gentofte Kommune,  og stationerne Hellerup, Østerport, Nørreport og København H ligger i Københavns Kommune.
Alle stationer undtagen Klampenborg, Skodsborg og Vedbæk har siden udliciteringen af Kystbanen i januar 2009 haft 7-Eleven-butikker med kiosk- og billetsalg.
Udskiftningen af damptogene med motortog indledtes i 1935 men afsluttedes først i 1965. Oprindeligt fremførtes kystbanetogene af damplokomtiverne litra K eller litra O og siden af litra S, som var anskaffet i 1920'erne. Fra omkring 1960 anvendtes hovedsageligt de dieselelektriske lokomotiver litra MX, MY og senere MZ og ME.
Elektrificeringen af Kystbanen indledtes ved, at den første mast blev rejst ved Nivå i 1982 og afsluttedes den 19. marts 1986, hvor el-driften uden for S-banen havde danmarkspremiere med litra EA-lokomotiverne.
Et særkende for Kystbanen er, at strækningen ikke betjenes af S-tog, selv om der kun er mellem 3 og 6 km mellem stationerne. Navnlig i 1980'erne, 1990'erne og 0'erne har Kystbanen været betjent af den nyeste generation af fjerntog. Fra DSB's første el-drevne lokomotiver, litra EA (fra 1986) til de elektriske IR4-tog (litra ER), som påbegyndte trafik på Kystbanen i midten af 1990'erne. I myldretiden suppleres basistogsystemerne af hurtige pendlertog, der mellem Østerport og Humlebæk oprindeligt kun standsede i Rungsted Kyst. I 00'erne kørtes myldretidstogene med forskelligt materiel, herunder dobbeltdækkertog fremført med diesellokomotivet litra ME. Driften med dieseltog ophørte definitivt i forbindelse med udliciteringen i januar 2009, da Øresundstogene overtog hele driften af Helsingør-Malmö systemet, og IR4 driften af Nivå-Kastrup systemet. Da de ti nye Øresundstogsæt (togsæt nr. 4391-4400) sattes i drift i 2010 og 2011, overtog Øresundstogene også størstedelen af trafikken i Nivå-Kastrup systemet. IR4 kan dog stadig opleves da de bruges i de tidlige morgentimer og sene aftentimer, og desuden det primære materiel i myldretidstogene til og fra Helsingør. En del af disse videreføres til og fra Roskilde og Ringsted.
Overordnet set er der seks tog i timen og dermed tilnærmelsesvis 10-minutters drift i hver retning fra tidlig morgen til sen aften mellem CPH Lufthavn og Østerport Station. I dagtimerne er der seks tog i timen i begge retninger fra CPH Lufthavn til Tårnby, Ørestad, København H, Nørreport, Østerport, Hellerup, Kokkedal og Nivå. I myldretiden er der endvidere seks tog i timen, der betjener Helsingør, Snekkersten, Espergærde, Humlebæk, Kokkedal, Rungsted Kyst, Østerport, Nørreport og København H. I myldretiden er der således ni tog i timen i hver retning, der betjener Kokkedal og Østerport. Fra august 2013 til april 2014 standsede Kystbanens tog ikke på Nørreport Station som følge af ombygningen af stationen.
Alle tog fortsætter i Sverige videre fra Lund mod enten Helsingborg/Halmstad/Göteborg, Alvesta/Växjo/Kalmar eller Hässleholm/Kristianstad/Karlskrona sådan at disse strækninger betjenes mindst en gang i timen.
20-minutters drift Nivå – Østerport – København H – CPH Lufthavn. Stop ved alle stationer.
I myldretiden om morgenen og om eftermiddagen videreføres disse tog over Øresund enten til/fra Hässleholm eller Helsingborg.Aftentimer mandag – søndag
20-minutters drift Helsingør – Østerport – København H – CPH Lufthavn. Stop ved alle stationer.
20-minutters drift Østerport – København H – CPH Lufthavn – Malmö – Lund. Stop ved alle stationer.
Timedrift Helsingør – Østerport– København H – CPH Lufthavn dog kun nat efter fredag og lørdag. Stop ved alle stationer.Myldretid
20-minutters drift Helsingør – Østerport – København H. Der køres uden stop Humlebæk – Kokkedal og Rungsted Kyst – Østerport. Der køres i begge retninger både morgen og eftermiddag. Enkelte af disse tog videreføres til/fra København H som enten regionaltog til/fra Ringsted eller Slagelse.
I tilfælde af planlagte infrastrukturarbejder (fx sporarbejde eller broarbejde) annonceres nogle uger i forvejen en særkøreplan, der fx kan indebære ændret standsningsmønster og erstatningstransport med togbus. En særkøreplan skal altid være tidsbegrænset.
Grundet den stigende flytningeindvandring til Sverige indførte den svenske regering, i slutningen af 2015, transportøransvar mod Danmark. I perioden fra 4/1-2016 og til d.23/4-2017 kørte der derfor ingen direkte tog mellem København H og Malmø C idet alle passagerer skulle have foretaget kontrol af ID i CPH Lufthavn før indrejse til Sverige. 
Dette tiltag gjorde at DSB og Skånetrafikken måtte indføre en særkøreplan sådan at de før gennemkørende tog fra Helsingør nu kun kørte til København H. 
Passagerer som skulle videre måtte så benytte sig "Nivå-togsystemet" som forsatte med hidtil med tog hvert 20.minut gennem det meste af døgnet. 
I CPH Lufthavn skulle alle passagerer mod Sverige igen skifte tog som efter ID-kontrol afgik fra separat perron hvert 20.minut som hidtil.  
Fra og med 24/4-2017 kørte der igen direkte tog mellem Helsingør og Malmø C. ID-Kontrollen i CPH lufthavn fortsatte dog sådan at alle passagerer som ankommer med toget fra Helsingør skal stige ud for at blive kontrolleret inden de kan forsætte med samme tog over Øresund. 
I modsat retning var der ingen ændringer, her fortsætter togene fra Malmø direkte til København H.
I tilfælde af akut opståede trafikale problemer (fx køreledningsnedfald eller bombealarmer) har DSB en offentliggjort nødkøreplan for dagtimerne, der kan iværksættes med kort varsel:
20 minutters drift Helsingør – Østerport – København – CPH Lufthavn – Malmö  – Lund med stop ved alle stationer.
Følgende rejsetider (angivet i timer og minutter) er de kortest mulige på udvalgte rejserelationer ifølge køreplanen for 2014:
Udliciteringen af Kystbanen besluttedes i 2003 og 2004 og var den blot anden udlicitering af togtrafik i Danmark, efter at Arriva overtog regionaltrafikken i Midt- og Vestjylland i 2003 efter DSB. Baggrunden for udbuddet var trafikaftalen af 5. november 2003, hvoraf det bl.a. fremgik, at der i perioden 2005-2014 skulle udliciteres en tredjedel af DSB's nuværende togkilometerproduktion ekskl. fjerntrafikken mellem landsdelene og S-togstrafikken.
Rammerne for udliciteringen på dansk side var aktstykke 13 af 17. august 2006 og aktstykke 132 af 28. april 2008. Den danske regering aftalte med det svenske trafikselskab, Skånetrafiken, at udskyde udliciteringen af togtrafikken i Skåne, så det passede sammen med det danske udbud. Trafikstyrelsen og Skånetrafiken kunne derfor tilrettelægge og gennemføre udbuddet af Kystbanen og den svenske del af Øresundstrafikken som to tæt koordinerede udbud.  Formålet med en samlet udbudsrunde med to samtidige og tæt koordinerede udbud var at medvirke til at styrke integrationen og mobiliteten i Øresundsregionen og sikre en fremtidig togdrift af høj kvalitet på konkurrencemæssige vilkår, således at trafikken omkring Øresund kunne afvikles på den bedst mulige måde til den bedst mulige pris.
Ved udbudsfristens udløb i februar 2007 havde seks selskaber budt på Kystbanen og Øresundstrafikken, heriblandt Arriva, Deutsche Bahn og SJ. Det var dog DSBFirst, der i juni 2007 tildeltes kontrakten med virkning fra januar 2009 blandt andet fordi DSBFirsts tilbud ifølge Trafikstyrelsen lå 20-25 % under den pris, DSB hidtil havde fået for at drive de pågældende danske strækninger. I december 2011 måtte DSBFirst som følge af dårlig økonomi afgive den svenske kontrakt til Transdev (tidl. Veolia Transport). DSBFirst fortsatte på den danske side under navnet DSB Øresund. 
Fra og med køreplanskiftet d.13/12-15 overtog DSB, uden nævneværdige ændringer, alle DSB Øresunds aktiviteter som fra samme dag ophørte som selvstændigt jernbaneselskab.
Togtrafikken mellem København H og Malmø er man dog stadig fælles om, idet hvert andet tog over broen fremføres af DSB hhv Transdev personale.
Som følge af for mange forsinkelser og dårlig kundeinformation foreslog den daværende transportminister Lars Barfoed i november 2009, at Kystbanen skulle inddrages i S-togssystemets drift, når kontrakten om Kystbanen skulle fornys i 2018. Professor Alex Landex fra DTU vurderede dog, at det ville skabe en række tekniske udfordringer at omdanne Kystbanen til S-tog.Den 2. maj 2011 under den daværende transportminister Hans Christian Schmidt præsenterede en ekspertgruppe  under Trafikstyrelsen en screeningsrapport om at udskifte fjerntogene med S-tog for at øge robustheden i køreplanen. Ifølge rapporten er der ikke væsentlige rejsestrømme mellem den traditionelle Kystbane og de svenske strækninger. Helsingørs daværende borgmester Johannes Hecht-Nielsen var begejstret for ideen, fordi S-tog med den nuværende betjeningsfrekvens ville give en samfundsøkonomisk gevinst på 3,8 procent. Hvis hele strækningen nord for Nivå udvidedes til 10-minuttersdrift hele dagen og ikke kun i myldretiden, ville den økonomiske gevinst være 7,4 procent med potentiale for 1,4 millioner nye passagerer.Efter at rettidigheden øgedes i løbet af 2012, har S-tog på Kystbanen dog ikke været drøftet fra officiel hold.
I 2009-2011 var den kundeoplevede rettidighed (dvs. den samlede rettidighed) på Kystbanen og Kastrupbanen mellem 81 og 83 %. I 2012 og 2013 steg den til omkring 90 %. Et tog tæller som forsinket, hvis det er forsinket mere end 4 minutter og 59 sekunder.
Kystbanen befordrer dagligt ca. 37.000 passagerer. I perioden 2009-2012 rejste mellem 9,7 og 10,4 mio. passagerer med Kystbanen om året. I 2010 betød sporarbejder på Klampenborgbanen et øget antal passagerer på Kystbanen. I 2012 havde arbejdet med Nordhavnsvejen og sporarbejder omkring Hovedbanegården (KØR-projektet) en negativ indvirkning på passagerudviklingen.
I perioden 2009-2012 var kundetilfredsheden mellem 6,44 og 6,80 på en skala fra 1-10.
I det meste af kontraktperioden med DSBFirst og siden DSB Øresund har det tilsyneladende været et problem, at der var flere togsæt på værksted end tilladt i forhold til kontrakterne med Transportministeriet og Öresundståg AB. I 2012 fremgik det af et svar til Transportudvalget, at der i januar var 20 togsæt ude af drift ud af den samlede pulje på 101 Øresundstogsæt.I sommeren 2013 var der fortsat for mange tog på værksted: 15 togsæt på trods af at der ifølge kontrakten maksimalt måtte være 9 togsæt ude af drift. Administrerende direktør hos DSB Vedligehold, Steen Schougaard Christensen, erkendte, at togmanglen betød forringelser for kunderne, fordi kunderne oplever, at der kan være trængsel. Ifølge DSB Vedligehold havde det været særligt slemt i juli, hvor to togsæt havde været ude i længere tid efter at have påkørt elge. Samtidig har værkstedet fast ét tog ude for at gøre den samlede flåde på 109 togsæt klar til enmandsbetjening. Værkstedet forventede i august 2013, at problemet med manglende tog burde være løst i september eller oktober.De mange togsæt på værksted fik den nytiltrådte transportminister, Pia Olsen Dyhr, til at slå fast, at DSB Øresund skal betale bod til ministeriet, hvis DSB Vedligehold har flere end seks togsæt ude af drift.I januar 2015 fremgik det imidlertid, at Transportministeriets bødesystem, der siden august 2013 havde kostet DSB Øresund 8,5 mio. kr. i bøder, ikke havde bidraget til at nedbringe antallet af togsæt på værksted. I perioden havde der været mellem 11 og 14 togsæt på værksted, hvilket havde udløst en bøde hver måned på ca. ½ mio. kr.Ifølge Steen Schougaard Christensen, direktør for DSB Vedligehold, er DSB vedligehold forpligtet over for DSB Øresund til maksimalt at have 9 togsæt på værksted ad gangen til forebyggende vedligehold og reparationer.Direkte adspurgt af Ingeniøren om ikke DSB Vedligeholds kontrakt burde rettes til i forhold til DSB Øresunds kontrakt med Transportministeriet, svarede vedligeholdelseschefen:
Ifølge Steen Schougaard tæller en række togsæt ikke med i værkstedsreserven - blandt andet havarerede togsæt som følge af elg-påkørsler i Sverige eller afsporinger i forbindelse med rangering og andre operatørrelaterede aktiviteter, eksempelvis at togsættene er lang tid om at nå frem til værkstederne.
Den 6. juni 2013 meddelte den daværende transportminister Henrik Dam Kristensen Transportudvalget, at Transportministeriet som trafikkøber havde besluttet en række besparelser på op mod 30 mio. kr., for at Folketingets bevilling kunne overholdes. Besparelserne var en følge af, at billetindtægterne fra togbetjeningen af strækningen Helsingør – Peberholm/landegrænsen ikke havde været så store som forventet og omfattede derfor følgende tiltag:
På Kystbanen vil den nuværende 10-minuttersbetjening af stationerne Nivå, Kokkedal og Hellerup i weekenden først påbegyndes ved 9-tiden om morgenen i stedet for ved 5-6-tiden som hidtil. De øvrige stationer vil ikke opleve ændringer i betjeningen. Herved vil alle stationer på strækningen Hellerup-Helsingør have 20-minuttersdrift frem til ved 9-tiden om morgenen i weekenden. Dermed skabes en ensartet betjening i weekendkørslen om morgenen, idet 10-minuttersbetjeningen i S-togene også først påbegyndes ved 9-tiden i weekenden. Mellem Østerport og Københavns Lufthavn vil der fortsat være 10-minuttersbetjening fra tidlig morgen til sen aften i weekenden.Togføreroptionen i kontrakten med DSB Øresund aflyses, så togene på Kystbanen nord for København H fra køreplansskiftet i december 2013 kører uden togførere i dagtimerne. Der vil være togfører i togene i tidsrummet mellem 20:00 og 02:00 på hverdage og mellem 20:00 og 08:00 i weekender og helligdage. Enmandsbetjeningen indebærer stikprøvevis billetkontrol i tråd med betjeningen på Svendborgbanen, Aarhus Nærbane og S-tog, metroen og lokalbanerne i Hovedstadsområdet, som i forvejen kører uden togfører.Over Øresundsbroen vil 10-minuttersbetjeningen i sommerperioden fra Københavns Lufthavn til Malmö ændres til 20-minuttersbetjening om morgenen, hvorimod 10-minutterbetjeningen bevares om eftermiddagen.Fra Malmö mod Københavns Lufthavn vil 10-minuttersbetjeningen starte kl. 15.53 i stedet for 15.33.Som følge af den ændrede betjening valgte DSB Øresund i juni 2013 at afskedige 50 togførere med virkning fra december 2013, hvilket medførte, at sygefraværet øgedes hos nogle af togførerne. Det fik DSB Øresund til at tilbyde de fyrede en bonus på 5.000 kroner om måneden mod at blive på jobbet indtil december.Den 27. januar 2014 fremgik det af et svar fra Transportministeriet til Folketingets Transportudvalg, at enmandsbetjeningen indtil videre var udskudt til den 1. maj 2014 som følge af udfordringer med at opsætte og godkende de nye monitorer og kameraer på stationerne. Efterfølgende blev enmandsbetjeningen yderligere udskudt til 4. kvartal 2014.Den 7. juli 2016 udsendte DSB en pressemeddelse hvori det fremgik at man dropper planerne om enmandsbetjening helt Allerede inden denne beslutning blev taget har DSB udvidet bemandingen på udvalgte tog i dagtimerne samt på alle tog i de sene aftentimer og om natten.
Den 28. april 1972 afsporedes to godstog ved Espergærde Station med store materielle skader til følge. 
Den 11. oktober 2011 tidligt om morgenen påkørte det svenskejede Øresundstogsæt 4522, der var på vej nordpå som tomt materieltog, en tabt skinne ved Klampenborg. Skinnen trængte ind i førerrummet tæt forbi lokomotivføreren, gennem et elpanel og videre op gennem taget.Den 24. oktober 2013 tidligt om morgenen afsporedes et Øresundstog ved lav hastighed under rangering ved rangerterrænnet i Helsingør. Afsporingen forvoldte skade på togsættet og kørestrømsanlægget og resulterede i, at syv andre togsæt spærredes inde.Den 14. november 2017 om morgenen påkørte et Øresundstog i sydkørende retning en gravemaskine, der opholdt sig på sporet mellem Skodsborg og Klampenborg stationer. 
I december 2013 besluttede regeringens økonomiudvalg, at DSBs datterselskab, DSB Øresund, ikke får forlænget kontrakten, når den udløber i december 2015. Dermed kaldes optionen på to års kontraktforlængelse indtil december 2017 heller ikke. Samtidigt besluttedes det, at Kystbanen indtil videre ikke genudbydes. I stedet vil transportminister Pia Olsen Dyhr (SF) forhandle med DSB om at drive Kystbanen på linje med DSBs øvrige strækninger.Beslutningen kritiseredes af både oppositionen og af Kystbanens Pendlerklub. Venstres medlem af Folketingets Transportudvalg, Martin Geertsen, kaldte det »ubegribeligt«, at regeringen ikke udviser »rettidig omhu« i forhold til Europa-Kommissionen, der agter at presse regeringerne til mere konkurrence på jernbanerne. Endvidere mindede Geertsen om, at regeringens produktivitetskommission har anslået besparelser på 800 mio. kr. ved at indføre konkurrence på jernbanerne. Pendlertalsmand, Michael Randropp, var rystet over, at kørslen ikke igen sendes i udbud og kaldte det »et stort tilbageskridt« for mulighederne for at få den kørsel, pendlerne har brug for.I november 2014 oplyste Transportministeriet, at regeringen vil lade DSB stå for driften på Kystbanen frem til 2024 uden nogen forudgående politisk forhandling eller udbudsproces.
På et pressemøde i Hillerød den 6. januar 2015 offentliggjorde Helsingørs borgmester, Benedikte Kiær (K), en rapport fra COWI om infrastruktur i Nordsjælland bestilt af seks nordsjællandske kommuner. Rapporten forelog, at der investeres 112 mio. kr. i at opgradere Kystbanen, så rejsetiden kan reduceres mellem Helsingør og Østerport, og at køreplanen omlægges, så kystbanen bliver mindre påvirket af forsinkelser på det resterende banenet i Danmark og Sverige. Begge forslag var dog allerede vedtaget og finansieret af Folketinget som en del af forliget om Togfonden mellem regeringen, Dansk Folkeparti og Enhedslisten.
Ifølge Banedanmarks analyser i 2013 kunne strækningshastigheden øges til 160 km/t mellem Klampenborg og Nivå og til 140 km/t mellem Nivå og Helsingør, når signalprogrammet forventedes udrullet på Kystbanen i 2020 og 2021.I forbindelse med Banedanmarks idefasehøring i juni-august 2015 som følge af aftalen om Togfonden fremgik det, at det mellem Klampenborg og Snekkersten var muligt at opgradere den maksimale strækningshastighed fra 120 til 160 km/t. Mellem henholdsvis Østerport og Klampenborg og Snekkersten og Helsingør kunne hastigheden øges fra 100 til 120 km/t. Anlægsarbejdet forventedes udført i 2017 i forbindelse med andre sporarbejder på Kystbanen, og det fulde udbytte af hastighedsopgraderingerne ville kunne udnyttes, når det nye signalsystem er udrullet i 2021.I november 2015 indstillede Banedanmark imidlertid til transportministeren, at VVM-vurderingen af den samlede hastighedsopgradering sattes i bero, fordi prisen forventede at blive 324 mio. kr. og ikke som oprindelig forventet 112 mio. kr. Fordyrelsen var bl.a. begrundet i, at fem broer på strækningen skulle forstærkes.
Det er muligt at cykle langs Kystbanen ad banestien mellem Klampenborg og Nivå på cykelrute 9.
IC3-togsæt nr. 14 blev i 1990 navngivet Herluf Trolle på Helsingør Station på trods af, at IC3 aldrig har kørt i køreplansdrift på Kystbanen.
Kjeld Damgaard m.fl.: Kystbanen og dens omgivelser, Klampenborg-Helsingør i anledning af Kystbanens 100 års jubilæum 2. august 1997
Claus Hagen Petersen og Henrik Schurmann: Strandvejen fra oven - fra København til Helsingør; 2008
P. Thomassen: Kystbanen 1897-1972; Historisk-topografisk Selskab for Søllerød Kommune 1972
Artikel om Kystbanens anlæg - I fagbladet Ingeniøren den 2. april 1897 (gengivet den 23. oktober 2016)LA-ikon
Laurits Andersen Ring (født Laurits Andersen den 15. august 1854 i Ring, Hammer Sogn, Næstved, død 10. september 1933 i Skt. Jørgensbjerg, Roskilde) var en af dansk kunsts fremmeste malere ved indgangen til det 20. århundrede. I 1881 tog han navn efter sin fødeby, landsbyen Ring syd for Næstved, og kendes siden som L.A. Ring. Han var en pioner inden for såvel symbolisme og socialrealisme i dansk kunst. 
Rings sociale engagement i livets ubehagelige realiteter afstedkom, at en kritiker gav ham tilnavnet "det hæsliges apostel". Hans maleri Sommerdag ved Roskilde Fjord regnes blandt et af dansk kulturhistories absolutte hovedværker og blev indlemmet i Den Danske Kulturkanon i 2006, af andre hovedværker fra hans hånd kan nævnes  Ved frokostbordet og morgenaviserne, Banevogteren, landsbyen Ring, Forår i Hals, Kalkemanden. Det gamle hus bliver pudset op og På kirkegården i Fløng,. Ring var erklæret ateist og dybt engageret i bøndernes og arbejdernes kamp for sociale og økonomiske forbedringer.
Kunstneren blev født som Laurits Andersen i landsbyen Ring på Sydsjælland. Rings forældre var hjulmager og tømrer Anders Olsen (1816–83) og landmandsdatter Johanne Andersdatter (1814–95). Han voksede således op under beskedne kår på et husmandssted og kom efter konfirmationen i lære som håndværksmaler i Præstø. I 1873, mens han arbejdede i København, besluttede Laurits at tage timer i maleri, og efter to års private studier blev han optaget på Det Kgl. Danske Kunstakademi i 1875. Han blev dog aldrig tilfreds med at gå på akademiet og brød sig ikke om den strenge træning inden for de klassiske discipliner. Han tilbragte også kort tid på Kunstnernes Frie Studieskoler under skagensmaleren P. S. Krøyer.
I 1881 besluttede han og vennen, maleren Hans Andersen fra landsbyen Brændekilde, at ændre deres efternavne. De tog deres fødebyers navne til efternavne for at undgå at blive forvekslet ved en fælles udstilling. Laurits kom da til at hedde L.A. Ring, og vennen Hans blev til H.A. Brendekilde. Rings første udstilling fandt sted i 1882,  men det var ikke før Emil Hannover og Karl Madsen, skrev i Tilskueren om L.A. Rings kunst i 1887 og 1889, at han begyndte at høste anerkendelse for sit arbejde.
Men inden succesen skulle Ring igennem en krise. Det gik dårligt med salg af hans malerier i starten og faderen blev syg og Ring måtte tage hjem flere gange til forældrene i hjemmet og være der under faderens sygdom og død. Under disse ophold hos forældrene i perioden 1883-84 brugte Ring noget af tiden på to malerier Banevogteren og En vogterdreng, de første malerier han laver som friluftsmaleri. 
I denne krisetid får han hjælp af H.A. Brendekilde, der formidler en invitation til besøg hos gårdejer Lars Ebbesen i Rågelund på Fyn i sommeren 1884, Ebbesen var en nær bekendt af Brendekilde og en usædvanlig kunstmæcen. Dette besøg udvikler sig til et livslangt venskab mellem Ring og Ebbesen og Ring kommer der også i somrene 1884 og 1885. Som tak malede Ring et portræt af Lars Ebbesen og af andre i familien. Desuden malede han her et høstbillede Tre mejere i 1884. Under opholdet i 1883 malede han kun To piger der graver kartofler, i 1884 portrætterne Petra. Rågelund, Portræt af Peder Andersen. Rågelund og Portræt af Johanne. Rågelund og det omtalte Tremejere og "Haveparti med Portrætfigur af Lars Ebbesen". En gårdejer fra Raagelunde. I 1885 malede han blandt andet Helligaften på landet. Rågelund.Som en udvej af krisen foreslog vennen A.C. Tersløse at udvandre til Amerika, men Ring havde afstukket den vej han ville følge, skildring af det miljø han havde oplevet, og blev derfor hjemme.
Danmark befandt sig i en politisk turbulent tid, idet konseilspræsident Estrup tilsidesatte det demokratiske styre og regerede gennem de såkaldte provisorielove. Ring var politisk aktiv i Riffelbevægelsen, en revolutionær gruppe studerende, der greb til våben som forberedelse til et oprør; Ring gik rundt med en skarpladt pistol i baglommen. Ring blev stadig mere optaget af de fattiges vanskelige vilkår og social retfærdighed for underklassen.
Mens han boede i København blev han nære venner med advokat og amatørmaler Alexander Wilde og hans familie. Han tilbragte jule og somre sammen med familien, og formede et nært venskab med Wildes hustru Johanne. Ring var dybt forelsket i hende, men selvom de to udvekslede hyppige og intime breve, forblev hun tro mod sin mand. Ring malede adskillige indfølende portrætter af Johanne Wilde. Da han imidlertid indså, at forholdet aldrig ville kunne blive til noget, vendte han ryggen til familien Wilde, hvorefter han gennemlevede en periode præget af dyb depression. I 1893 modtog han et rejselegat og tilbragte året med studier i Italien.
I 1894 blev Ring benyttet som model for en af karaktererne i romanen Nattevagt af Henrik Pontoppidan, den danske forfatter og senere Nobelprismodtager og Rings gamle ven. Ring tjente som model for den lidet flatterende karakter Thorkild Drehling, en maler og mislykket revolutionær, der var forelsket i sin bedste vens hustru. Ring protesterede ikke imod det uindsmigrende portræt, men han var krænket over at Pontoppidan på denne måde havde røbet hans forelskelse i Johanne Wilde. Dybt såret over at Pontoppidan således havde forrådt hans fortrolighed, afbrød han venskabet uden nogensinde at give en forklaring derfor.
Efter sin hjemkomst fra Italien begyndte han arbejdet på en stribe malerier med den unge maler Sigrid Kähler som model. Hun var datter af Næstved-keramikeren Herman Kähler. Den 25. juli 1896 giftede Ring sig med Sigrid Kähler, som på det tidspunkt kun var 21 år gammel (han var 42). I årene efter ægteskabet indtræder der nogle lysere toner og motiver i Rings maleri. Parret boede sammen i Karrebæksminde og fik tre børn, før Sigrid Kähler døde i 1923, 49 år gammel. I 1900 modtog Ring bronzemedaljen på Verdensudstillingen i Paris for sit store portræt af Sigrid, I havedøren. Kunstnerens hustru (1897). Parrets søn, Ole Ring (1902-1972), blev også kunstner og malede i en stil, der var tydeligt påvirket af faderens.En tid boede Ring i Baldersbrønde nær Hedehusene, i den tidligere skolebygning, der senere skulle komme til at fungere som hjem for en anden maler, Ludvig Find. Ring lavede talrige malerier fra disse landsbyer. I 1913 var Ring blevet et anerkendt medlem af det danske kunstliv, og sad i bedømmelsesudvalget ved de årlige censurerede Charlottenborgudstillinger. Han fik bygget et hus ved Sankt Jørgensbjerg i Roskilde med udsigt over fjorden – her tilbragte han de sidste ti år af sit liv, før sin død i 1933.
Et år efter Rings død udgav forfatteren Peter Hertz en biografi, hvor han opsummerede Rings liv og virke: ”Hans Livsværk bliver som hans Liv og som hans Væsen: det stille Vand med den dybe Grund”.Johannes V. Jensen udgav i 1937 digtsamlingen Paaskebadet, der indeholdte et hyldestdigt om L.A. Ring med titlen L.A. Ring og første verslinje i første strofe  
Digtet var tidligere udkommet i kataloget til Mindeudstillingen for L. A. Ring på Charlottenborg i 1933.
I dag er Rings kunst repræsenteret på stort set alle danske kunstmuseer, og talrigt på især Ordrupgaard, Kroppedal Museum, Den Hirschsprungske Samling, Randers Kunstmuseum og Statens Museum for Kunst. Derudover ejer Statsministeriet 31 Ring-malerier. Malerierne i Statsministeriet er testamentarisk arv fra forretningsmanden, O.P. Christensen.
Siden 1951 har Rings værker været beskrevet i mere end 150 artikler, i aviser, tidsskrifter og bøger. Dertil kommer adskillige udstillinger i Danmark og i udlandet af Rings værker, dansk-svensk vandreudstilling i 1973 med 46 værker, "Northern Light" i 1982-83 tre steder i USA, 1984 stor udstilling på Ordrupgaard med 100 værker, "Nordiske stemninger" 2003 på Blaafarveværket, Norge, med 42 Ring-malerier og "På kanten af verden" i 2006-07 på Statens Museum for Kunst og Randers Kunstmuseum med 85 værker.
Ring trak veksler på en dansk tradition for almuekunst, som det kendes fra værker af for eksempel J. Th. Lundbye, men inkorporerede også påvirkninger fra mere moderne malere som Paul Gauguin, Jean-François Raffaëlli og Jean-François Millet. Tidligere er det blevet diskuteret blandt forskere hvorvidt Ring skulle kategoriseres som en realistisk eller symbolistisk maler, men i de senere år har man indenfor den kunsthistoriske forskning accepteret, at de to aspekter af hans værk er lige vigtige og komplimenterer hinanden.Et træk som Ring har brugt flere gange er at placere et eller flere objekter i billedkanten, hvilket for eksempel kan se i Runesten ved Roskilde Landevej, Når toget ventes. Jernbaneoverkørsel ved Roskilde Landevej, Sommerdag ved Roskilde Fjord og Lundbyes bænk ved Arresø. Ring bruger også ofte at lægge horisontlinjen højt, som i arbejderskildringerne, men også i Lundbyes bænk ved Arresø, Krager på pløjemarken, På kirkegården i Fløng og Skærsommer. Tre børn i en mark med kornblomster.Maleriet I havedøren (1897) forestiller Rings hustru, Sigrid Kähler, omgærdet af subtile symboler, der vidner om hans kærlighed til hende. For eksempel er myrtegrenene over hendes hoved et symbol for Afrodite i græsk mytologi, og myrten blev traditionelt brugt til at smykke bruden ved bryllupper i Danmark.
Som kunstner distancerede Ring sig aldrig fra sin ydmyge baggrund, men gjorde det snarere til et hovedtema i sin kunst at skildre det fattige landlivs realiteter. Dette ses for eksempel i maleriet Akssamlere (1887), der viser hvordan de fattige landboere møjsommeligt indsamlede de korn, som lå tilbage på marken efter høst med maskiner; et motiv der først fandt berømmelse med Millets malerier i 1850'erne. Hovedparten af Rings malerier gengiver landsbyliv og landskaber på Sydsjælland, fra Præstø til Næstved. I hans landskabsmalerier finder man imidlertid også lag af psykologisk symbolisme, indgydet som de er med en overjordisk mystik og sælsomme stemninger. Denne stil er blevet beskrevet som "anti-naturalisme".Inspireret af forfattere som J.P. Jacobsen og ideer fra Det Moderne Gennembrud blev Ring ateist, og hans malerier udforskede i udpræget grad motiver og symboler, der satte livets og dødens kræfter op imod hinanden. Selv i skildringer af landarbejdere indlejrede Ring altid dybere lag af symbolisme og abstraktion. For eksempel er det store maleri I høst (1885) ikke blot en skildring af en arbejdende landmand, ej heller af hans bror, der agerede model, men af livets cyklus symboliseret ved leen, der høster det modne korn.Rings vedholdende engagement i livets ubehagelige realiteter afstedkom, at en kritiker gav ham tilnavnet "det hæsliges apostel". Men Karl Madsen skriver senere i Tilskueren: "Ring er maaske den mest ubestikkelige Sandhedssøger i hele vor Kunst. Han regner ikke med hvad Verden anser for skønt og hvad den anser for hæsligt; (...).". Andre har tolket hans interesse for usentimental realisme som et udtryk for hans ateistiske livsholdning. Kunstneren selv skrev lakonisk i et brev i forbindelse med sin 40 års fødselsdag, at ”Livet er kort og Kunsten lang".
Hele hans oeuvre er udtryk for, at han var splittet mellem et stærkt tilhørsforhold til traditionen og samtidig til en moderne tidsånd. Mange af hans billeder gengiver korsveje og tærskler: overgangen mellem at vente i og forlade en døråbning, et vindue eller en jernbaneoverskæring. Denne symbolisme ses for eksempel i maleriet I havedøren. Kunstnerens hustru, der viser kunstnerens hustru stående på dørtærsklen mellem stuen og haven udenfor, på en baggrund af spirende forårsvækster og knudrede, visne grene. Sommetider optræder mere end en motivkreds i et maleri, som for eksempel i Runesten ved Roskilde Landevej, der indeholder både tærskel og vejen, som motivkreds.
Som Erik Henningsen og H.A. Brendekilde malede L.A. Ring socialrealistiske arbejderskildringer, men ikke så bemærkelsesværdige som Henningsens En såret arbejder og Brendekildes Udslidt. Ring forsøger ikke at vække medlidenhed eller søge sympati for de svage.
L.A. Ring udførte en række monumentale arbejderskildringer, I Høst fra 1885, Drænrørsgraverne også fra 1885, Arbejdere ved en vandledning ved Søndersø fra 1891, Teglværksarbejdere. Ladby Teglværk fra 1892 og Sædemanden fra 1910. De er alle malet i det store format ca. 185 x 155 cm bortset fra Drænrørsgraverne der har det mindre format 142,5 x 111,5.
Malerierne har alle en høj horisontlinje og personerne rager ikke ind i himlen i overensstemmelse med Rings ateistiske holdning og forbliver ved jorden, de har ydermere taget farver fra omgivelserne.
Efter broderens død i 1886 og frem til hjemkomsten fra Italien i 1895, var Ring meget optaget af døden og det satte sig spor hans motivverden både i landskabsmalerierne og figurbilleder.
Under rejsen til Italien 1893-95 havde Ring planer om at male en dødedans. Ideen blev opgivet, i stedet blev det indarbejdet i kulminationen af Rings optagethed af døden i maleriet, Efter solnedgang, "Nu skrider Dagen under, og Natten vælder ud".
I Rings kunst er vejen, landevejen, hulvejen og markstien et gennemgående motiv, også andre linjer som bække, åløb, flodmundinger og åbent hav og det moderne som broer, jernbanespor og telefontråde bruger Ring som ledemotiver. Vejene leder blikket ind i billederne og videre ud igen, som symbol på den menneskelige tilværelse.
Ring bruger ofte døre og vinduer som tærskler. I nogle af tærskelbillederne befinder mennesket sig i en tøvende tilstand foran døråbningen eller vinduet og venter på at kunne forene sig med verden udenfor. I andre motiver er det den ultimative tærskel til døden, som i Den syge mand og På kirkegården i Fløng. Et andet tærskelmotiv er mødet mellem gammelt og nyt, som i Banevogteren, Når toget ventes - Jernbaneoverskæring ved Roskilde Landevej og Runesten ved Roskilde Landevej.
Ring var især landskabsmaler, men i starten af karrieren var det ikke landskabsmalerierne der dominerede. Frem til 1887 var der vel 10 landskabsmalerier ud af ca. 90 malerier. Fra 1888 og til Rings død udgjorde landskabsmaleriet ca. tre fjerdedele af hans produktion.
Banevogteren. Landsbyen Ring, I Høst, Forår i Hals, Forår. Ebba og Sigrid Kähler, I havedøren. Kunstnerens hustru, Ved frokostbordet og morgenaviserne, Efter solnedgang. "Nu skrider Dagen under, og Natten vælder ud", Sommerdag ved Roskilde Fjord, På kirkegården i Fløng, Kalkemanden. Det gamle hus bliver pudset op og Stygt vejr. Baldersbrønde betragtes som Rings hovedværker.
1900 bronzemedalje, Verdensudstilling i Paris (for I havedøren. Kunstnerens hustru)
Holger Jerrild, "Hos Maleren L.A. Ring", s. 163-172 i: Gads Danske Magasin, 1933.
Peter Nørgaard Larsen, L.A. Ring – på kanten af verden, Statens Museum for Kunst og Randers Kunstmuseum, 2006. ISBN 87-90096-73-8.
L.A. Ring i Kunsthistorier. Statens Museum for Kunst. Hentet 27. november 2015. 

L'incoronazione di Poppea (SV 308, Poppeas kroning) er en italiensk barokopera, der består af en prolog og tre akter. Den blev første gang opført i Venedig i karnevalssæsonen 1642-1643. Musikken, der tilskrives Claudio Monteverdi, er komponeret til en libretto af Giovanni Francesco Busenello.
Operaen var en af de første, der byggede på historiske begivenheder og personer i stedet for klassisk mytologi, og den benytter således episoder fra skrifter af Tacitus, Sueton og andre i sin fortælling om, hvordan Poppea, den romerske kejser Neros elskerinde, opnår at blive kronet som kejserinde. Operaen blev genopført i Napoli i 1651 men blev derefter glemt, indtil partituret blev genopdaget i 1888. Den blev genstand for musikhistorikeres interesse sent i det 19. og først i det 20. århundrede. Operaen er blevet opført og indspillet mange gange siden 1960'erne.
Originalpartituret eksisterer ikke længere; to overleverede kopier fra 1650'erne er indbyrdes forskellige i betydelig grad, ligesom kopierne ikke stringent følger originallibrettoen. Hvor meget af musikken der faktisk er skrevet af Monteverdi, er derfor omdiskuteret. Ingen af de eksisterende versioner af librettoen, hverken i håndskrift eller tryk, kan endeligt knyttes til førsteopførelsen på Teatro Santi Giovanni e Paolo; den præcise premieredato er desuden ukendt. Ligeledes er der kun få og usikre oplysninger om den oprindelige rollebesætning, og der er ingen overleveringer om, hvordan operaen oprindeligt blev modtaget af offentligheden. På trods af disse usikkerheder anerkendes operaen som regel som en del af Monteverdis værk, hans sidste og muligvis bedste opera.
I modsætning til den traditionelle morale om dydens triumf, er det her den fuldbyrdede affære mellem Poppea og Nero, som er i værkets fokus; Busenellos libretto fremviser dramaets personer som moralsk kompromitterede. Operaen blev skrevet, da genren kun havde nogle få årtier på bagen; L'incoronazione di Poppea roses gerne for sin originalitet, sin melodi og for musikkens afspejling af personernes menneskelige egenskaber. Værket har været med til at definere det centrale i teatermusik – og desuden etableret Monteverdi som sin tids førende musikdramatiker.
Operaen som dramatisk genre stammer fra årene mellem det 16. og 17. århundrede, selvom selve ordet ikke var i brug som betegnelse før 1650. Musikdramatiske forløbere for genren omfatter hyrdespil med sange og kor samt madrigalen fra sidst i det 16. århundrede. Monteverdi havde, mens han var i hertug Vincenzo Gonzagas tjeneste i Mantova, været en førende madrigalkomponist, før han begyndte at skrive sine første operaer i fuld længde i årene 1606-1608. Disse første operaer, L'Orfeo og L'Arianna, behandler de græske myter om henholdsvis Orpheus og Ariadne. Efter en uoverensstemmelse i 1612 med Vincenzos efterfølger, hertug Francesco Gonzaga flyttede Monteverdi til Venedig, hvor han blev maestro di capella ved Sankt Markuskirken, en stilling han forblev i til sin død i 1643.Monteverdi vedligeholdt en interesse i og producerede fortsat teatermusik og sceneværker som en del af sine officielle pligter, herunder værket Il combattimento di Tancredi e Clorinda, som han komponerede til karnevallet i 1624-1625. Da det første offentlige operahus i verden åbnede i Venedig i 1637, vendte Monteverdi, der da var 70 år gammel, tilbage til at komponere operaer i fuld skala. Han kan have været påvirket af Giacomo Badoaro, der var en aristokratisk digter og intellektuel, som havde sendt den aldrende komponist sin libretto til Il ritorno d'Ulisse in patria (Odysseus' hjemkomst). Til karnevalssæsonen 1639-1640 fik Monteverdi sat L'Arianna op igen på Teatro San Moisè, ligesom en produktion af Il ritorno d'Ulisse in patria kom op på Teatro San Cassiano. Til den følgende sæson komponerede han Le nozze d'Enea in Lavinia, der ikke er overleveret. Den blev opført på det tredje af Venedigs nye operahuse, Teatro Santi Giovanni e Paulo.En anden digter og librettist i Venedig var velhaveren Giovanni Francesco Busenello (1598-1659), der ligesom Badoaro var medlem af åndsselskabet Accademia degli Incogniti. Den gruppe af fritænkende intellektuelle øvede en betydelig indflydelse på det kulturelle og politiske liv i Venedig i midten af det 17. århundrede og var særligt aktiv i sine forsøg på at fremme den musikdramatiske genre. Busenello havde tidligere arbejdet sammen Francesco Cavalli, der var samtidig med Monteverdi, omend yngre, og som havde leveret librettoen til Didone. Ifølge teaterhistorikeren Mark Ringer var han en af operahistoriens største librettister. Det vides ikke med sikkerhed, hvordan og hvornår Busenello mødte Monteverdi, men begge havde gjort tjeneste ved Gonzagas hof. Ringer mener, at de fra deres oplevelser under Gonzagas styre, der var præget af lige dele kultur og brutalitet, kan have udviklet et fælles syn på kunst.
Hovedkilderne til historien i Busenellos libretto er Tacitus' Annales, sjette bog af Suetons De vitis Caesarum, bøgerne 61 og 62 fra Dio Cassius' Historia Romana samt det anonymt forfattede skuespil, Octavia (der engang blev tilskrevet Seneca), hvorfra operaens fiktive ammer stammer. Påstanden om, at L'incoronazione di Poppea er den første opera med et historisk frem for et mytisk tema kompromitteres af de romerske guders medvirken, som igangsætter handlingen og blander sig i og kommenterer den, men historien bygger dog på rigtige mennesker, og den er baseret på faktiske begivenheder.
Busenello sammentrængte de historiske begivenheder fra de syv år der forløb fra 58 til 65 til en handling der spænder over en enkelt dag og indlagde desuden begivenhederne i handlingen i sin egen rækkefølge. Han havde ikke noget ønske om historisk præcision, men var åben omkring denne fremgangsmåde med at tilpasse historien til sit eget formål og skrev herom i sit forord til librettoen. På tilsvarende måde forlenede han sine personer med historisk ukorrekte karaktertræk: Neros ondskab er nedtonet, den bedragede hustru Ottavia fremstilles som en mordlysten konspirator, Seneca, hvis død historisk intet har at gøre med Neros affære med Poppea, fremstår korrupt, pompøs og dum og ikke nobel og dydig, Poppeas motiver fremstilles som ægte kærlighed i lige så høj grad som magtbegær, og fremstillingen af Lucano som en lystig drukkenbolt skjuler Lucans virkelige virke og status som en betydende romersk digter med en udtalt anti-kejserlig og pro-republikansk tendens.Librettoen er overleveret i flere versioner: To trykte, syv håndskrevne samt en anonymt overleveret synopsis fra den oprindelige opsætnning. Den ene af de trykte versioner har forbindelse til genopsætningen i 1651 i Napoli, mens den anden er Busenellos endelige version, der blev trykt i 1656 som en del af en samling af hans libretti. Manuskripterne stammer alle fra det 17. århundrede, omend ikke alle er daterede; nogle er "literære" versioner, der ikke har nogen direkte forbindelse til en opførelse. Det mest betydningsfulde manuskript blev fundet i Udine i Norditalien i 1997 af Monteverdi-kenderen Paolo Fabbri. 
Ifølge musikhistorikeren Ellen Rosand emmer dette manuskript af forestillingens umiddelbarhed, og det er den eneste kopi af librettoen, der nævner Monteverdi ved navn. Dette og andre beskrivende detaljer, der ikke fremgår af de øvrige kopier, fører Rosand til at antage, at manuskriptet blev kopieret i løbet af forestillingen. Antagelsen styrkes, siger hun, af at det indeholder en hyldest til den unavngivne sanger, der spillede rollen som Poppea. Selvom dateringen er usikker, har manuskriptets sammenhæng med originalen ført til spekulation i, at Udine-manuskriptet kunne være skrevet ifm. urpremieren.
Der findes to udgaver af partituret til L'incoronazione di Poppea; begge er fra 1650'erne. Den første blev genopdaget i Venedig i 1888, det andet i Napoli i 1930. Napoli-partituret er forbundet med genopførelsen af operaen i netop den by i 1651. Begge udgaver indeholder i al væsentlighed den samme musik, omend de begge afviger fra den trykte libretto med individuelle tilføjelser og udeladelser. I hvert partitur er sangstemmen vist med basso continuo-akkompagnement; instrumentstemmerne er inddelt i tre i Venedig-partituret, mens de i det andet partitur er delt i fire, uden at instrumenterne i nogen af tilfældene er udspecficeret. Dirigenten Nikolaus Harnoncourt, der er en førende Monteverdi-fortolker, henviser til datidens praksis med i høj grad at lade partituret stå åbent, så man kunne tage højde for lokale opførelsesforhold. En anden konvention gjorde det unødvendigt at nedskrive detaljer, som de udøvende kunstnere ville tage for givet. Ingen af de to udgaver af partituret kan dog sættes i forbindelse med uropførelsen; omend versionen fra Venedig generelt betragtes som mere autentisk, benytter moderne produktioner som regel materiale fra dem begge.Spørgsmålet om ophav – om hvor meget af musikken der egentlig er Monteverdis – er omstridt, og Rosand indrømmer, at det måske aldrig bliver helt løst. Der er stort set ingen, der nævner Monteverdi i de samtidige kilder, og musik af andre komponister har desuden kunnet identificeres i partiturerne, herunder passager fra det nyligt fundne partitur til Francesco Sacratis opera, La finta pazza. En særlig stil i den metriske notation, der bruges i nogle passager i L'incoronazione di Poppea, kunne lede tanken hen på yngre komponister. De mest omdebatterede dele af ophavsspørgsmålet vedrører dele af dialogen, musikken for Ottone, scenen med flirten mellem Valetto og Damigella samt kroningsscenen, herunder den afsluttende duet, "Pur ti miro".Moderne forskning er tilbøjelig at se L'incoronazione di Poppea som et resultat af et samarbejde mellem Monteverdi og andre med den ældre komponist som en ledende bidragyder. De assisterende komponister kan have været Francesco Sacrati, Benedetto Ferrari og Francesco Cavalli. Ringer foreslår, at det kan have været Monteverdis alder og helbred, der gjorde, at han ikke var i stand til at færdiggøre operaen uden yngre kollegers hjælp; han fremsætter den ikke dokumenterede tese, at der kan have været tale om en slags workshop som hos Rubens, som stod for et maleris overordnede linjer og enkelte vigtige detaljer, mens trivialiteter kunne overlades til yngre kunstnere i lære. Musikforskeren Alan Curtis mener dog, at samarbejdet kun har involveret en enkelt bidragyder og fik trykt sin udgave af L'incoronazione di Poppea fra 1989 med angivelse af Monteverdi og Sacrati som komponister. Analytikeren Eric Chafes studium af Monteverdis tonesprog støtter også teorien om et samarbejde og fremhæver, at nogle af de omdiskuterede sektioner, herunder prologen, kroningsscenen og den afsluttende duet, afspejler Monteverdis intentioner og kan have været skrevet efter hans direkte anvisninger.
L'incoronazione di Poppea beskrives ofte som en historie, i hvilken dyd straffes og grådighed belønnes, i modsætning til normale litterære konventioner. Musikforskeren Tim Carter anser operaens personer for problematiske og dens budskab for i bedste fald tvetydigt og i værste fald perverteret, mens Rosand omtaler det som en ekstraordinær forherligelse af lyst og stræberi. Kritikeren Edward B. Savage fremhæver, at Busenellos plot, trods manglen på et moralsk kompas hos stort set alle hovedpersonerne, i sig selv er moralsk, og at stykkets moralske side fastholdes gennem dramatisk ironi. Fra deres kendskab til romersk historie ville publikum i Venedig have erkendt, at den tilsyneladende sejr over dyden, som den fejres af af Nero og Poppea i den afsluttende duet, i realiteten er falsk, og vidst, at Nero ikke længe herefter sparkede den gravide Poppea til døde. De ville også have vidst, at Nero begik selvmord få år senere, og at de andre – Ottavia, Lucano og Ottone – også døde før tiden.Det 17. århundredes Rom, der var under pavens styre, blev opfattet af republikanske folk fra Venedig som en direkte trussel mod deres frihed. Rosand mener, at publikum i Venedig ville fortolke historien om Poppea i forhold til sin egen tid som en moralsk belæring om Venedigs overlegenhed. Rosand mener desuden, at den moralske understrøm i operaen giver den en tidlig plads i en lang række af værker, der også omfatter Mozarts Don Giovanni and Verdis Don Carlos. Analytikeren Clifford Bartlett mener tillige, at Monteverdis musik rækker udover Busenellos kyniske realisme og præsenterer menneskelig adfærd i et mere flatterende lys.
Med 21 roller for soli og forskellige korgrupper kræver en opførelse af L'incoronazione di Poppea et stort antal sangere. Hvis man benytter sangere til flere opgaver i de mindre roller og korpassagerne, kan en opførelse gennemføres med 15 sangere: seks sopraner, en mezzosopran, to  kontraalter, to eller tre tenorer og to eller tre basser.
Handlingen finder sted i kejsertidens Rom omkring år 60 i og omkring Poppeas villa og på forskellige steder i kejserpaladset.
Fortuna og Virtù diskuterer, hvem af dem der har mest magt over menneskene. De afbrydes af Amore, som erklærer at have mest magt: "Jeg belærer dyderne, jeg hersker over skæbner". Når de har hørt hans historie, mener han, at de vil indrømme, at hans magt er deres overlegen.
Ottone ankommer til Poppeas villa, fast besluttet på at forfølge Poppea, som han er forelsket i. Idet han ser, at huset er bevogtet af Nerones soldater, erkender han, at han er blevet erstattet med en anden, og hans kærlighedssang bliver derfor til en klagesang: "Åh, åh, forræderiske Poppea!" Han går igen, og de ventende soldater sludrer om deres herres kærlighedsaffærer, om hans forsømmelse af statens sager og om hans behandling af kejserinden, Ottavia. Nerone og Poppea kommer ind og udveksler kærlige ord, inden Nerone tager af sted igen. Poppea advares af sin amme, Arnalta, om at være forsigtig på grund af kejserindens vrede og om at være på vagt overfor Nerones tilsyneladende kærlighed til hende, men Poppea viser sig tillidsfuld: "Jeg er ikke bange for kedsomhed".På paladset begræder Ottavia sin skæbe: "Foragtede dronning, ulykkelige ægtefælle til den romerske monark!" Hendes amme foreslår hende, at hun selv tager en elsker, et råd som Ottavia vredt tilbageviser. Seneca, Nerones tidligere lærer, henvender sig til kejserinden med smiger, men hånes af Ottavias page, Valleto, som truer med at stikke ild til den gamle mands skæg. Alene tilbage modtager Seneca en advarsel fra gudinden Pallade om, at hans liv er i fare. Nerone kommer ind og tilstår, at han ønsker at blive skilt fra Ottavia og gifte sig med Poppea. Seneca gør indsigelser; et sådant træk ville skabe skel og gøre ham upopulær. "Jeg har ikke noget til overs for senatet og folket", svarer Nerone, og da Seneca fremturer, bliver han rasende sendt bort af Nerone. Poppea kommer ind til Nerone og fortæller ham, at Seneca hævder at være magten bag den kejserlige trone. Dette opbringer Nerone i en sådan grad, at han instruerer sine vagter om at beordre Seneca til at begå selvmord.
Efter at Nerone er gået, træder Ottone frem, men da han ikke kan overtale Poppea til at gengælde hans kærlighed til hende, beslutter han sig for at ville dræbe hende. Han trøstes af Drusilla, og da han indser, at han ikke nogensinde igen vil kunne få Poppea tilbyder han at ægte Drusilla, som glad accepterer tilbuddet. Men Ottone har ikke helt opgivet Poppea, som han indrømmer overfor sig selv: "Drusilla er på mine læber og Poppea i mit hjerte".
I sin have modtager Seneca guden Mercurio, der fortæller ham, at han snart skal dø. Ordren kommer da også derefter fra Nerone, og Seneca beder sine venner anrette et bad, hvori han kan begå selvmord: "Mit uskyldige blods varme strøm dækker min vej til døden med kongeligt lilla".{#tag:ref|In un tepido rivo questo sangue innocente ch'io vo', vo' che vada a imporporarmi del morir la strada|group= n} På paladset flirter Ottavias page med en hofdame, altimens Nerone og digteren Lucano fejrer Senecas død med druk, en løssluppen sangkonkurrence og kærlighedssange til Poppeas ære. Et andet sted på paladset pønser Ottone i en lang enetale på, hvordan han kunne tænke på at dræbe Poppea, som han stadig er håbløst forelsket i. Han afbrydes og bliver kaldt til Ottavia, som til hans mishag beordrer ham til at dræbe Poppea. Hun truer med at afsløre ham overfor Nerone, hvis han ikke indvilger, og foreslår, at han forklæder sig selv som kvinde for at udføre opgaven. Ottone går ind på at gøre, som hun forlanger, idet han for sig selv påkalder sig gudernes hjælp til også selv at komme af dage. Han overtaler så Drusilla til at låne sig hendes tøj. 
I Poppeas villas have synger Arnalta sin frue i søvn, mens kærlighedsguden Amore ser på. Ottone, der nu er forklædt som Drusilla, kommer ind i haven og hæver sit sværd for at dræbe Poppea, men før han kan gøre det, slår Amore sværdet ud af hånden på ham, og han løber sin vej. Han bliver set af Arnalta og af Poppea, der nu er vågnet, og som tror, at han er Drusilla. De kalder på deres tjenere, så de kan forfølge den flygtende, mens Amore triumferende synger: "Jeg beskyttede hende!"
Drusilla sidder og drømmer om det lykkelige liv, der ligger foran hende, da Arnalta ankommer med en lictor. Arnalta anklager Drusilla for at have overfaldet Poppea og hun arresteres. Da Nerone kommer ind, angiver Arnalta Drusilla, som bedyrer sin uskyld. Idet hun trues med tortur, hvis hun ikke angiver sine medskyldige, beslutter Drusilla sig for at beskytte Ottone ved at tage skylden selv. Nerone idømmer hende en pinefuld død, netop som Ottone styrter ind og afslører sagens rette sammenhæng: At han har handlet alene og gjort det på kejserinde Ottavias bud, og at Drusilla er uskyldig. Nerone bevæges af Drusillas mod og omstøder derfor dødsdommen og forlanger i stedet Ottone landsforvist; Drusilla vælger at gå med ham i eksilet. Da Nerone nu kender planen, vælger han også at straffe Ottavia og sende hende i eksil, så han desuden kan ægte Poppea, som er ude af sig selv af glæde: "Nu skal hverken ubehag eller hjem komme imellem os".Ottavia tager afsked med Rom, mens troningsceremonien forberedes i tronsalen i paladset. Konsulerne og tribunerne kommer ind, og efter en kort hyldesttale får Poppea kronen på hovedet. Amore og moderen Venere bivåner ceremonien sammen med et kor af eroter. Nerone og Poppea synger derefter en hengiven kærlighedsduet: "Mens jeg ser dig, mens jeg nyder dig", hvorefter operaen ender.
L'incoronazione di Poppea blev uropført på Teatro Santi Giovanni e San Paolo i Venedig i karnevalssæsonen 1642-1643. Teatret, der var åbnet i 1639, havde tidligere førsteopført en anden opera af Monteverdi, nemlig Le Nozze d'Enea in Lavinia, samt genopført Il ritorno d'Ulisse in patria. Teatret, berettede man senere, havde en fantastisk scenemekanik, imponerende og gode optrædende og en storslået "flyvemaskine" samt rekvisitter og sætstykker. Teatret havde plads til omkring 900 mennesker, og scenen var meget større end tilskuerrummet.Den præcise dato for urpremieren på L'incoronazione og det antal gange værket blev opført er ukendt; den eneste dato, der kendes, er datoen for begyndelsen på karnevallet, den 26. december 1642. Et overleveret scenario, en synopsis, der blev brugt under forberedelserne til de første forestillinger, oplyser hverken dato eller komponistens navn. Den eneste af de optrædende, hvis identitet vides med sikkerhed, er Anna Renzi, der spillede rollen som Ottavia. Renzi, der var først i 20'erne, beskrives af Ringer som operaens primadonna og var, ifølge en samtidig kilde, lige så dygtig til skuespil, som hun var brillant til sang. Hvis man går ud fra de sangere, der medvirkede i operaer, der blev opført sammen med L'incoronazione di Poppea i sæsonen 1642-1643, er det muligt, at Poppea blev sunget af Anna di Valerio, og at rollen som Nerone blev fortolket af kastraten Stefano Costa. Der er ikke overleveret nogen beretninger om operaens offentlige modtagelse, bortset fra den anprisning af den sanger, der spillede Poppea, der indgår i Udinese-librettoen, der blev opdaget i 1997, og som er forbundet med urpremieren.Der er kun en dokumenteret tidlig genopførelse af L'incoronazione di Poppea: Den fandt sted i Napoli i 1651. Det forhold, at den overhovedet blev genopført, er bemærkelsesværdigt på en tid, hvor musikalske værker ofte havde begrænset rækkevidde udover deres umiddelbare opførelseskontekst. Der er ikke dokumentation for, at værket er blevet opført de næste 250 år.
Monteverdi havde generelt været glemt som operakomponist i to århundreder, indtil hans teaterværker blev genoplivet i slutningen af det 19. århundrede. En forkortet version af L'Orfeo blev opført i Berlin i 1881, og få år senere blev Venedig-partituret til L'incoronazione di Poppea genopdaget, hvilket fik mange musikhistorikere til at interessere sig for værket. I 1905 dirigerede den franske komponist Vincent d'Indy en koncertant opførelse af L'incoronazione, der dog kun var et uddrag af de skønneste og mest interessante steder i værket. D'Indys udgave af værket blev udgivet i 1908 og blev givet en sceneopførelse på Théâtre des Arts i Paris den 5. februar 1913, hvilket var den første dokumenterede teaterproduktion af værket siden Napoli-opførelserne fra 1651. Værket blev dog kritisk modtaget; dramatikeren Romain Rolland, som havde assisteret d'Indy, skrev, at Monteverdi var kommet ind i en ufri kompositionsstil, og at værket ikke var præget af den musikalske skønhed, som blev udfoldet i L'Orfeo.
I april 1926 dirigerede den tyskfødte komponist Werner Josten en opførelse af operaen for første gang i USA. Det skete på Smith College i Massachusetts hvor Josten var professor i musik. Produktionen var baseret på d'Indy's udgave af værket. Den 27. oktober det følgende år, fik L'incoronazione di Poppea britisk premiere med en opførelse på rådhuset i Oxford ved medlemmerne Opera Club fra Oxford University. Partituret, der lå til grund for forestillingen, var redigeret af Jack Westrup. I 1930'erne blev flere nye udgaver af operaen udsendt af tidens førende musikere, herunder Gustav Mahlers svigersøn Ernst Krenek, Hans Redlich, Carl Orff (som dog ikke færdiggjorde udgivelsen) og Gian Francesco Malipiero. Malipieros udgave blev brugt ved sceneopførelser af værket i Paris i 1937 og Venedig i 1949. Redlichs udgave blev brugt ved en opførelse på Morley College i London i 1948, som blev dirigeret af Michael Tippett.Indtil 1960'erne var opførelser af L'incoronazione di Poppea relativt sjældne på kommercielt drevne operahuse, men de blev stadig mere i almindelige i det årti, i hvilket man kunne fejre 400-året for Monteverdis fødsel. På Glyndebourne Festival blev begivenheden fejret med en stort opsat produktion af værket ud fra en ny udgave redigeret af Raymond Leppard. Denne version var kontroversielt nok tilpasset et stort orkester, og selvom den blev entusiastisk modtaget, har Carter beskrevet den som en "travesti" og dens fortsatte brug i nogle moderne produktioner som uforsvarlig. Malpieri-udgaven blev brugt, da værket blev opført i Wien i 1963; i de følgende årtier fulgte opførelser på Lincoln Center i New York, i Torino, i Venedig samt en genopførelse af Leppards version ved festspillene i Glyndebourne. Opførelsen i Venedig på Teatro La Fenice den 5. december 1980 byggede på Alan Curtis' nye udgave, der af Rosand er blevet beskrevet som det første forsøg på en akademisk og rationelt gennemtænkt samling af de forhåndenværende kilder. Curtis' udgave blev brugt af Santa Fe Opera i august 1986 i en produktion, som ifølge The New York Times prioriterede musik over musikvidenskab og derfor resulterede i en opførelse, der var både fyldestgørende og smuk.
350-året for Monteverdis død, som blev markeret i 1993, medførte en fornyelse af interessen i komponistens værker, og siden er L'incoronazione di Poppea blevet opført mange gange verden over. I april 1994 opførte Juilliard School i New York en version med et orkester, der blandede barokke og moderne elementer. Allen Kozinn fra The New York Times noterede sig, at det lykkedes fint for de optrædende at løse den store udfordring, der ligger i, at Monteverdi ikke har udspecificeret instrumenteringen og detaljer i noderne og i det forhold, at der findes forskellige udgaver af partituret. I 2000 gjorde Opéra de Montréal sit første forsøg med barokopera med netop denne opera i en iscenesættelse af Renaud Doucet. Opera Canada kunne berette, at Doucet var lykkedes med at formidle værket til et moderne publikum, idet han spillede på den moralske ambivalens, som hoffolk på Monteverdis tid ville have taget for givet. En ifølge kritikerne mindre succesfuld opførelse var den innovative produktion fra oktober 2007 på English National Opera (ENO) med Chen Shi-Zheng som instruktør. Ifølge  The London Evening Standards kritiker Fiona Maddox var sangerholdet godt, omend de alle syntes at være blevet givet de forkerte roller. Af grunde, som ikke er blevet forklaret, foregik meget af handlingen under vandet; på et tidspunkt går en af de optrædende fx over scenen iført snorkeludstyr. Seneca var blevet iført grønne gummistøvler og udstyret med en græsslåmaskine. I slutningen af 2007 sammenlignede Rupert Christiansen fra The Daily Telegraph ENO's produktion med en musicaludgave af værket i punk-stil, som var blevet sat op på det års Edinburgh Festival, og sammenligningen faldt ud til sidstnævntes fordel.I maj 2008 blev L'incoronazione di Poppea genoptaget i Glyndebourne med en ny produktion af Robert Carsen, idet Leppards stort anlagte orkestrering blev udskiftet. Orchestra of the Age of Enlightenment under Emmanuelle Haim spillede med instrumenter som de var på Monteverdis tid. Anmelderen på The Organ roste de medvirkende sangere, anpriste også Haims direktion og fandt desuden hele produktionen en "velsignet lettelse" efter ENO's iscenesættelse det foregående år. Den 19. august opførte sangerne fra Glyndebourne og orkestret under Haims ledelse en semi-koncertant version af operaen ved en promenadekoncert i Royal Albert Hall. Det franske ensemble Les Arts Florissants, der ledes af William Christie, opfører i årene 2008-2010 en Monteverdi-trilogi med L'Orfeo, Il ritorno d'Ulisse in patria og L'incoronazione di Poppea på Teatro Real i Madrid.Værket er blevet opført i Danmark af sangstuderende og studerende fra orkesterskolen ved Det Jyske Musikkonservatorium i Århus i januar 2006 med Søren Kinch Hansen som dirigent og Troels Kold som instruktør. Værket er desuden blevet opført af Det Kongelige Teater i januar og februar 2008 med Concerto Copenhagen under ledelse af Lars Ulrik Mortensen; iscenesættelsen var af David McVicar.
L'incoronazione di Poppea er skrevet tidligt i operaens historie og præsenterede en for datidens publikum ikke tidligere set sammenhængskraft mellem handlingen på scenen og de musikalske og sanglige udfoldelser. Monteverdi udnytter alle de sanglige enheder, der var kendt for datidens komponister: arier, ariosi, ariettaer, ensembler, recitativer, omend Ringer mener, at grænserne mellem disse musikalske former her er noget mere udviskede, end det var almindeligt i tidens værker. De musikalske elementer knyttes sammen i en løbende strøm, der sikrer, at musikken altid tjener handlingen, og dog fastholder den tonal og formale enhed igennem værket. Personerne i handlingen har stærke følelser, de frygter, og de begærer, og det afspejles i musikken. Poppeas og Nerones scener har således en lyrisk karakter, og Monteverdi benytter hovedsaglig ariosi og arier, mens Ottavia kun synger dramatiske recitativer. Senecas sang er modig og fremturende, mens Ottones er tøvende og begrænset i spændvidde og ifølge Carter helt upassende for en, der ønsker at kalde sig en handlingens mand. På denne måde skaber Monteverdi melodier, der sikrer, at operaen er såvel musikalsk som dramatisk tilfredsstillende.Monteverdi benytter bestemte musikalske virkemidler til at betegne forskellige stemninger og situationer. Tretakt er fx forbundet med Nerone og Ottones kærlighedsytringer, kraftige arpeggioer er et tegn på konflikt, mens overlappende tekster, skrevet som separate vers af Busenello, udtrykker seksuel spænding i scenerne mellem Nerone og Poppea, mens de i et andet tilfælde viser den stigende uoverensstemmelse mellem Nerone og Seneca. "Concitato genere"-teknikken benyttes for at udtrykke vrede. Der kan henvises til hemmeligheder, som når Senecas venner beder ham om at genoverveje hans selvmord i et kromatisk madrigal-kor, der ifølge Monteverdi-kenderen Denis Arnold minder om Monteverdis kompositioner fra Mantova-dagene, idet de har en tragisk kraft, som kun sjældent ses i det 17. århundredes opera. Dette følges dog op af en glad diatonisk del af de samme sangere, som ifølge Rosand er et udtryk for en mangel på egentlig sympati med Seneca i den knibe, han er i. Det nedadgående ostinat, som operaens afsluttende duet bygger på, er allerede forudgrebet i den scene, hvor Nerone og Lucano fejrer Senecas død, og viser, at der således er en ambivalens i forholdet mellem kejser og digter.
Arnold påstår, at der er større variation i musikken i L'incoronazione di Poppea end i nogen anden opera af Monteverdi, og at musikken for solister er mere interessant end den tilsvarende musik i Il ritorno d'Ulisse in patria. De musikalske højdepunkter omfatter efter forskellige kommentatorers mening den afsluttende duet (på trods af dens omdiskuterede ophav), Ottavias klagesang i første akt, Senecas afsked og den efterfølgende madrigal og den fordrukne sangkonkurrence mellem Nerone og Lucana, der ofte fremstilles med stærkt homoerotiske overtoner. Ringer beskriver denne scene som den velsagtens mest brillante scene i hele operaen med blomstrende, synkrone koloraturer, der skaber en spændende og virtuos musik, der synes at tvinge lytteren til at tage del i mændenes glæde, mens Rosand dog finder Nerones arie, der afslutter scenen noget af et antiklimaks efter sådan en vokal udfoldelse.På trods af den fortsatte debat om forfatterskabet omtales værket næsten altid som Monteverdis, selvom nogle musikhistorikere, som Rosand noterer sig, tilskriver det til "Monteverdi" (i anførselstegn). Ringer omtaler operaens som Monteverdis sidste og velsagtens bedste værk, et sammenhængende mesterværk af en indtil da uset dybde og originalitet. Carter bemærker, at Monteverdis operaer har redefineret, hvad teatermusik er, og kalder hans bidrag til det 17. århundredes musik fra Venedig bemærkelsesværdigt, uanset hvilken målestok man anvender. Harnoncourt siger, at det er svært at forstå, at den dengang 74-årige komponist kunne besidde et sådant åndsnærvær blot to år før sin død, og at han var i stand til at overgå sine elever i en moderne stil og at indstifte nye standarder, der skulle komme til at gælde for musikteateret i de efterfølgende århundreder.
I den følgende oversigt benyttes numrene fra den i 1656 trykte version af Busenellos libretto, idet de to scener fra anden akt, som der ikke er nogen musik til i de overleverede partiturer, medtages. Scener består typisk af elementer som recitativ, arioso, arie og ensemble, idet instrumentelle passager (sinfonia) af og til forekommer. Grænserne mellem elementerne er ofte ikke helt tydelig; Denis Arnold skriver faktisk, idet han kommenterer musikkens kontinuitet, at det med få undtagelser ikke er muligt at afgrænse arier og duetter fra operaens musikalske forløb.
Den første indspilning af L'incoronazione di Poppea  blev udsendt i 1954 med Walter Goehr som dirigent af Tonhalle-Orchester Zürich i en liveoptagelse af en teateropførelse. Denne LP, som vandt en Grand Prix du Disque i 1954, er den eneste indspilning af operaen, som ligger før den fornyede interesse, der satte ind med Glyndebourne Festivalens opsætning af værket i 1962. I 1963 udsendte Herbert von Karajan og Wiener Staatsoper en version, der af The Gramophone blev betegnet som langt fra autentisk, mens John Pritchard og Royal Philharmonic Orchestra det følgende år indspillede en forkortet udgave, der benyttede Leppards orkestrering fra Glyndebourne. Leppard dirigerede en opførelse på Sadler's Wells i London, som blev udsendt af BBC og optaget den 27. november 1971. Dette er den eneste engelsksprogede indspilning af operaen.Nikolaus Harnoncourts version fra 1974, der var den første uforkortede indspilning, benyttede periodeinstrumenter i et forsøg på at opnå en mere autentisk lyd, selvom Denis Arnold har kritiseret Harnoncourts optagelse for over-ornamentering i fortolkningen af partituret, især på grund af siraterne for obo og trompet. Arnold var mere entusiastisk i sin modtagelse af Alan Curtis' indspilning fra 1980, en liveindspilning fra Teatro La Fenice i Venedig. Curtis bruger et begrænset antal stryger, fløjter og continuo og inddrager kun trompeter i den afsluttende kroningsscene. De følgende optagelser af operaen har haft en tendens til at søge et autentisk udtryk som fx indspilningerne fra barokspecialister som Richard Hickox med City of London Baroque Sinfonia i 1988, René Jacobs og Concerto Vocale i 1990 og John Eliot Gardner med English Baroque Soloists i 1996.I de senere år er der kommet en del video- og DVD-indspilninger frem. Den første kom i 1979 med Harnoncourt og Oper Zürich. Leppards anden Glyndebourne-produktion fra 1984 blev udgivet på DVD i 2004. Endvidere er produktioner af Jacobs, Christophe Rousset og Marc Minkowski udkommet på DVD ligesom Emmanuelle Haims opførelse fra Glyndebourne fra 2008, hvor festivalledelsen afviste Leppards version for stort orkester til fordel for Haims periodeinstrumenter, hvorved oplevelsen bliver mere lig den, publikum havde ved uropførelsen.
Siden begyndelsen af det 20. århundrede er partituret til L'incoronazione di Poppea blevet redigeret tit. Nogle udgaver er fremstillet til bestemte forestillinger som fx Westrups, der skulle bruges ved opførelsen på rådhuset i 1927 i Oxford, og er derfor ikke blevet offentliggjort. De følgende er de mest betydningsfulde offentliggjorte udgaver efter 1904. Udgivelsesåret ligger ofte efter det første år, disse udgaver blev opført.
Hugo Goldschmidt, Leipzig, 1904 (i Studien zur Geschichte der Italienischen Oper im 17. Jahrhundert)
L'incoronazione di Poppea libretto. Libretti d'opera. Hentet 5. november 2009.  (Busenellos libretto på italiensk med tilføjelse af den afsluttende scene)
The Coronation of Poppea libretto. Early Music Guild. Hentet 5. november 2009.  (Engelsk oversættelse af librettoen)LA-ikon
Stefani Joanne Angelina Germanotta (født 28. marts 1986), bedre kendt som Lady Gaga, er en amerikansk sanger, sangskriver, skuespillerinde og pladeproducer. Hun er født og opvokset i New York City, hvor hun primært studerede på Convent of the Sacred Heart, men også kortvarigt var indskrevet på New York Universitys Tisch School of the Arts, inden hun besluttede at fokusere på sin musikalske karriere. Hun begyndte at optræde som rockmusiker på Manhattans Lower East Side og skrev kontrakt med Streamline Records ved udgangen af 2007. I løbet af sin ansættelse som sangskriver for pladeselskabet vakte hendes sangevner musikeren Akons opmærksomhed. Hun underskrev en kontrakt med hans selskab, Kon Live Distribution.
Lady Gaga opnåede en fremtrædende plads som musiker efter udgivelsen af sit debutalbum, The Fame (2008), som blev modtaget godt af både anmeldere og publikum og nåede toppen af hitlisterne verden over. Det indbefattede de internationale nummer-et-singler, "Just Dance" og "Poker Face". Efter The Fame Ball Tour fulgtes albummet op med The Fame Monster (2009), som indeholdt hittene "Bad Romance", "Telephone" og "Alejandro". The Fame Monsters succes gjorde det muligt for hende at gennemføre den 18 måneder lange The Monster Ball Tour, som blev en af de mest indbringende koncertturnéer nogensinde. Hendes seneste album Born This Way (2011) toppede hitlisterne på de fleste større markeder og genererede flere internationale topsingler, herunder "Born This Way", "Judas" og "The Edge of Glory". Udover sin musikalske karriere arbejder Lady Gaga for humanitære formål og er engageret i LBGTI+-aktivisme.
Gaga er påvirket af David Bowie, Michael Jackson, Madonna og Queen og er kendt for sin flamboyante og anderledes optræden og for sine outrerede modevalg og musikvideoer. Hun har solgt 23 millioner album og skønsmæssigt 64 millioner singler på verdensplan, og hendes singler er dermed nogle af de bedst sælgende i verden. Hun har modtaget seks Grammy Awards og 13 MTV Video Music Awards og har løbende figureret på Billboards liste over Artists of the Year og været nummer fire på VH1s liste over de 100 største kvinder inden for musikken. Lady Gaga er også regelmæssigt på listerne i Forbes og er blevet nævnt som et af de mest indflydelsesrige mennesker i verden af Time. I 2012 var Lady Gaga nummer fire på Billboards liste over musikere med den største indtjening i 2011, idet hun havde en indkomst på mere end 25 millioner dollars. I Nielsen SoundScans årsrapport fra 2011 blev hun udnævnt til den fjerdemest sælgende musiker nogensinde, for så vidt angår det digitale salg (til download) i USA med en samlet omsætning på 42.078.000. Ifølge The Official Charts Company er hun nr. 5 på en liste over kvindelige musikere, der har udgivet singler, idet singlen "Poker Face" opnåede et salg på 7.329.000.I 2018 debuterede hun på det store lærred som hovedrolle indehaver i filmen “A star is born”. En præstation hun fik meget ros for af anmelderne.
Stefani Joanne Angelina Germanotta er født den 28. marts 1986 i New York som barn af Cynthia (født Bissett) og Joseph Germanotta, en internet-iværksætter. Familien stammede fra Sicilien og havde i fjernere slægtled fransk-canadiske rødder. Stefani er det ældste af to børn. Lillesøsteren Natali, der studerer mode, er født i 1992. På trods af sin opvækst under rige kår på Manhattans Upper West Side fortæller Gaga, at hendes forældre "begge kom fra lavere familier, så vi har arbejdet for alt; min mor var ude af huset og arbejdede fra 8-20 i telebranchen, ligesom min far gjorde". Gaga fik en katolsk opdragelse; fra hun var 11 år gik hun på Convent of the Sacred Heart, en privat, katolsk pigeskole Manhattans Upper East Side. Hun beskrev sit liv i gymnasiet som "meget flittigt, meget disciplineret", men hun var også "lidt usikker": "Jeg plejede at blive lavet grin med fordi jeg enten var for provokerende eller for excentrisk, så jeg begyndte at tone det ned. Jeg passede ikke ind og følte mig som en freak". Det sætter hendes bekendte dog spørgsmålstegn ved. Gaga begyndte at spille klaver, da hun var fire år gammel og skrev sin første klaverballade, da hun var tretten. Hun begyndte at optræde ved open mike-arrangementer i en alder af fjorten år. Hun optrådte i hovedrollerne i gymnasiets teaterproduktioner; hun var Adelaide i Guys and Dolls og Philia i A Funny Thing Happened on the Way to the Forum. Hun optrådte også i en meget lille rolle som en drilagtig klassekammerat i tv-drama-serien The Sopranos i en episode fra 2001 med titlen "The Telltale Moozadell". Hun gik til auditions til New York, men havde ikke heldet med sig.Efter gymnasiet opfordrede hendes mor hende til at ansøge hos Collaborative Arts Project 21 (CAP21), en uddannelse indenfor musikteater på New York Universitys Tisch School of the Arts. Da hun var 17, blev hun som en af 20 studerende optaget, og hun boede på et af universitetets kollegier på 11th Street. Ud over at skærpe sine evner for sangskrivning udviklede hun sig og skrev essays og analyser af kunst, religion, sociale anliggender og politik, herunder en opgave om popkunstnerne Spencer Tunick og Damien Hirst. Hun gik til auditions til forskellige roller og fik rollen som restaurantgæst i MTVs' Boiling Points, et reality tv-show.
Gaga trak sig fra CAP21, da hun var 19, i andet halvår af hendes andet år på universitetet for at hellige sig sin musikalske karriere. Hendes far indvilligede i at betale hendes husleje i et år på den betingelse, at hun ville indskrive sig på Tisch igen, hvis det skulle mislykkes. "Jeg forlod hele min familie, fik den billigste lejlighed, jeg kunne, og spiste lort, indtil jeg fandt nogen, der ville lytte", husker hun. Hun havde en lille lejlighed på Rivington Street og indspillede i sommeren 2005 et par sange med hip-hop-sangeren Melle Mel, sange der skulle ledsage lydbogsversionen af børnebogen, The Portal in the Park af Cricket Casey. Hun begyndte også et band kaldet Stefani Germanotta Band (SGBand) med nogle venner fra NYU - guitaristen Calvin Pia, bassisten Eli Silverman, trommeslageren Alex Beckham og manageren Frank Fredericks i september samme år. Bandet spillede en blanding af sange: Nogle sange var sange, som de selv havde skrevet, mens andre var klassiske rocknumre som Led Zeppelins "D'yer Mak'er". Bandet spillede på barer som Greenwich Villages The Bitter End og Mercury Lounge på Lower East Side og udviklede snart en lille fanskare, hvorefter musikproduceren Joe Vulpis fik øje på dem. Snart efter at de havde været til prøve i Vulpis' studie, kunne SGBand sælge deres EP'er Words og Red and Blue (begge fra 2005) ved koncerter i New York, mens de var blevet et fast indslag i Lower East Sides klubber. SGBand nåede deres karrieres højdepunkt i 2006 ved Songwriters Hall of Fame i The Cutting Room i juni, hvor Wendy Starland, en musiker der også var talentspejder for musikproduceren Rob Fusari, også var til stede. Starland fortalte Fusari, der ledte efter en kvindelig sanger til et nyt band, om Gaga og kontaktede hende. SGBand blev opløst, og Gaga rejste nu dagligt til New Jersey for at arbejde på sange, hun havde skrevet, og for at komponere nyt materiale sammen med sin producer. Fusari sammenlignede nogle af hendes vokalharmonier med Freddie Mercurys. Det var Fusari der hjalp Gaga med at komme på navnet Gaga, der stammer fra Queen-sangen "Radio Ga Ga". Gaga havde selv tænkt over sagen, men modtog så en sms fra Fusari, der indeholdt ordene "Lady Gaga". Han forklarede: "Hver dag, når Stef kom til studiet ville jeg begynde at synge "Radio Ga Ga" i stedet for at sige hej. Det var hendes sang. Telefonens tekstprogram havde ændret ordet radio til lady". Hun sms'ede tilbage: "Så er det sket", skrev hun og erklærede: "Du skal aldrig kalde mig Stefani igen." New York Post har imidlertid rapporteret, at denne historie er forkert, og at navnet opstod under et møde om markedsføring.Selvom det musikalske samarbejde mellem Fusari og Gaga ikke lykkedes i første omgang, skulle de snart oprette et selskab med navnet Team Lovechild i hvilket de indspillede og producerede elektropop og sendte det til pladeselskabernes chefer. Joshua Zarubin, en leder på Def Jam Recordings, reagerede positivt og forsøgte at få pladeselskabet med på at tage en chance med Germanottas "usædvanlige og provokerende" optræden. Efter at hans chef Antonio "L.A." Reid havde indvilget i aftalen, skrev Gaga kontrakt med Def Jam i september 2006 med det formål at have et album klar i løbet af ni måneder. Men hun blev droppet af selskabet efter blot tre måneder - en uheldig episode i hendes liv, som senere skulle inspirere hende til musikvideoen til hendes single "Marry the Night" fra 2011. Gaga var knust og søgte trøst hos familien og kom hjem til jul og til nattelivet på Lower East Side. LA Reid, der senere var gæst i The Ellen DeGeneres Show, sagde, at det at afvise Lady Gaga var "den største fejltagelse i [hans] liv", selvom han ikke egentlig fortrød det, fordi Gaga, hvis han ikke havde afvist hende, formodentlig ikke ville være blevet til den, hun er i dag. Hun blev mere og mere eksperimenterende: Hun optrådte i burleske shows, dansede gogo-dans på barer klædt i næsten ingenting og eksperimenterede med stoffer. Hendes far forstod ikke hendes forbrug af stofferne og undgik at se hende i flere måneder. "Jeg stod på scenen i trusser med en streng over min røv og tænkte, at den dækkede den, mens jeg satte ild til hårspray og dansede gogo-dans til Black Sabbath og sang sange om oralsex. De unge skreg og jublede, og så ville vi alle tage os en øl. Det var frihed for mig. Jeg havde gået på en katolsk skole, men det var i New York undergrund, at jeg fandt mig selv". Det var dengang, hun blev kærester med en heavy metal-trommeslager. Hun sammenlignede deres forhold med et forhold fra filmen Grease: "Jeg var hans Sandy, og han var min Danny, og jeg brød bare op". Han blev senere en inspiration til nogle af hendes sange.
På denne tid mødte hun performancekunstneren Lady Starlight, som fik en afgørende betydning for Gagas scenepersonlighed. Starlight forklarede, at efter deres første møde havde Gaga ønsket, at de skulle optræde sammen med sange, Gaga havde indspillet med Fusari. Som det havde været tilfældet med SGBand, begyndte parret at optræde på mange downtown-spillesteder som Mercury Lounge, The Bitter End og Rockwood Music Hall. Deres live-optræden blev kendt under navnet "Lady Gaga and Starlight Revue" eller "The Ultimate Pop Burlesque Rockshow". Kort tid efter blev de to inviteret til at spille på Lollapalooza-festivalen i august det år. Deres optræden fik god kritik og fine anmeldelser. Efter først at have fokuseret på avantgarde elektronisk dance-musik, havde Gaga fundet sin musikalske niche, da hun begyndte at inkorporere popmelodier og glam rock i David Bowies og Queens stil i sin musik. Selvom Gaga og Starlight havde travlt med at optræde, fortsatte produceren Rob Fusari med at arbejde på de sange, han havde skabt med Gaga. Fusari sendte disse sange til sin ven, produceren og musikdirektøren Vincent Herbert. Herbert var hurtig til at tegne kontrakt med Gaga for Streamline Records. Gaga krediterede senere Herbert som manden, der opdagede hende, og tilføjede: "Jeg føler virkelig, at vi har skabt pophistorie, og vi skal nok fortsætte". Efter at have arbejdet som sangskriver under et praktikophold hos Famous Music, som senere blev overtaget af Sony, fik Gaga efterfølgende en kontrakt med Sony. Som et resultat heraf blev hun hyret til at skrive sange for Britney Spears, New Kids on the Block, Fergie og Pussycat Dolls. Hos Interscope anerkendte sangeren og sangskriveren Akon hendes vokale evner, da hun prøvesang et nummer i studiet. Akon fik så bestyrelsesformanden og den administrerende direktør Jimmy Iovine med på, at han måtte få en kontrakt med Germanotta i sit eget selskab, Kon Live.Ved udgangen af 2007 var hun blevet introduceret for sangskriveren og produceren RedOne, som selskabet også var manager for. Den første sang, hun producerede med RedOne var "Boys Boys Boys", et mash-up inspireret af Motley Crues "Girls, Girls, Girls" og AC/DC's "T.N.T.". Gaga fortsatte sit samarbejde med RedOne i studiet i en uge i forbindelse med sit debutalbum og indgik også kontrakt med Cherrytree Records, et mærke hos Interscope som produceren og sangskriveren Martin Kierszenbaum havde oprettet. Gaga skrev fire sange sammen med Kierszenbaum, herunder singlerne "Christmas Tree" og "Eh, Eh (Nothing Else I Can Say)". Selvom hun havde en sikker pladekontrakt, indrømmede Gaga, at hun frygtede at være for "racy", "dance-orienteret" og for "undergrundspræget" til det brede marked.
I 2008 var Gaga flyttet til Los Angeles for at arbejde indgående med sit pladeselskab for at færdiggøre debutalbummet og oprette sit eget kreative team, Haus of Gaga, inspireret af Andy Warhols Factory. The Fame blev først frigivet den 19. august 2008 men fik ikke rigtigt tid i radioen. Gaga promoverede pladen ved at spille rundt omkring i Europa og i små homoklubber i USA ud over at optræde som støtte på den nordamerikanske del af New Kids on the Blocks' genforeningsturné. Singlen "Just Dance" blev først langsomt et hit; den var blevet frigivet fire måneder forud for albummets udgivelse, men nåede først toppen af de internationale hitlister i januar 2009, hvorefter albummet blev en øjeblikkelig succes og indbragte Germanotta hendes første nominering til en Grammy Award for bedste dance-plade, ligesom singlen blev en af de bedst sælgende singler på verdensplan. Gaga opnåede en større uventet succes, da "Poker Face", et andet nummer der først over tid blev et hit, blev nummer et på de fleste større musikmarkeder over hele verden i begyndelsen af 2009 og solgte 9,8 milloner singler i verden. Den opfølgende single vandt prisen for Best Dance Recording ved den 52. udgave af Grammy Awards i kategorien årets sang.
The Fame selv var nomineret til en Grammy for årets album, men vandt også i kategorien bedste dance- og electronica-album ved samme prisuddeling. Moderne kritikere roste albummet og beskrev det som om udforskning af sangerens besættelse af berømmelse og de "problemer", der er forbundet med de rige og berømtes livsstil. Kritikerne bemærkede kombinationen af genrer, "fra Def Leppard trommer til håndklap og metaltrommer", samt den inspiration, der var hentet fra 1980'ernes synthpop og brugen af dance-musik med klare musikalske ideer. The Fame blev nummer et i Østrig, Canada, Tyskland, Irland, Schweiz og Storbritannien og dukkede op i top fem i Australien, USA og 15 andre lande. Den forblev på toppen af listen over dance- og electronica-albummer i 106 uger (om end ikke i træk) og har siden sin udgivelse solgt over 12 millioner eksemplarer på verdensplan. Albummets succes indbragte mange hædersbevisninger, herunder Billboards "Rising Star Award" i 2009 og tre af ni MTV Video Music Awards-nomineringer, hvor Gaga fik prisen som bedste nye kunstner med videoen til singlen "Paparazzi, bedste special effects og bedste art direction. Ud over at være støtteband på Pussycat Dolls' The Doll Domination Tour i løbet af første halvår af 2009 i Europa og Oceanien, så gik Gaga også i gang med sin egen seks-måneders koncertturné under titlen The Fame Ball Tour, der løb fra marts til september 2009.Mens hun rejste kloden rundt, skrev hun The Fame Monster, en EP bestående af otte sange, der blev udgivet i november. Hver sang, der beskæftiger sig med berømmelsens mørkere sider ud fra Gagas personlige erfaringer, udtrykkes via en monstermetafor. EP'en gjorde Gaga til den første kunstner der har haft tre forskellige singler, der har solgt mere end fire millioner eksemplarer på det digitale marked, idet "Bad Romance" toppede hitlisterne i atten lande og nåede top to i USA, Australien og New Zealand, mens der tilfaldt hende en Grammy for bedste kvindelige pop-præstation og bedste korte musikvideo. Den anden single, "Telephone", som er indspillet sammen med Beyoncé, blev nomineret til en Grammy for bedste vokale popsamarbejde, Gagas fjerde nummer et på hitlisterne i Det forenede Kongerige; den tilhørende musikvideo fik, selvom den var kontroversiel, en positiv modtagelse af kritikerne, der roste Germanotta for at have "en Michael Jacksons musikalitet og showmanship og en Madonnas magtfulde seksualitet og sans for provokation". Den efterfølgende single "Alejandro" byggede på et samarbejde mellem Gaga og modefotografen Steven Klein og udløste en musikvideo, der ligeledes var kontroversiel - kritikerne roste dens ideer og mørkhed, mens USA's katolske liga angreb sangerinden for hendes påståede brug af blasfemi. På trods af polemikken omkring hendes musikvideoer, gjorde de Stefani Germanotta til den første kunstner, der opnåede over en milliard virale visninger på videodelingssitet YouTube. Ved MTV Video Music Awards i 2010 vandt Gaga otte af sine 13 nomineringer, herunder årets video for "Bad Romance" (som "Telephone" også var nomineret til), hvilket gjorde hende til den første kvindelige kunstner, der har været nomineret to gange til samme pris. Derudover opsamlede The Fame Monster i alt seks nomineringer ved den 53. uddeling af Grammy Awards - svarende til antallet af Grammy-nomineringer som hendes debut modtog - idet hun vandt prisen for bedste vokale pop-album og modtog sin anden nominering til årets album.
Succesen med albummet gjorde det muligt for Gaga at starte sin anden verdensomspændende turné, The Monster Ball Tour, blot få uger efter udgivelsen af The Fame Monster og måneder efter at have afsluttet The Fame Ball Tour. Ved afslutningen i maj 2011 havde den kritikerroste og kommercielt succesfulde turné indtjent 227.400.000 dollars, hvilket gør den til en af de mest indbringende koncertturnéer nogensinde. Koncerter i Madison Square Garden i New York City blev filmet til HBO-tv med titlen Lady Gaga Presents The Monster Ball Tour: At Madison Square Garden. Optagelsen indbragte fem Emmy Award-nomineringer og er siden blevet udgivet på DVD og Blu-ray. Gaga sang også numre fra albummet ved internationale begivenheder som Royal Variety Performance, hvor hun sang "Speechless", en ballade, som Elizabeth II overværede; den 52. Grammy-uddeling, hvor hun åbnede showet med sangen "Poker Face" og en klaverduet, bestående af "Speechless" i et medley med "Your Song" af Elton John; 2010 BRIT Awards hvor en akustisk opførelse af "Telephone" efterfulgt af "Dance in the Dark" til ære for den afdøde modedesigner og nære ven, Alexander McQueen, gik forud for de priser, hun tog hjem ved selve prisoverrækkelsen. Hun deltog også i Michael Jacksons This Is It-koncertserie i Londons O2 Arena. "Jeg blev faktisk bedt om at stå for åbningsnummeret for Michael på hans turné", har hun sagt. "Vi skulle åbne for ham i O2-arenaen, og vi arbejdede for at få det til at lykkes".I 2009 samarbejdede hun med forbrugerelektronikfirmaet Monster Cable Products om at lave et par juvelindlagte hovedtelefoner, der skulle have navnet Heartbeats. "De er designet som det første modetilbehør nogensinde, som også skulle være de absolut bedste hovedtelefoner lydmæssigt i verden", har Lady Gaga sagt. Gaga indgik også et samarbejde med Polaroid i januar 2010 som firmaets kreative direktør. Hun var begejstret for at lade det ikoniske Polaroid med dets historie som fotoikon blande med den digitale tidsalder, og hun kunne på en messe for forbrugerelektronik i 2011 afsløre de første nye produkter under navnet Grey Label: et par solbriller, der kan tage billeder, en mobilprinter på størrelse med en paperback og en opdateret version af det traditionelle kamera fra Polaroid. Det tidligere samarbejde med produceren Rob Fusari gjorde, at hun og hendes produktionsselskab, Mermaid Music LLC, blev sagsøgt i marts 2010, hvor han hævdede, at han var berettiget til en andel på 20 % af selskabets indtjening. Gagas advokat, Charles Ortner, beskrev aftalen med Fusari som "ulovlig", men fem måneder efter endte det med, at New Yorks højesteret afviste både retssagen og den modretssag, som Gaga havde indledt.Ud over disse retslige stridigheder blev Gaga testet borderline positiv for lupus, men hun hævdede ikke at være påvirket af symptomerne. Dette vakte betydelig bestyrtelse blandt fansene, hvorfor Gaga tog sagen op i et interview med Larry King og sagde, at hun håbede at undgå symptomer ved at opretholde en sund livsstil.
Gaga udgav sit andet studiealbum, Born This Way, den 23. maj 2011. Pladen er blevet beskrevet som en sammensmeltning af elektronisk musik med metal, rock 'n' roll og pop og hårdtpumpede dansebeats. Gaga sagde, at albummet handler om "hvad der holder os op om natten og hvad der gør os bange" og mente, at det handlede om "noget meget dybere end en paryk eller læbestift eller en fucking kødkjole", og efter at have hørt det, mente Akon, at Germanotta fører musikken op på et højere niveau. Albummet fik positive anmeldelser og ros for de forskellige stilarter og Gagas vokal. Born This Way solgte 1,1 million eksemplarer i løbet af den første uge i USA og startede på toppen af Billboard 200, ligesom det toppede hitlisterne i mere end 20 andre lande. Udgivelsen solgte mere end otte millioner eksemplarer i alt og modtog tre nomineringer til en Grammy, herunder en Grammy for årets album, hvilket var tredje nominering til den pris i træk. I marts 2012 var Lady Gaga nr. fire på Billboards liste over musikere med højest indtjening i 2011, idet sangerinden havde en omsætning på 25.353.039 dollars, et beløb der også indbefatter omsætningen fra Born This Way og The Monster Ball Tour.I månederne op til frigivelsen udgav Gaga singlerne "Born This Way", "Judas" og "The Edge of Glory " samt promotion-singlen "Hair". Singlen med samme navn som albummet, der først blev sunget live ved den 53. Grammy-uddeling ved et show, hvor Gaga sang fra en ægge-lignende konstruktion, har selvaccept uanset race og seksuel orientering som tema. Singlen startede på toppen af Billboard Hot 100 og blev det 19. nummer, der opnåede dette, ligesom hittet var det 1000. hit i listens historie, som blev nr. 1 på hitlisten. Det digitale salg havde nået mere end tre millioner downloads i USA i oktober 2011, og singlen blev hendes ottende i træk, der nåede et salg på over to millioner med et globalt salg på 8,2 millioner opgjort i november 2011. Singlen blev således en af hendes fem bedst sælgende singler på verdensplan. Kritikerne bemærkede de kunstneriske og kulturelle referencer og roste konceptet i musikvideoen, i hvilken Gaga føder en ny race i surrealistiske omgivelser. Videoen til "Judas", hvor Gaga skildrer Maria Magdalene, og hvor personer fra Biblen som Jesus og Judas Iskariot også indgår, blev kritiseret for brugen af det religiøse indhold, men fik dog anerkendelse for det samlede indtryk, omend der også var folk, der ikke kunne se noget stødende ved videoens fremstilling. "Judas" også kom også i top ti på flere større musikmarkeder, mens "The Edge of Glory", der først opnåede kommerciel succes på de digitale markeder, senere blev udsendt som single og opnåede god kritik, idet den blev ledsaget af en video, der ikke helt var på niveau med den "ekstravagante" stil, Gaga normalt udtrykte sig i. Hun frigav også "You and I" og "Marry the Night" som singler fra Born This Way. Selv om de "skøre og ambitiøse" videoer blev rost for deres dristighed, nåede hverken den ene eller den anden sang helt den international succes, som de tidligere singler fra albummet havde nået. Gaga blev den andenmest spillede sanger i Det forenede Kongerige i 2011.Igennem 2011 fortsatte Gaga sit arbejde i samarbejde med veteraner som Tony Bennett, med hvem hun indspillede en jazz-version af "The Lady Is a Tramp". Hun indspillede også en duet med Cher. Hun "skrev [nummeret] for lang tid siden, og jeg har aldrig lagt det på et af mine egne albummer, og det var der, faktisk, ikke nogen særlig grund til". Gaga sang også en original duet med Elton John til tegnefilmen Gnomeo & Juliet. Sangen, "Hello, Hello", blev frigivet uden Gagas vokal, men duetversionen indgår i filmen. Hun fortsatte sine optrædener i 2011 og sang på rådhuset i Sydney for at promovere Born This Way, og ved fejringen af den tidligere amerikanske præsident Bill Clintons 65 års-fødselsdag, iførte hun sig en blond paryk som en hilsen til Marilyn Monroes berømte optræden for John F. Kennedy og ændrede teksten til "You and I" til den særlige lejlighed. Hun optrådte også i fjernsynet og fik til Thanksgiving sendt en særudsendelse med titlen A Very Gaga Thanksgiving. Showet fik god kritik og blev set af 5,7 millioner amerikanske seere og gav anledning til at udsende en fjerde EP, A Very Gaga Holiday. Ved sin anden gæsteoptræden i Saturday Night Live sang hun et udvalg af sange fra Born This Way og medvirkede i et par sketches sammen med Justin Timberlake og Andy Samberg. Lady Gaga også numre fra Born This Way på Times Square, hvor hun var den, der sammen med borgmester Michael Bloomberg fik kuglen til at falde, hvilket markerer nytåret i New York. I 2012 havde Gaga en gæstemedvirken i det sidste show i den 23. sæson af The Simpsons, et afsnit der bar titlen "Lisa Goes Gaga". Gaga annoncerede desuden udsendelsen af sin første parfume i juni 2012. Parfumen blev lavet i samarbejde med Coty og lyder navnet Lady Gaga Fame; produktet kom på markedet i september 2012.Turnéen for Born This Way, der havde titlen The Born This Way Ball blev påbegyndt i slutningen af april 2012 på Seouls olympiske stadion. Selvom turnéen, der bestod af 110 koncerter over hele verden, er blevet taget godt imod af både kritikere og fans, har flere kommentatorer afvist The Born This Way Ball. Kontroverserne, der særligt opstod i Asien, skyldtes protester fra flere religiøse grupper, der anså showet for at være satanisk og et angreb på religiøse værdier. Turneen udløste især protester fra Islamic Defenders Front og førte til, at et show i den indonesiske storby Jakarta måtte aflyses, fordi Gaga blev nægtet tilladelse til at optræde. Gaga havde håbet, at showet kunne gennemføres, men på grund af trusler om vold fra muslimske høge, besluttede hun at annullere koncerten, selvom de 52.000 billetter var blevet solgt på få dage.Nye sange til det endnu uudgivne album Artpop "begyndte at blomstre frem", da Lady Gaga arbejdede med produceren Fernando Garibay i begyndelsen af 2012. Gagas manager, Vincent Herbert, sagde, at Gaga begyndte at arbejde på sit kommende album i løbet af The Born This Way Ball. Gaga meddelte albummets titel og sit ønske om, at titlen skulle styles som ARTPOP (sat med versaler) i august 2012; albummet vil blive udgivet i begyndelsen af 2013. Hun planlægger også at indspille et jazz-album sammen med Tony Bennett, som hun tidligere har samarbejdet med. Gaga er også gået til filmen og får sin debut i Robert Rodriguez' kommende film Machete Kills. Hun har rollen som La Chameleon i filmen, der får premiere i 2013.
Germanottas forældre, som introducerede hende for kunstnere som The Beatles, Stevie Wonder, Queen, Bruce Springsteen, Pink Floyd, The Grateful Dead, Led Zeppelin og Elton John, øvede betydelig indflydelse på hende i barndommen og gør det stadig. "Jeg er en rigtig familiepige. Når det kommer til kærlighed og loyalitet, er jeg meget gammeldags. Og jeg er helt nede på jorden, selvom jeg er en excentrisk person" har hun sagt. "Jeg er helt traditionel, hvad angår familie. Jeg har altid været på den måde". Ifølge Gaga lever Joanne Germanotta - hendes tante, der døde af lupus i en alder af 19 - videre gennem hende og inspirerer al hendes musik og kunst. Joannes dødsdato er tatoveret på Gagas krop - og selv om tanten døde 12 år før Gaga blev født, siger Gaga: "Jeg tror virkelig, at jeg har to hjerter. Jeg tror faktisk, at jeg kan bære to sjæle i min krop, og at jeg udlever resten af hendes liv og hendes godhed - hun døde som jomfru, hun døde uden at have oplevet alle de ting, som vi alle kommer til at elske og opleve i vores liv".Deepak Chopra, en indisk læge, foredragsholder og forfatter har været en anden betydelig, åndelig indflydelse på Gaga. Hun mærkede ham som en "sand inspiration", har hun udtalt, og "han har altid mindet mig om at arbejde for mine fans og opfylde min vision og min skæbne". Hun tænker også på Chopra, når det kommer til hendes arbejde som musiker : "Jeg ønsker så meget, at der er mere end bare musik i det for mine fans". Gaga er også inspireret af Oshos bog Creativity. På spørgsmålet om sin forbindelse til ham har Gaga sagt, at hun var påvirket af hans arbejde, og at for hende er "kreativitet er den bedste form for oprør" og ligestilling "en af de vigtigste ting i mit liv".
Musikalsk har Gaga modtaget inspiration talrige musikere fra dance-pop-sangere som Madonna og Michael Jackson til glam rock-kunstnere som David Bowie og Queen, mens hendes teatralske stil stammer fra kunstnere som Andy Warhol og hendes rødder i New Yorks musikteater. Queen-sangen "Radio Ga Ga" gav hende inspirationen til hendes kunstnernavn: "Jeg forgudede Freddie Mercury, og Queen havde et hit med 'Radio Gaga'. Det er derfor jeg elsker navnet [...] Freddie var unik - en af de største personligheder indenfor popmusik", har Gaga sagt. Gaga bliver jævnligt sammenlignet med Madonna, som indrømmer, at hun ser sig noget af sig selv i Gaga. Som reaktion på sammenligningerne har Gaga udtalt: "Jeg ønsker ikke at lyde overmodig, men jeg har gjort det til mit mål at revolutionere popmusikken. Den seneste revolution blev lanceret af Madonna for 25 år siden". Gaga tilføjede: "Der findes virkelig ingen mere hengiven og loyal Madonna-fan end mig. Jeg er hendes største fan, personligt og professionelt".Ligesom Madonna er Gaga fortsat med at genopfinde sig selv og har gennem årene fundet musikalsk inspiration fra en mangfoldig blanding af kunstnere som Whitney Houston, Grace Jones, Cyndi Lauper, Blondie-sangeren Debbie Harry, Scissor Sisters, Prince, Marilyn Manson, Yoko Ono og Britney Spears. Gaga har nævnt Spears i flere interviews og afsløret: "Britney behøver bestemt ikke nogen freakin' råd fra mig. Britney Spears er poppens dronning. Jeg lærte af hende". Gaga hyldede Spears under MTV Video Music Awards i 2011med en avantgardepris og tilføjede, at denne popsangerinde har "lært os alle at være frygtløs, og branchen ville ikke være den samme uden hende".Gaga har også peget på mode som en stor indflydelse og er blevet sammenlignet med engelske excentrikere som Leigh Bowery og Isabella Blow og med den amerikanske musiker Cher. Hun har sagt, at "som barn har hun absorberet Chers sans for mode og gjort den til sin egen". Hun anser Donatella Versace for sin muse, ligesom den afdøde britiske modedesigner og nære ven Alexander McQueen var hende en inspiration: "Jeg savner Lee, hver gang jeg tager tøj på". Gaga er inspireret af Andy Warhols Factory og har sit eget produktionsteam kaldet Haus of Gaga, som hun bestyrer selv, og som skaber meget af hendes tøj, scenerekvisitter og parykker. Hendes fascination af mode kom fra hendes mor, som altid var "meget velholdt og smuk.""Når jeg skriver musik, tænker jeg på det tøj, jeg ønsker at bære på scenen. Det handler om det hele på en gang: Scenekunst, popkunst, mode. For mig smelter det hele sammen og det at det faktisk er en rigtig historie, får super-fans til at komme tilbage til det. [...] Jeg ønsker, at billedsproget skal være så stærkt, at fansene vil ønske at spise og smage på og slikke hver en del af os". Gaga fik sin debut på catwalk'en ved Thierry Muglers modeshow i Paris i marts 2011, hvor hun bar tøj fra Nicola Formichettis første dametøjskollektion. Hun har siden da brugt tid som klummeskribent for V, hvor hun har skrevet om sin kreative proces og sine studier i popkulturen.The Global Language Monitor har anført navnet "Lady Gaga" som det store mode-buzzword, mens Gagas varemærke "no pants" er på en tredjeplads. Entertainment Weekly satte hendes outfits på sin liste over årtiets bedste: "Uanset om det er en kjole lavet af Muppets eller strategisk placerede bobler, har Gagas outrerede udklædning gjort performancekunst til mainstream". I juni 2011 vandt hun det amerikanske moderåds pris, der uddeles til et modeikon. Time Magazine har placeret Gaga på sin liste over de 100 største modeikoner til alle tider sammen med folk som Michael Jackson, Madonna og The Beatles, som har været en inspiration for hende: "Lady Gaga er lige så berygtet for sin skandaløse stil, som hun er for sine pophits. Gaga, Stefani Germanotta, har trods alt båret outfits lavet af plastik bobler, Kermit-dukker og råt kød".
Lady Gaga eksperimenterer løbende med nye musikalske idéer, og hendes sange gøres ofte til genstand for megen analyse blandt kritikere. Hun siger, at det er "befriende" konstant at genopfinde sin lyd og sit look, og hun insisterer på, at hun er blevet draget mod dette siden barndomsårene. Germanotta er kontraalt og udviser et "overvældende udtryk [og] en instinktiv vokal fraseringsevne". Hendes stemme spænder over 2,7 oktaver. Gaga nægter synge til playback - hendes stemmespand ofte er blevet sammenlignet med Madonnas og Gwen Stefanis - og hun har udviklet sin vokale stil i løbet af sin karriere, men finder dog Born This Way "meget mere på niveau med hvad jeg altid har været i stand til". I en opsummering af Gagas stemmekvaliteter, skrev Entertainment 
Weekly: "Der er en enorm følelsesmæssig intelligens bag den måde, hun bruger sin stemme på. Hun overlæsser næsten aldrig en sang med sin stemme, men ved, at kunsten består i at finde nuancerne og ikke i rå lungestyrke".
Selvom hendes tidlige tekster er blevet kritiseret for at mangle intellektuel substans, formår "[Gaga] at få dig i bevægelse og i humør næsten uden besvær". Gaga indrømmer, at hendes sangskrivning er blevet fejlfortolket. Hendes ven og bloggeren Perez Hilton uddybede: "Du skriver virkeligt dybt intelligente sangtekster på lavpandede koncepter". Gaga gav ham ret: "Perez er meget intelligent og har klart lyttet til min plade fra start til slut, og han har ret". Gaga går op i sangskrivning: "Jeg elsker sangskrivning. Det er så sjovt. Jeg kan går rundt i mit undertøj og synge, eller jeg kunne være i gang med at tage opvasken. Jeg har skrevet flere sange, mens jeg bare har siddet ved klaveret," har hun sagt. Gaga mener, at "al god musik kan spilles på et klaver og stadig lyde som et hit". Hun har dækket en bred vifte af emner i sine sange: Mens hun på The Fame (2008) funderer over lysten til at opnå stjernestatus, udtrykker The Fame Monster (2009) berømmelsens mere mørke sider gennem monstermetaforer. Born This Way (2011) synges på engelsk, fransk, tysk og spansk og indeholder nogle centrale temaer i Gagas ofte kontroversielle sangtekster som kærlighed, religion, penge, narkotika, identitet, befrielse, seksualitet, frihed og individualisme.Strukturen i hendes musik siges at afspejle 1980'ernes pop og 1990'ernes Europop. Hendes debutalbum The Fame (2008) provokerede The Sunday Times til at hævde, "at ved at kombinere musik, mode, kunst og teknologi leder [Gaga] tankerne hen på Madonna, Gwen Stefani fra 'Hollaback Girl'-dagene, Kylie Minogue anno 2001 eller Grace Jones lige nu", mens en kritiker fra The Boston Globe mente, at Gaga åbenlyst trækker på "inspiration fra Madonna til Gwen Stefani ... i [sine] pigede [...] og boblende beats". Kritikeren Simon Reynolds skrev, at "alt om Gaga kom fra electroclash, bortset fra musikken, der ikke var særligt 80'er-agtig, bare hensynsløst iørefaldende naughties pop poleret med med Auto-Tune og understøttet af en R&B-agtig rytme". Den opfølgende plade, The Fame Monster (2009), viste Gagas smag for pastiche over "halvfjerdsernes arena-glam, munter ABBA-disco og sukkerholdige throwbacks som Stacey Q", og Born This Way (2011) bygger derfor på plader fra hendes barndom og så forskellige genrer som opera, heavy metal, disco og rock and roll. "Der er ikke et subtilt øjeblik på hele albummet, men hvor den er skørest, er musikken vågen og fuld af følelsesmæssige detaljer", skrev Rolling Stone, der konkluderede: "Jo mere overdreven Gaga er, jo mere ærlig lyder hun".
Musikvideoerne til Ladys Gagas sange er forbundet med konstante kostumeskift, dansere og provokerende iscenesættelser, og videoerne er ofte blevet beskrevet som kortfilm. "At provokere handler ikke kun om at få folks opmærksomhed. Det handler om at sige noget, der virkelig påvirker mennesker på en reel måde, på en positiv måde", siger hun. Hun tager emner som bondage og sadomasochisme op foruden udbredte feministiske emner. De tre centrale temaer i Lady Gagas musikvideoer er sex, vold og magt. "Videoerne er vaudeville-agtige og kødelige, idet Lady Gaga har en sans for at få voldtægtslignende fantasier - i sange og videoer der også fungerer som fængende natklubhits - til toppen af hitlisterne", skrev en kritiker. "Uanset om det er fysisk vold eller seksuel udnyttelse, udgør disse videoer levende skildringer af mænds magt over kvinders kroppe", skrev en anden. Gaga anser sig selv for "lidt af en feminist" (men afviser mandehadende feminisme), og hævder, at hun er for "seksuel myndiggørelse af kvinder". Gaga stræber efter at give unge kvinder mod til at kæmpe for det, de tror på. Hun forsøger også at befri sine fans, så de kan føle sig "mindre alene". "Hun bekræfter ikke blot påstanden om, at hun er komplet original", siger popkritikeren Ann Powers, "men hun raffinerer det også, til det både er en filosofisk holdning til hvordan det at konstruere en persona ud fra popkulturelle kilder kan være et udtryk for en persons sandhed - som fx de drag queens, som Gaga oprigtigt beundrer - og lidt af en feministisk handling". I en sammenfatning af Gagas videoer skrev Rolling Stone: "er der nogen der leder efter tilbageholdenhed i en Lady Gaga-video?"Hendes shows er beskrevet som "meget underholdende og nyskabende"; den blodige opførelse af "Paparazzi" ved MTV Video Music Awards i 2009 beskrev MTV som "eye-popping" (noget der får ens øjne til at stå ud). Hun fortsatte dette blod-tema på The Monster Ball Tour, hvor hun bar et afslørende læderkorset og blev "angrebet" af en performer klædt i sort, der gnavede på hendes hals, så det forårsagede "blodet" til at sprøjte ud over hendes bryst, efter hvilket hun lå "døende" i en blodpøl. Hendes opførelser af dette optrin udløste protester i England fra familiegrupper og fans, idet en lokal tragedie, hvor en taxachauffør havde myrdet 12 personer, var indtruffet kort før et show. "Hvad der skete i Bradford står meget frisk i folks erindring og i betragtning af volden, der var indtruffet i Cumbria få timer tidligere, var det ufølsomt", siger Lynn Costello fra Mothers Against Violence. Hendes ukonventionelle optræden fortsatte ved MTV Video Music Awards i 2011, hvor hun optrådte i drag som sit mandlige alter ego, Jo Calderone, og leverede en elskovssyg monolog før en fremførelse af sangen "You and I". Nogle har forsvaret hendes flamboyante og provokerende adfærd. "Well, hun er Lady Gaga", har Chris Rock sagt; "Hun er ikke 'Lady Pæn-Opførsel'. Ønsker du artighed fra person ved navn Gaga? Var det det, du havde forventet?" Som Gagas koreograf og kreative direktør har Laurieann Gibson leveret materiale til hendes shows og videoer i fire år. Men de skiltes i november 2011, og Gibson blev erstattet af Gagas assistent, Richard Jackson. Gaga indrømmer, at hun er en perfektionist, når det kommer til udførlige shows. "Jeg herser meget med folk. Jeg kan skrige op, hvis jeg ser en defekt lysarmatur. Hvert minut af showet må og skal være perfekt".
Mens Rolling Stone udnævnte Gaga til poppens dronning i 2011, har modtagelsen i den brede offentlighed af Gagas musik, af hendes sans for mode og hendes personlighed været mere blandet. Hendes status som rollemodel, som fremmer af selvværd for hendes fans samt som pionér og modeikon, der puster nyt liv i branchen, har på skift været både bekræftet og bdenægtet. Gagas albummer har fået overvejende positive anmeldelser, og kritikerne har indset hendes unikke position indenfor popmusikken samt behovet for nye bevægelser indenfor populærkulturen foruden den opmærksomhed, Gaga er i stand til at skabe om moderne sociale problemer, og det højest særegne og subjektive udtryk, der er i hendes kunst. I betragtning af hendes indflydelse på moderne kultur og globale berømmelse har sociologen Mathieu Deflem fra University of South Carolina siden foråret 2011 organiseret et kursus med titlen "Lady Gaga and the Sociology of Fame" (Lady Gaga og berømmelsens sociologi) med det formål at undersøge "nogle af de sociologisk relevante dimensioner af Lady Gagas berømmelse". Da Gaga kortvarigt mødtes med amerikanske præsident, Barack Obama, ved et fundraising-arrangement for en menneskerettighedskampagne beskrev han mødet som "skræmmende", da hun gik med 16 tommer (40 cm) høje hæle, der uden tvivl gjorde hende til den højeste kvinde, der var til stede.
I modsætning til hendes outrerede stil har New York Post beskrevet hendes tidlige look som noget der ligner en "flygtning fra Jersey Shore" med hendes "store sorte hår, tunge øjenmakeup og stramme, afslørende tøj". Gaga er brunette, men har afbleget sit hår, fordi hun ofte blev forvekslet med Amy Winehouse. Hun har ni tatoveringer på venstre side af sin krop (hendes far har forbudt hende at gøre det på højre side): et enhjørningehoved med et bånd svøbt omkring hornet, hvorpå der står "Born This Way", et lille hjerte med "dad" (far) skrevet inde i det, adskillige hvide roser, en G-nøgle, tre bellier, "Tokyo Love" med et lille hjerte;" "Little Monsters" (Små monstre) skrevet med håndskrift, et fredssymbol, som er inspireret af John Lennon, som hun erklærede som sin helt, og et citat af digteren Rainer Maria Rilke skrevet med fraktur-skrift på hendes venstre arm; Rilke er hendes yndlingsforfatter, fordi hans "ensomhedsfilosofi" taler til hende. Gaga blev stillet et spørgsmål om, hvilke proteser hun bruger for at skabe de spidse kindben, tindinger og skuldre, og svarede: "De er ikke proteser, de er mine knogler." Hun anførte også, at der ikke var tale om plastikkirurgi, for hun mener, at plastikkirurgien er et moderne biprodukt af berømmelsesbetinget usikkerhed, som hun ikke abonnerer på. Da intervieweren spurgte yderligere ind til sagen, kom Gaga til den konklusion, at de er et kunstnerisk udtryk for hendes indre lys og en del af hendes "show" og musikalske personlighed.
Mod slutningen af 2008 fandt nogle, at Gaga og Christina Aguilera havde samme stil i forhold til mode, styling, hår og make-up. Aguilera sagde, at hun var "helt uvidende om [Gaga]" og at hun "ikke vidste, om det [var] en mand eller en kvinde". Gaga udsendte en erklæring, hvori hun hilste sammenligningen velkommen på grund af den opmærksomhed og nyttige reklame, den gav. Gaga sagde: "Hun er sådan en stor stjerne, og om noget burde jeg sende hende blomster, fordi en masse mennesker i Amerika ikke vidste, hvem jeg var, før al dette skete ... Det har virkelig sat mig på landkortet på en måde". Da Lady Gaga i 2009 blev interviewet af Barbara Walters til den årlige særudgave af ABC News med titlen 10 Most Fascinating People, afviste Gaga påstanden om, at hun er en mellemting mellem en mand og en kvinde som en vandrehistorie. Som svar på et spørgsmål desangående sagde hun: "I starten var det meget mærkeligt og alle sagde lissom, 'Det er virkelig noget af en historie!' Men på en måde fremtræder jeg på en meget androgyn måde, og jeg elsker androgyni". Sammenligningerne med Aguilera fortsatte ind i 2010, da Aguilera udgav musikvideoen til sin single, "Not Myself Tonight". Kritikerne bemærkede lighederne mellem denne sang og tilhørende musikvideo og så Gagas video til "Bad Romance". Der har også været lignende sammenligninger mellem Gagas stil og modeikonet Dale Bozzio fra bandet Missing Persons. Nogle har set påfaldende paralleller mellem deres looks, om end fans af Missing Persons gør opmærksom på, at Bozzio allerede så sådan ud mere end tredive år tidligere.Mens hengivne fans kalder Gaga "Mother Monster", refererer Gaga ofte til sine fans som "Little Monsters", hvilket også står tatoveret på hendes arm. Camille Paglia skrev i 2010 i sin forsidehistorie, "Lady Gaga and the Death of Sex" i The Sunday Times, at Gaga "er mere en identitetstyv end en erotisk tabubryder, et mainstreamprodukt, som hævder at synge for de fanatiske, de oprørske og de besiddelsesløse, selv om hun ikke tilhører nogen af disse". Kitty Empire, der skrev for The Guardian, mente, at Gaga tillader "... seeren en 'overskridende' oplevelse uden at behøve at tænke selv. I centrum for [hendes show] står ideen om, at Gaga står sammen med de fanatiske og de udstødte. The Monster Ball er det sted, hvor vi alle kan være frie. Dette er noget notorisk vrøvl, da masser af folk, der køber Gagas udspekuleret kommercielle musik ikke er begrænset til den nicheverden, der består af drag queens og hippe nattedyr, hvor hun finder sin inspiration. Men Gaga virker oprigtig". Gaga har også lanceret "littlemonsters.com", en officiel netværksside for Gagas fans. Siden blev åbnet i juli 2012.I 2012 blev Lady Gaga en del af udstillingen, The Elevated. Fra Farao til Lady Gaga, der markerede 150-året for Warszawas nationalmuseum. Udstillingen fokuserede på ikonografi og var finansieret af det polske ministerium for kultur og kulturarv. Formålet var at vise hierarkiers allestedsnærværelse fra antikken til nutiden. På udstillingen kunne man se en samling af billeder af kvinder, som har opnået en høj status i samfundet i deres tid. En af dem, Dorothea de Biron kom fra en fyrstelig familie og på grund af sin byrd, men også på grund af sin skønhed og sit intellekt blev hun beundret af alle i hofkulturen i slutningen af det 18. århundrede. Lady Gaga, fremstillet i en kjole af råt kød, vistes på udstillingen som et moderne ikon, der har opnået en indflydelsesrig position på grund af den magt, hun udøver over massemedierne, og på grund af sine særlige evner for at skabe sit eget image. Kødkjolen vil også blive udstillet på National Museum of Women in the Arts i Washington, DC med en forklaring på Gagas politiske budskab.
Udover sin musikalske karriere har Gaga bidraget til forskellige velgørende organisationer. Gaga har fx hjulpet ofre for naturkatastrofer ved at støtte nødhjælpsindsatsen. Selv om hun afviste en invitation til at være med på singlen "We Are the World 25" til fordel for ofrene for jordskælvet på Haiti i 2010, har hun doneret udbyttet af sin koncert i New Yorks Radio City Music Hall den 24. januar 2010 til landets genopbygningsfond. Alt overskuddet fra hendes officielle online butik på denne dag blev også doneret til formålet. Gaga meddelte, at der i alt gik 500.000 dollars til fonden. Få timer efter skælvet og tsunamien i Tohoku i Japan den 11. marts 2011 sendte Gaga en Twitter-besked og et link til Japan Prayer Bracelets. Alle indtægter fra et armbånd, som hun designede i samarbejde med denne virksomhed, blev doneret til hjælpearbejdet. Pr. 29. marts 2011 var der blevet solgt armbånd for 1,5 millioner dollars. Advokaten Alyson Oliver indledte imidlertid en retssag mod Gaga i Detroit i juni 2011, fordi armbåndet burde pålægges en omsætningsafgift, og fordi $3,99 blev lagt oveni prisen i forsendelseomkostninger. Hun troede heller ikke på, at alle indtægterne fra armbåndene ville gå til nødhjælpsarbejdet og krævede, at Gaga aflagde offentligt regnskab for kampagnen og refunderede udgiften til folk, der havde købt armbåndet. Gagas talsmand kaldte retssagen "uden værdi" og "vildledende". Den 25. juni 2011 optrådte Gaga ved MTV Japans velgørenhedsshow i Makuhari Messe til fordel for japansk Røde Kors. I oktober 2012 skal Gaga have mødt grundlæggeren af Wikileaks, Julian Assange på den ecuadorianske ambassade i London. Den 6. november 2012 lovede Gaga at donere en million dollars til det amerikanske Røde Kors for at hjælpe ofrene for orkanen Sandy.
Gaga bidrager også i kampen mod HIV og AIDS og fokuserer på at oplyse unge kvinder om sygdommen. Sammen med Cyndi Lauper har Gaga indgået et samarbejde med MAC Cosmetics om at lancere en læbestift til deres produktlinje, Viva Glam. Under navnene Viva Glam Gaga og Viva Glam Cyndi skal provenuet for de to læbestifter gå til en kampagne for at forhindre HIV og AIDS over hele verden. I en pressemeddelelse erklærede Germanotta: "Jeg ønsker ikke, at Viva Glam bare skal være en læbestift, du køber for at bidrage til en god sag. Jeg ønsker, at det skal være en påmindelse, når du går ud, en påmindelse om at huske at lægge et kondom i pungen lige ved siden af din læbestift". Salget af Viva Glams læbestift og lipgloss i Gagas navn har rejst mere end 202 millioner dollars til bekæmpelse af HIV og AIDS.
I 2012 lancerede Stefani Germanotta sin Born This Way Foundation (BTWF), en non-profit organisation, der fokuserer på unge og emner som selvtillid, velvære, anti-mobning, mentorordninger og karriereudvikling. Organisationen har sit navn fra 2011-singlen og albummet. Der er planer om at samarbejde med en række partnere, herunder John D. og Catherine T. MacArthur Foundation, The California Endowment og Berkman Center for Internet and Society ved Harvard University. Oprah Winfrey, forfatteren Deepak Chopra og den amerikanske sundhedsminister Kathleen Sebelius talte ved opstartsmødet på Harvard. Fondens finanser udgjorde oprindelig 1,2 mio. dollars fra Lady Gaga og 500.000 fra MacArthur Foundation og 850.000 fra Barneys New York. Fonden har indgået et partnerskab med Berkman Center for Internet and Society på Harvard University, MacArthur Foundation, California Endowment samt Viacom som mediepartner. I juli 2012 indgik Born This Way Foundation et samarbejde med Office Depot, som donerer 25 % af salget af en særlig udgave af nogle produkter til skolebørn; donationen vil blive på minimum en million dollars fra disse produkter, der skal fremme fondens budskab. Fondens initiativer har omfattet en plakatkonkurrence i marts-april 2012 med en opfordring til deltagerne om at indsende billeder, der besvarer spørgsmålet: "Hvad betyder tapperhed betyder for dig?", en "Born Brave-bus", der som et antimobbe-initiativ skal følge Gaga på turné som et sted, hvor unge kan henvende sig, samt en række "Born Brave"-skolegrupper.
Germanotta er engageret i debatten om SB 1070, en anti-udlændinge-lovgivning, som Arizona for nylig vedtog. Gaga gav sin første fremførelse af sangen "Americano" i Guadalajara i Mexico på sin The Monster Ball Tour og hun fortalte den lokale presse, at hun ikke kunne "støtte mange af de uretfærdige immigrationslove", der vedtages i USA. Gaga er en åbenhjertig aktivist for rettigheder for homoseksuelle, biseksuelle og transpersoner. Hun tilskriver en stor del af sin tidlige succes som mainstreamkunstner sine homoseksuelle fans og betragtes som et ikon af disse grupper. Tidligt i sin karriere havde hun svært ved at blive spillet i radioen og sagde: "Vendepunktet for mig var det homoseksuelle samfund." I noterne til The Fame takkede hun FlyLife, et marketingselskab med HBT-forbindelser på Manhattan, som hendes label Interscope samarbejder med. En af hendes første tv-optrædener var i maj 2008 ved NewNowNext Awards, en prisuddeling der blev sendt på HBT-tv-stationen Logo. I juni samme år optrådte hun ved en pride-parade i San Francisco. Efter at The Fame udkom, afslørede hun, at sangen "Poker Face" handlede om hendes biseksualitet. I et interview med Rolling Stone, talte hun om, hvordan hendes kærester har en tendens til at reagere negativt på hendes biseksualitet og sagde: "Det faktum, at jeg er til kvinder, intimiderer dem. Den gør dem utilpas. De siger lissom: 'Jeg har ikke brug for en trekant. Jeg er tilfreds med dig alene'." Da hun optrådte som gæst på The Ellen DeGeneres Show i maj 2009, roste hun DeGeneres for at være "en inspiration for kvinder og for det homoseksuelle samfund". Hun sagde, at den nationale ligestillingsmarch den 11. oktober 2009 på National Mall var den "allervigtigste begivenhed i hendes karriere". Gaga deltog i MTV Video Music Awards i 2010 ledsaget af fire homoseksuelle og lesbiske medlemmer af USA's væbnede styrker, som havde måttet skjule deres seksualitet i henhold til det amerikanske militærs "Don't ask, don't tell"-politik (DADT; "Spørg ikke, fortæl intet"). Hun har udsendt tre videoer på YouTube med en opfordring til sine fans om at kontakte deres senatorer med henblik på at omstøde DADT-politikken. I september 2010 talte hun ved et møde for tjenestegørende i Legal Defense Network i Portland i Maine. Efter denne begivenhed sagde redaktører af The Advocate, at Gaga var blevet "den virkeligt hårde fortaler" for homofile og lesbiske, den fortaler som Barack Obama ellers havde lovet at være. Gaga optrådte på Europride i Rom i juni 2011; Europride er en pan-europæisk begivenhed med det formål at styrke selvværdet for LGBTI+-personer. Hun kritiserede den intolerante holdning overfor homoseksuelle i mange europæiske lande. Gaga har beskrevet homoseksuelle som "kærlighedsrevolutionære" personer.Ved MTV Video Music Awards i 2010 var Gaga iført en kjole af kød. Hun supplerede den med støvler, en pung og en hat, der alle også var fremstillet af kødet fra et dødt dyr. Som en delvis anerkendelse af denne kjole kaldte Vogue.com i Det forenede Kongerige hende en af de bedst klædte i 2010, mens Time Magazine udnævnte kjolen til årets Fashion Statement, omend kjolen ikke vakte udelt begejstring, idet den også pådrog sig dyrerettighedsorganisationen PETAs vrede. Hun benægtede at have haft til hensigt at udvise despekt og ønskede, at kjolen blev fortolket som en menneskerettighedserklæring med fokus på folk i HBT-miljøet og tilføjede, at "hvis vi ikke kæmper for det, vi tror på, og hvis vi ikke kæmper for vores rettigheder, vil vi snart ikke have flere rettigheder end det kød, der sidder på vores egne ben".
Herbert, Emily (2010). Lady Gaga: Queen of Pop. John Blake Publishing. ISBN 978-1-84454-963-4. 
Goodman, Elizabeth (2010). Lady Gaga: Critical Mass Fashion. St. Martin's Press. ISBN 0-312-66840-6. 
Parvis, Sarah (2010). Lady Gaga. Andrews McMeel Publishing. ISBN 0-7407-9795-6. 
Phoenix, Helia (2010). Lady Gaga: Just Dance—The Biography. Orion Publishing Group. ISBN 978-1-4091-1567-0. 
