
Færøsk fiskeri  fik først betydning for det færøske samfund fra midten af 1800-tallet. Før den tid var 68 % af befolkningen beskæftiget med landbrug. Fiskeri var fortrinvis til eget behov og de fleste færøske huse havde en eller flere færøbåde, og fiskeriet var et nødvendigt supplement til afgrøder, jorden kunne give. Desuden var grindefangst og jagt på sæler og fugle et vigtigt bidrag til fødeindtagelsen.
I dag er Færøerne en moderne fiskerination, med en stor flåde af trawlere, vodskibe, mindre langlinefiskebåde, fiskefabrikker og havbrug med laks.
I november 2014 var 1.519 personer beskæftigede i fiskerierhvervet på Færøerne, hvilket svarer til 6,3 % af arbejdsstyrken, mens yderligere 1374 personer, som svarede til 5,7 % af arbejdsstyrken, arbejdede i fiskeforarbejdningsprocesserne. Dertil kommer beskæftigede i følgevirksomheder som transportfirmaer, skibsværfter, fremstilling af fiskeredskaber med mere.
Fiskeriflåden omfatter ca. 250 fiskefartøjer, der i 2013 fangede i alt 487.200 ton fisk (levende vægt). Til sammenligning kan nævnes, at der i 1990, som var et af kriseårene, blev fisket 269.800 ton fisk. I 2014 blev der fisket 68.000 ton fersk fisk, som blev solgt for 668,8 millioner danske kroner. Samme år blev der indenfor havbrug taget 70.893 ton opdrættet laks.
Fisk udgør ca. 92-95 % af Færøernes eksport, hvor ca. halvdelen kommer fra fiskerierhvervet og halvdelen fra lakseopdræterhvervet. I 2013 udgjorde opdrættet laks 43 % af Færøernes fiskeeksport, når man ser på eksport efter værdi. I 2013 udgjorde bundfisk som f.eks. torsk 13 % af eksportværdien af fisk, mens pelagisk fisk som f.eks. makrel og sild udgjorde 23 % af eksportværdien i 2013.Øernes afhængighed af fiskeriet er ikke uproblematisk, fordi økonomien er sårbar over for svingninger i fangster og priser på fiskeprodukter. Derfor kan problemer som overfiskning og lave fiskepriser have negativ påvirkning på samfundets udvikling.
1400 Engelske skibe begynder at drive fiskeri ved Færøerne og supplerer fiskeriet med sørøveri og strandhugst.
1528 England indgår en fiskeriaftale med Danmark om, at der årligt kan sendes 150 fiskefartøjer til islandske farvande. Mange af disse skibes besætninger gør sig skyldige i sørøveri og strandhugst, når de anløber Færøerne på rejsen til Island.
Ca. 1595 Mellem 200 og 300 mænd på 50 færøske fiskebåde omkommer i april under en nordøsten storm.
1602 Lagtinget klager til Christian IV over de nærgående engelske fiskere, som fisker ganske tæt under land og forhindrer færingerne i at fiske på de gode fangstpladser. De færøske robåde er kun egnet til kystfiskeri. Englænderne bortfører også færøske fiskere og sætter dem bagefter i land tilfældige steder på Færøerne uden hyre. De fisker endvidere sild med drivgarn med et stort udbytte. Da færingerne ikke har kendskab til drivgarnsfiskeri, fanger de ingen sild. To danske krigsskibe sendes til Færøerne for at opbringe de fremmede fiskeskibe.
1623 Engelske fiskeskibe bruger i stigende omfang Funningsfjørður som ankerplads. Et af skibene bringer en smitsom sygdom i land, og en epidemi breder sig på Færøerne.
1624 Af ukendte årsager forsvinder næsten al fisk i en årrække pludselig fra de færøske farvande, og befolkningen klager over, at de skotske fiskere fanger en stor del af de få fisk, der er tilbage.
1680 Statholderen Friedrich von Gabel klager over, at færingerne kun fisker til eget brug og ikke længere vil drive fiskeri, eftersom det bedre kan betale sig for færingerne at forarbejde uld.
1688 Friedrich von Gabel giver ordre til at vagtskibet "Justita" skal opbringe alle fremmede skibe fiskefartøjer, der træffes nærmere end 4 sømil fra de færøske kyster.
1691 Danmark giver tilladelse til, at man skal have lov til at forsvare sig med med fjeldstave, hvalspyd og økser mod fremmede fiskere og sørøveres overgreb.
1718 Fiskeriet slår fejl, men der opstår ikke hungersnød, da der det år fanges ca. 700 grindehvaler.
1755 Suðuroy fritages for fiskeritiende, da det er umuligt at transportere fisken i ordentlig stand den lange vej til Tórshavn. Af samme årsag er øens befolkning henvist til at spise deres fangst selv, da de ikke må handle andre steder end monopolhandelen i Tórshavn.
1772 Den danske købmand i Tórshavn Niels Ryberg får tilladelse til at fiske torsk og sild med sluppen "Færøe" og skonnerten "Jomfru Birgitha".
1788 nedlægges Rybergs handel, og der ingen købere til klipfisk, hvorfor kunsten at tilvirke klipfisken går igen tabt. Færingerne var på det tidspunkt ikke interesserede i at drive havfiskeri med skib.
1791 Tre mænd fra Hvalvík køber galeasen "de trende Brødre" for at drive havfiskeri ved Færøerne og Island. Dårligt fiskeri bevirker, at skibet bliver solgt til udlandet året efter.
1796 Et selskab til fangst af sej får skabt ordnede forhold omkring fiskeriet i Tórshavn, så flere års stridigheder om fiskeretten ophører.
1804 Monopolhandelen giver befolkningen tilladelse til at sælge fisk enten til handelens takster eller for egen regning sælge den til de højstbydende.
1805 Nólsoyar-Pall eksporterer med sit skib Roynðin Friða blandt andet klipfisk.
1810 Skibe fra Shetlandsøerne er begyndt at fiske på de færøske fiskebanker. I de hundrede år, fiskeriet varede, har de ofte færinger med som mandskab, og deres erfaringer får betydning for det fremtidige færøske havfiskeri.
1813 Kongsbønder får gennemført en lov, der giver dem ret til at tvangsudskrive mandskab til deres både. Loven bliver forhadt af de mindre jordejere, der ikke kan passe deres eget fiskeri ordentligt, og som ikke kan bygge egen båd uden Sysselmandens tilladelse.
1822 Daniel Joensen fra Suðuroy forsøger havfiskeri med en lille 24 tons skonnert, men fiskeriet går ikke godt. Den 7. juli går skibet ned ved Tórshavn, og en mand omkommer.
1832 En båd fra Syðrugøta med 6 mand om bord undslipper i sidste øjeblik fra sørøvere, der forfølger dem. Samme år oprettes en fond "Fondet for Forulykkedes Efterladte paa Færøerne", hvis midler skal bruges som en hjælp til dem som ved ulykke mister en forsørger.
I 1856 blev monopolhandelen ophævet, og hermed ophørte Færøernes isolation. Det gamle bondesamfund med den særprægede middelalderkultur afløstes gradvist af et nyt samfund af fiskere, redere og købmænd. Før monopolets ophævelse havde hvalolie, klipfisk og uldvarer været Færøernes vigtigste eksportartikler.
Det vigtigste fiskeri var stortorskfiskeriet (torsk og lange). Dette dybsøfiskeri på fiskebanker, som ofte lå indtil 4 mil fra land, blev tidligere for størstedelen drevet med åbne robåde (om sommeren som regel med en besætning af 4, om vinteren med 8 à 10 mand), som færingerne var mestre i at manøvrere med. Efter handelsmonopolets ophævelse 1856 skete der et stort opsving i fiskerierne således, at den gennemsnitlige værdi af udførsel af fiskeriprodukter (tran undtagen) i årene 1866-70 var 188.200 rigsdaler, mens den 1851-55 kun havde været ca. 31.000 rigsdaler, og denne stigning fortsatte århundredet ud. Et endnu større opsving tog fiskeriet ved indførelsen af drift med dæksbåde: mens der i 1874 kun fandtes 10 sådanne, var tallet i 1902 steget til 85 med en besætning på ca. 1.100 Mand, og det samlede udbytte af fiskeriet var vokset til ca. 1½ millioner kr. årligt. Ifølge fiskeriberetningen var det samlede udbytte af skibsfiskeriet i 1901 817.151 kr (hvoraf 351.901 kr faldt på Syderø Syssel).Dæksfartøjerne søgte ofte længere bort, om sommeren navnlig ved Islands kyster. Tidligere brugtes til fangsten håndsnøre, en 60-80 favn lang line, i hvis nederste ende fastgjordes en sten eller et blylod, hvorfra tømmen med krogen udgik. Men i midten af 1800-tallet indførtes fra Shetlandsøerne langlinen, en 60 favn lang line, som sattes langs efter bunden, og som på hver favn var besat med kroge, der blev bundet til linen ved tømmer af ca. 2 fods længde. Til en veludrustet båd hørte mange, endog 30-40 sådanne liner, som blev knobet sammen, hvorved en båd kunne dække et ganske betydeligt område. Af andre fisk, der forekom ved kysterne, må nævnes kuller og sej; den sidste var især vigtig, da den fandtes i stor mængde og for en stor del af befolkningen var et vigtigt næringsmiddel. Stortorsken kom derimod i handelen og tilberedtes til klipfisk, idet den blev saltet og tørret på strandklipperne og udført til udlandet, navnlig til Spanien. Det var dog først i løbet af anden halvdel af 1800-tallet, at klipfisketilvirkningen blev almindelig, og ved århundredeskiftet var klipfisk den vigtigste udførselsartikel. Den fisk, der ikke blev udført, blev tørret usaltet dels på stænger uden på husene, dels i åbne tremmehuse. De engelske trawlere begyndte omkring århundredeskiftet at tilføje navnlig langlinefiskeriet betydelig skade. Fangsten af helleflynder havde tidligere været større end efter, at engelske dampere med deres langliner begyndte at drive dette fiskeri i Færøernes nærhed. Derimod voksede sildefiskeriet efter, at man efterhånden på flere steder begyndte at anlægge fiskehuse til opbevaring af sildene, som tillige kunne afgive en fortrinlig agn til torskefiskeriet. Silden blev fanget med garn inde i fjordene, hvor den kom dels om sommeren (navnlig i juli og begyndelsen af august), dels om vinteren.Helt frem til århundredeskiftet blev der ikke gjort alvorlige forsøg på at igansætte et førøsk sildefiskeri ude på det åbne hav. I 1872 blev dog den engelske slup "Fox" købt til fiskeri på dybt vand langt fra de færøske kyster, og man indledte havfiskeri ved Færøerne, Island og senere også Grønland.
Ferskvandsfiskeriet spillede en mindre rolle men omfattede nogen fangst af havørred, der blev fanget om sommeren, når den gik op i elvene.
Friheden, bedre administration og større både fra England betød, at fisk allerede omkring århundredskiftet udgjorde over 90% af den færøske eksport. Med motoriseringen af fiskerflåden kunne man sejle på fjernfiskeri ved Island og Grønland, og de store mængder fisk, der blev landet, gav arbejde til kvinder og børn på land. I 1913 købte Jógvan Frederik Kjølbro i Klaksvík sammen med broderen David sit første skib, "Soli Deo Gloria", en slup, og etablerede derved rederiet og virksomheden J.F. Kjølbro, der blev en af Færøernes største.I 1915 etableres Færøernes første fagforening, den havde det danske navn "Enigheden" de første sytten år, hvorefter navnet blev ændret til "Fylking" i 1932. Tvøroyri, som var ubeboet før, blev en af Færøernes vigtigste fiskerihavne. Der var flere store rederier, som f.eks. T.F. Thomsen, A/S Mortensen Eft., A/S N.J. Mortensen, P/F Hvítanes, Firma Th. P. Nolsøe á Tanganum, A/S Færøernes Ophalingsbedding, hvor ca. 40 mænd arbejdede og Jørgen Mortensens Smedje. Tvøroyri var blevet Færøernes næststørste havn, næst efter Tórshavn, med 26 skibe svarende til 30 % i 1901 og 41 skibe i 1911, svarende til 29 % af Færøernes samlede fiskeflåde. Omkring århundredeskiftet år 1900 ejede Tórshavn, Tvøroyri og Vágur 80 % af den færøske fiskeflåde.Udbyttet af torsk ved Færøerne nåede et højdepunkt med 43.500 ton i 1919, heraf fangede færingerne selv 27.000 ton eller 62% af den samlede fangst. Dette må ses i lyset af, at fiskeriet var i bund under 1. verdenskrig 1914-18. I 1921 var fangsten faldet til 12.000 ton. I 1932 var den 38.000 ton og i 1938 20.000 ton trods voksende fiskeriintensitet. Denne udvikling må ses i lyset af britiske trawleres voldsomme virksomhed ved Færøerne. I årene 1921-38 fangede færøske fiskere mellem 4% og 16% af den samlede torskefangst ved Færøerne med et absolut lavpunkt i 1936 på kun 1.187 ton eller 4.1%. For kuller var den gennemsnitlige fangst i 1920-erne omkring 8.500 ton og i 1930-erne omkring 12.000 ton. For helleflynder svingede den gennemsnitlige fangst 1919-39 mellem 761 og 2.047 ton årligt svarende til 8-12% af den samlede europæiske fangst.I 1930 levede ca. 30 % af Færøernes befolkning udelukkende af fiskeri. I 1930 var værdien af bådfiskeriet 288.000 kr., af skibsfiskeriet 7,5 mio. kr. En stor del af torsken blev tørret til "klipfisk". Torsken blev tømt for indvolde og saltet om bord. I land vaskede kvinderne fiskene og børstede dem rene, derpå blev de spredt ud på tørrepladserne. Om natten og i dårligt vejr samledes fiskene i bunker og blev dækket til. Arbejdet fortsatte, til fisken var helt hvid og tør.
I 1931 nåede Verdensdepressionen også til Færøerne. Samtidig var fiskerflåden, der traditionelt var købt brugt af Island og Storbritannien, nedslidt. I 1932 oprettes Sjóvinnubankin (pengeinstitut) udelukkende for færøske midler med det formål at finansiere en tiltrængt modernisering af fiskerflåden.
Under 2. verdenskrig på Færøerne, 1940-1946, tjente de færøske fiskere forholdsvis mange penge på at fragte fisk fra Island til Storbritannien. En stor del af den færøske fiskerflåde blev sænket af tyskerne under krigen, og 210 færøske fiskere mistede livet, Dette antal var mere pr. indbygger sammenlignet med Danmark. 
Efter krigen købte færingerne billige dampdrevne trawlere, der var blevet til overs i Storbritannien. Færøerne havde nu en af de største trawlerflåder i Nordatlanten, men de kulfyrede trawlere viste sig efter få år ikke at være rentable. 
I 1955 etableredes "Færøernes Realkreditinstitut". Startkapitalen var ti millioner kroner fra Marshall-hjælpen og et lån på to millioner fra Danmarks Nationalbank, og formålet var, mod sikkerhedsstillelse, nok engang at finansiere en moderne fiskerflåde. Hidtil havde man altid kunnet "fiske sig ud af krisen"; det havde blot været et spørgsmål om realkapital. Færøernes Realkreditinstitut blev overtaget af Færøernes Landsstyre i 1998, som en selvejende institution, kaldet Føroya Realkreditstovnur - eller Realurin.Siden 1970'erne er stort set alle fiskearter blevet overfisket, hvilket var en væsentlig årsag til den økonomiske krise i 1990'erne. 
I 1977 udvidede landet sin fiskerigrænse til 200 sømil for at beskytte fiskebestanden.
I 1983 var der højkonjunktur i fiskeriet. I 1985 blev Varðin P/F grundlagt af 16 mænd, som lod trawleren Tróndur í Gøtu bygge, den var meget moderne og fiskede sild, makrel og andre pelagiske fisk. Varðin blev et af de mest succesrige rederier på Færøerne.Under finanskrisen på Færøerne i starten af 1990'erne går Færøerne fra korporativ planøkonomi til markedsøkonomi. Fiskerettighederne kapitaliseres, det gøres ved Lov om erhvervsfiskeri (Færøsk: Lóg um vinnuligan fiskiskap). Begrebet kvotebaroner opstår. Enkelte redere, som var i fiskerierhvervet 1. marts 1994 får uddelt fiskerettigheder gratis fra Færøernes Landsstyre, og senere har flere af dem solgt skibene med tilhørende rettigheder med profit på hundredvis af millioner.I 2012 byggede Varðin Pelagic en stor pelagisk fiskefabrik i Tvøroyri på Suderø, hvor der havde været forholdsvis stor arbejdsløshed i forhold til resten af Færøerne. Fabrikken gav mindst 100 arbejdspladser og skatteindtægterne hos alle kommuner i øen voksede betydelig, specielt Tvøroyri nød godt af stor økonomisk tilvækst.
I 2012 eksporterede Færøerne varer for 5,5 milliarder kroner, det var nogenlunde det samme som i 2011. Der var en tilbagegang i bundfisk som f.eks. torsk, medens der var stor fremgang i eksport af pelagisk fisk som makrel, blåhvilling og sild. Færøerne eksporterede for 1,8 milliarder kroner i opdrættet laks i 2012, hvilket var næsten 200 millioner mere end året før.
I 2013 og 2014 er opdrættet laks lige så vigtig eksportvare i værdi som al anden vild fisk sammenlagt. Opdrættet laks blev eksporteret for over 2,26 milliarder kroner fra 1. december 2012 til 1. december 2013. Pelagisk fisk blev eksporteret for 1,32 milliard og dybhavsfisk blev eksporteret for 1,113 milliard. I samme periode et år senere var værdien af eksporteret laks øget til 2,7 milliarder kroner. Fangsten af fersk fisk er nedadgående. Fra 2000 til 2007 blev der i gennemsnit fisket 125.000 tons om året, men de seneste år er der fisket mindre end 100.000 tons og i 2013 blev der kun fisket 72.000 tons. Man skal helt tilbage til kriseårene i starten af 1990-erne for at finde så lave tal.
Der er stor forskel på de forskellige slags fiskeflåder på Færøerne. Det pelagiske fiskerierhverv, der har vodskibe, der fisker makrel, sild og andre fisk som svømmer højt oppe i havet, har stort overskud, mens hjemmeflåden (mindre fiskeskibe af typen lineskib og dybhavs- og par-trawlere) og bundfiskeriflåden generelt har været drevet med underskud i perioden fra 2010 til 2013, men i 2014 og 2015 ser det lidt bedre ud, da priserne er lidt højere og nogle af skibene har fået gældssanering. De fleste af lineskibene har kvoter efter fiskedageordningen ved Island og Flemish Cap (ved St. John's) og Grønland.I følge Hans Ellefsen, PhD i fiskeri-økonomi, så ville det være optimalt, hvis hjemmeflåden blev beskåret med to tredjedele, det sagde han i interview med kvf.fo i 2015. Det at hjemmeflåden drives med underskud har også rejst spørgsmålet, om fiskedageordningen er den optimale ordning for erhvervet. Hans Ellefsen har også udtalt sig om, at bundfiskeriflåden burde beskæres, hvis erhvervet skal være rentabelt. I følge hans beregninger, som han har lavet ud fra tal fra erhvervet i 2010, det år var der 30 trawlere og 16 lineskib der fiskede bundfisk. Ellefsen mener, at hvis disse skib skulle drives med overskud, så burde der højst være 11 trawlere og fem lineskib. Ulempen er, at det ville koste 328 arbejdspladser, men overskuddet i erhvervet havde vokset med 438 millioner om året, og det svarer til 1,3 million kroner for hver fisker, der forlader erhvervet.
Der samarbejdes og laves aftaler med især Island, Norge, EU, Rusland og Grønland om gensidigt fiskeri. Til beskyttelse af det lokale fiskeri er der indført en fiskerizone på 200 sømil. Medvirkende til de gode erfaringer på Færøerne med fiskedageordningen er formentlig reduktionen af den færøske fiskerikapacitet, der fulgte i kølvandet på sammenbruddet af det færøske fiskeri i slutningen af 1980´erne og begyndelsen af 1990’erne. Udgangspunktet for den færøske fiskedage-ordning har været en rimelig grad af balance mellem fiskerikapaciteten og fiskerimulighederne.
Færøerne og EU var uenige om lakse- og sildekvoter, efter at Færøerne i 2010 fastsatte sine egne kvoter, efter at det ikke lykkedes at forhandle sig til kvoter og efter, at makrellen ændrede vaner og nu svømmede i færøsk farvand. Kvoterne, som Færøerne gav sig selv, blev fisket i eget havområde. I 2010 var den færøske kvote 5%, som svarede til 15.000 tons, færinger ønskede dog 15%. I 2011 fastsatte den færøske fiskeriminister, Jacob Vestergaard, Færøernes makrelkvoter til 150.000 tons, iberegnet kvoter, som Island og Rusland fik i gensidige forhandlinger og makrelfiskeri til videnskabeligt formål.Efter en del forhandlinger, som ikke førte til enighed, iværksatte EU og Norge boykot imod Færøerne i 2013. Boykottet medførte, at færøske skibe, som fiskede makrel eller sild eller som fragtede makrel eller sild, ikke kunne komme ind i havn i EU inklusiv Danmark og Norge. Danmark var derved med til at boykotte en del af dets eget rige. Boykottet varede i et år. Færinger bøjede sig ikke, men fandt i stedet andre markeder end EU. I en økonomirapport fra efteråret 2014 står der, at andelen af Færøernes eksport til EU var blevet mindre, mens andelen af eksport til andre lande som f.eks. Kina, Rusland, USA og Nigeria var blevet større. Eksporten af bundfisk havde været nedadgående siden 2003, mens der kunne ses en meget stor vækst i eksport af pelagisk fisk siden 2010. Ifølge Færøernes Økonomiråd (Búskaparráðið) var der stadig krise indenfor bundfiskeflåden. Rådet mente at kunne se en tendens til, at de bundfiskeskibe, som havde kvoter, havde bedre økonomi end de bundfiskeskibe, som var underlagt fiskedageordningen.I 2014 iværksatte EU og Norge boykot imod Rusland, som til gengæld  iværksatte straffesanktioner imod EU og Norge. Færøerne som selv var blevet udsat for boykot af EU fra 31. august 2013 til 20. august 2014 valgte ikke at være en del af boykottet. I stedet rejste lagmand Kaj Leo Johannesen til Moskva for at forhandle om færøsk eksport af laks til Rusland. Det skabte en del debat både i Færøerne, Danmark og Norge.
Hensynet til fiskeriet har vejet tungt i Færøernes beslutning om at stå uden for EU og dermed undgå at være underlagt EU´s fælles fiskeripolitik. Der er indgået særlige handelsaftaler i forbindelse med handel af fiskevarer. For fisk og fiskevarer gælder ens regler for EU, Færøerne og Island således, at al handel med fiskevarer imellem Færøerne og Danmark/EU er toldfri. Dette er dog ikke gældende for varer af makrel og sild, og derfor har virksomheden Christian í Grótinum fra Klaksvík købt den tyske virksomhed Larsen Seafood, som gik i betalingsstandsning. Derved fik Christian í Grótinum adgang til fabrikker som fremstiller makrel i dåse. Planerne var ellers at etablere en lignende virksomhed i Klaksvík, men de mente, at 25 % i toldafgift var en forhindring for dette og købte derfor fabrikken i Tyskland i februar 2015.
På Færøerne skete det samme som i Danmark ca. 10 år tidligere. Under Finanskrisen på Færøerne 1989–1995 blev færøske politikere nødt til at gennemføre radikale ændringer i fiskerierhvervet. En af ændringerne var at fiskerettighederne blev privatiserede. Kvoterne blev den 1. marts 1994 givet gratis til de redere, som stadig ejede fiskeskibe og var aktive i fiskerierhvervet og derved havde klaret sig igennem krisen. Den færøske lov om erhvervsfiskeri (Lóg um vinnuligan fiskiskap) siger i § 2, at fiskeressourcerne i havet omkring Færøerne og de rettigheder, som det færøske hjemmestyre har opnået ved forhandlinger med andre nationer, tilhører det færøske folk.Fiskerettighederne kan ifølge loven trækkes tilbage efter 10 år uden erstatningspligt for det offentlige. Den positive ressourcerente,  tilfaldt vederlagsfrit de redere, der havde stået krisen igennem. Fiskerettighederne kan efter loven hverken pantsættes eller sælges, men denne formulering blev politisk og administrativt blødt op. Man fortolkede loved således, at godt nok kunne rettighederne ikke sælges, men de kunne omsættes. Fiskerettighederne kan i realiteten frit sælges til hvem som helst og for hvad som helst.  Ved salg af fiskefartøjer har det
været muligt for rederne at trække værdien af fiskerettighederne  ud af erhvervet. Skibet sælges sammen med tilhørende fiskerettighederne. Der er eksempler på, at fiskefartøjer er steget til den fire eller femdobbelte værdi. Der blev derved skabt et nyt begreb som kaldes kvotebaroner. Nye aktører som senere er kommet ind i fiskerierhvervet på Færøerne har ikke fået fiskerettighederne gratis, men har derimod været nødt til at betale høje priser for et eller flere skibe med tilhørende fiskerettigheder, og derved er skibene blevet meget dyrere end de ville have været værd uden fiskerettigheder. De nye redere får ikke nogen ressourcerente.  I forbindelse med den udbredte omsætning af skibe med tilhørende fiskerettigheder sker der en rebelåning af skibet, og der sker en belåning af rettighederne uden pant. Der tages lån mod forventet fangst.Hvad hjemmeflåden angår, så skete der også radikale ændinger efter krisen i 1990'erne. Fiskedageordningen blev indført pr. 1. juni 1996 til regulering af fiskeriet indenfor 12 sømilegrænsen. Her opdeles hjemmeflåden i flere grupper: Partrawlere, lineskibe, Kuttere 15-40 tons, Kuttere over 40 tons og kuttere under 15 tons. Hver af disse grupper af skibsfartøjer får tildelt et bestemt antal dage, hvor det er tilladt at fiske. I 1997/98 var det kun partrawlerne der klarede at bruge alle tildelte dage.
I 2010 kunne der ikke opnås enighed mellem kystlandene i Nordatlanten om makrelaftale. Derfor fastsatte Færøerne sin egen kvote. Kvoterne blev af Færøernes fiskeriminister fordelt mellem nogle få rederier som ejede vodskibe. I 2015 lavede Kringvarp Føroya en TV-dokumentar i tre episoder, der undersøgte forholdene hos de største rederier, der fik den største andel af de øgede makrelkvoter. De kom bl.a. frem til, at der kun var tale om ti familjer på Færøerne, der havde fået andel i disse kvoter, dvs. at det var 10 familier, der ejede de tre største rederier (her har de talt far og voksne børn som en familie). De tre rederier er Varðin í Gøtu, Palli hjá Mariannu og Framherji. Disse er på få år blevet 720 millioner rigere. Aktiverne er forøget med 1,3 milliarder. Dokumentaren var kritisk overfor hvordan kvoterne var blevet uddelt. De blev uddelt til de rederier, som på det tidspunkt ejede vodskibe. Andre rederier som ejede andre typer af skibe fik ingen andel af kvoterne. En ekspert i udsendelsen sammenlignede det med, at det svarede til at der blev fundet guld et sted i et fjeld på Færøerne og man så uddelte tilladelsen til at grave efter guldet til de 10 personer, som ejede gravkøer, som derved kunne tjene millioner.
P/F Varðin, oftest kaldt Varðin í Gøtu, blev etableret i 1985. Det er moderselskab for fire datterselskaber som ejer fire pelagiske vodskibe: P/F Hvamm ejer M/S Tróndur í Gøtu, P/F Krossbrekka ejer M/S Finnur Fríði, P/F Driftin ejer M/S Jupiter, P/F Gulenni ejer M/S Saksaberg. Direktør er Jákup Jacobsen, også kendt som Dunga-Jákup. Bestyrelsesformand er Jógvan David Jacobsen. I følge kvf.fo er der 11 personer der ejer Varðin, de fleste bor i Gøta, Eysturoy.
Palli hjá Mariannu, som ejer skibene Norðborg og Christian í Grótinum. Etableret i 1971. Hjemsted: Klaksvík, Nordøerne. Rederiet har 107 ansatte i 2014. Direktør er Eyðun Rasmussen. Bestyrelsesformand er Kristian M. Rasmussen. Christian í Grótinum er datterselskab af Palli hjá Mariannu. Hjemsted: Klaksvík. Rederiet er familjeejet, det ejes af Christian Martin Rasmussen og sønnerne Jón, Eyðun og Bogi Rasmussen.
Sp/f Framherji. Hjemsted er Fuglafjørður, Eysturoy. Direktør er Anfinnur Olsen. Bestyrelsesformand er Torstein Baldvinsson. Antal ansatte: 90. Framherji har tæt samarbejde med islandske Samherji, som ejer en tredjedel af rederiet. Der er en færøsk ejer: Anfinnur Olsen. Rederiet ejer trawlerne Høgaberg og Fagraberg.
Krúnborg blev etableret i 1964 af Eiler Jacobsen. Rederiets skibe har mest fisket rejer og pelagisk fisk i det nordligste del af Atlanterhavet. Det første skib var Ísborg, som blev bygget på Skála Skipasmiðja i 1964. Eiler var selv skipper ombord. Rederiet opnåede at eje ti skibe sammenlagt i perioden fra 1964 til 2006. Jacobsen døde i 2010 i en alder af 80 år, hans sønner driver virksomheden videre. Eiler Jacobsen tjente mange penge ved at sælge en del af de værdifulde fiskekvoter. En del af overskudet forærede han til sin hjembygd Skálavík på Sandoy. Pengene blev administreret af en fond, og Jacobsen og hans kone Beinta Háberg Jacobsen bestemte, at der skulle bygges et hotel og restaurant i bygden. Fonden, som lod hotellet bygge, kaldes Immanuel Grunnurin efter skibet Immanuel, hvor Eiler Jacobsens far sejlede med og forliste med, da Eiler Jacobsen kun var to år gammel. Fonden ejede og drev hotellet de første på år, men den 23. marts 2015 har fonden og rederiet Smyril Line indgået en aftale om, at Smyril Line overtager driften af hotellet. Det er dog stadig fonden, der ejer hotellet.
Christian í Grótinum, har hjemsted i Klaksvík. Ejer vodskibene Christian í Grótinum KG 690, som er bygget i 2003 og Norðborg KG 689, som blev bygget i 2008. Rederiet blev grundlagt i 1971 af Palli Rasmussen, Jákup Ziskason og Kristian Martin Rasmussen. Deres første skib var M/S Borðoyanes, som fiskede ved Flemish Cap. I 1975 kom den første Christian í Grótinum, den blev bygget på Færøerne af skibsværftet Skála Skipasmiðja.
Færingerne har siden de første nordboere i landnamstiden kom til øerne, indtil 1880erne hovedsagelig levet af at dyrke jorden og at drive fiskeri til eget brug. Det at eje jord, eller at have adgang til jord, gav anseelse, og det bevirkede desuden, at man uden arbejdsindsats fik en del af andres fangst på stranden og i fuglefjeldene. Man fiskede med robåde i forskellige størrelser og i løbet af det 18. og 19. århundrede blev de store både også udstyret med sejl.
Der vides ikke meget om færøske både i middelalderen. Ifølge de islandske sagaer fra omkring 1350 berettes det om, at nordboerne anvendte håndsnører og det er sandsynligt, at bosætterne langs den færøske østkyst, meget tidligt begyndte at importere den norsk byggede tremandsbåd "Tristur", og siden gennem årene har bygget deres egne både af drivtømmer og importeret træ fra Norge. I første halvdel af det 17. århundrede, skete der mange forlis af de små både og det blev således forbudt at fiske på det åbne hav med de mindre både. Derfor begyndte byggeriet af større og mere sødygtige både, der havde 6, 8, 10 og 12 årer.
Skibe med dæk, (slup), blev på Færøerne taget i brug i perioden 1872 til ca. 1960, og de blev næsten udelukkende brugt til torskefiskeri ved Islands og Grønlands kyster. Slupperne blev købt billigt fra England og Skotland, eftersom briterne havde opdateret deres fiskeflåde med dampskibe. Fangstmetoden var brug af håndsnører og krævede dermed et større mandskab.
Den første trawler kom til Færøerne i 1905, men indtil 1938 var der kun to damptrawlere i drift. 1938 og 1939 kom der yderligere otte til, men det færøske trawlerfiskeri kom først for alvor i gang efter 2. Verdenskrig.
Med moderniseringen i det 20. århundrede af det færøske fiskeri ændredes båndet mellem fiskeri og natur. I dag er de store færøske trawlere udstyret den nyeste teknologi, og den nødvendige information modtages via satellitter.
En færøsk sømand kan tjene vidt forskelligt, alt an på hvilken type af fiskeskib han arbejder ombord på. Overmændene ombord får altid mere i løn end de ufaglærte sømænd, så en almindelig dækker får mindre i løn end den gennemsnitlige løn, og en skipper, styrmand eller maskinmester får over gennemsnitslønnen. Sømændene ombord på isfiske-lineskibene havde i 2014 i gennemsnit en årshyre på 286.000 danske kroner eller 1.307 kr. om dagen, mens en sømand der havde hyre ombord på et af vodskibene tjente i snit godt halvanden million, eller ca. 7000 kroner om dagen. Det siger sig selv, at der er rigtig mange som ønsker at sejle med vodskibene eller med en af de andre skibstyper, der tjener godt, men langt fra alle der ønsker det får hyre ombord på skibene. I 2015 var hyrerne ombord på de færøske fiskeskibe endnu højere end året før. I 2015 tjente sømændene ombord på vodskibene 8197 kroner pr. arbejdsdag, som er 100 kroner mere end i 2014. Flere af vodskibene har dog flere mandskaber, som skiftes om at arbejde og deles derved også om hyren, men hvis de f.eks. er to der deles om en hyre, så tjener de alligevel over en halv million om året, og det er mere end mange af de højt uddannede færinger, der arbejder i land, tjener. Udover at fiskere har mulighed for at tjene mange penge, også selv om de ikke tager nogen uddannelse, så har de også den fordel frem for folk der arbejder på land, at de får skattelettelser, som andre ikke har, denne kaldes på færøsk "sjómannafrádráttur". Dog gives denne ikke, hvis lønner overstiger 500.000 kr. om året. I 2010 fik færøske søfolk 105 millioner i skattefradrag. En af begrundelserne for at bevare skattefradraget er, at andre lande også har sådan et fradrag til søfolk. 
Mandskabet på vodskibet Finnur Fríði tjente i gennemsnit 2,6 millioner danske kroner pr. person for året 2015.
Álmanakkin er en bog, der udkommer hvert år på Færøerne, den har opdaterede lister over skib og både, der er hjemmehørende på Færøerne (Skipalistin).
Havnekendingsmærkerne er fra ret gammel tid og er som oftest lavet ud fra bygdernes danske navne med det første og sidste bogstav i navnet, derfor KG for Klaksvig og ikke KK for Klaksvík, TG for Trangisvaag og ikke TR for Trongisvágur.
Som det ses ud fra tabellen nedenfor er de fleste fiskeskibe centreret i den nordlige og østlige del af Færøerne, dvs. Nordøerne med Klaksvík som største by og Østerø, som har flere ca. lige store byer, f.eks. Fuglafjørður, Gøta og Runavík. Udover fiskeskibene er der et større antal både og andre typer af skibe, som f.eks. fragtskibe, de er ikke med i tabellen.
Det har været på tale i flere år, at iværksætte en fiskerireform på Færøerne. Der er også blevet diskuteret om problemer med udenlandsk kapital og skjult udenlandsk ejerskab i fiskerierhvervet, hvor der bruges færøske stråmænd. De venstreorienterede partier Javnaðarflokkurin og Tjóðveldi, men også midterpartiet Sjálvstýrisflokkurin og det liberale parti Framsókn har været fortalere for at foretage ændringer i form af at kvoterne eller i hvert fald en del af kvoterne sælges på auktion. Fólkaflokkurin er meget imod det og mener, at tingene fungerer fint som de gør, og at der derfor ikke skal foretages ændringer, de har tillid til at fiskerierhvervet selv finder ud af det. Dog ønskede de højreorienterede partier Fólkaflokkurin og Sambandsflokkurin sammen med det kristelige midterparti Miðflokkurin i 2012 at foretage ændringer i fiskerierhvervet, daværende fiskeriminister Jacob Vestergaard nedsatte en arbejdsgruppe, men der kunne ikke opnås enighed blandt de tre partier eller flertal i lagtinget, og derfor blev det ikke til nogen fiskerireform under Kaj Leo Johanessens anden regering.Blandt valgløfterne før lagtingsvalget 2015 fra Javnaðarflokkurin, Tjóðveldi og Framsókn, som efter valget dannede regering, var løftet om en fiskerireform, hvor en stor del af kvoterne og fiskerettighederne skulle sælges til højestbydende. Regeringen fik det mindst mulige flertal, nemlig én person, og efter at Sonja Jógvansdóttir forlod Javnaðarflokkurin få dage efter valget, kom regeringen i mindretal, dog med Sonja Jógvansdóttirs fulde støtte. Det skulle vise sig at trække ud med at få enighed omkring en fiskerireform. Det var ikke løsgængeren der var problemet, derimod var det de to lagtingsmedlemmer fra Javnaðarflokkurin og fra Tvøroyri, Kristin Michelsen og Bjarni Hammer, der også er henholdsvis borgmester og viceborgmester i Tvøroyri. De var imod at en stor del af kvoterne skulle sælges. Det tidligere lagtings- og folketingsmedlem fra Fólkaflokkurin, Óli Breckmann sagde i en debat i Kringvarp Føroya, at Michelsen og Hammer turde ikke at stemme for at sælge fiskekvoterne, for så ville Varðin, der ejer størstedelen af makrel- og sildefabrikken i Tvøroyri, Varðin Pelagic, stoppe planerne om at bygge deres virkomhed ud i Tvøroyri, og så ville de ikke bygge en ny surimifabrik, som ville skabe mange arbejdspladser. Og så tilføjede Breckmann: "Og så kan Michelsen og Hammer jo prøve og se om de med deres socialisme kan klare selv at skaffe så mange arbejdspladser". Fiskeriminster Høgni Hoydal (Tjóðveldi) satte i januar 2016 en arbejdsgruppe, der skulle komme med en anbefaling til lagtinget om en fiskerireform. Efter regeringens plan skulle et lovforslag om en fiskerireform fremlægges for lagtinget Olajdagen 29. juli 2016. Lovforslaget trækker imidlertid ud. Det er blevet kritiseret, at arbejdsgruppen havde fået et kommissorium, der var bestemt på forhånd og var formuleret meget snævert, hvilket i følge en af medlemmerne i arbejdsgruppen, Herálvur Joensen, kunne blive svært at få enighed i lagtinget for fiskerireformen. Arbejdsgruppen kunne kun arbejde med løsninger, der inkluderede salg af alle fiskerirettigheder. Rapporten blev afleveret den 3. oktober 2016 af formanden for arbejdsgruppen, Johnny í Grótinum, der er uddannet økonom fra Københavns Universitet og som samtidig er direktør for Landssygehuset.I 2017 blev fiskerireformen behandlet i Lagtinget i flere måneder. Den blev behandlet i Erhvervsudvalget og blev et meget omdiskuteret emne i lang tid i det færøske samfund. Der var enkelte personer fra koalitionspartierne, specielt de to lagtingsmedlemmer fra Javnaðarflokkurin fra Suðuroy, Kristin Michelsen og Bjarni Hammer, der var imod forslaget som det forelå. De ønskede bl.a. at prosentdelen af kvoter, der skulle sælges på auktion skulle være mindre end i det oprindelige forslag. Denne prosentdel endte med at komme ned på 10%. Et andet teme, der var meget omdiskuteret var regionskvoterne, som var noget nyt. Der var ønsker fra nogle lagtingsmedlemmer, specielt de to fra Suðuroy, om at få indført regionskvoter til de områder af landet, som ingen kvoter havde, områder som havde stor arbejdsløshed mm. De fleste af kvoterne var forinden samlet i Klaksvík og Eysturoy. Forslaget blev lagt for Lagtinget til diskussion og stillingtagen i december 2017. Ved 2. behandling var en af hovedpersonerne, Kristin Michelsen, bortrejst i private ærinder i Skotland. Der var stor spænding om hvorvidt han havde clearet med en fra oppositionen. Det viste sig at det havde han, da Magni Laksafoss undlod at stemme, så forslaget gik videre til 3. behandling. Ved 3. behanding kom oppositionen med flere ændringsforslag, de blev alle nedstemt. Regeringspartierne kom også med et ændringsforslag, hvor bl.a. de to lagtingsmedlemmer fra Framsókn, Ruth Vang og Hanna Jensen og Kristin Michelsen fra Javnaðarflokkurin, fik tilfredsstillet deres betænkeligheder. Der havde været stor diskussion om det der i forslaget kaldes "menningarkvotur" (udviklingskvoter), der oprindelig skulle tildeles til de områder på Færøerne som har stor arbejdsløshed eller hvor der ingen befolkningsvækst er. I det oprindelige forslag blev der ikke nævnt noget bestemt område på Færøerne, men ud fra diskussionerne kunne man forstå, at der specielt blev tænkt på Suðuroy og Sandoy. Flere af lagtingsmedlemmerne fra regeringspartierne ønskede, at området hvor de kom fra skulle nævnes positivt i forslaget, ellers ville de ikke stemme for. Det endte med at Suðuroy, Sandoy, Vágar, Suðurstreymoy og Norðursteymoy. Det var Heðin Mortensen, der også er byrådsmedelem i Tórshavn Byråd og forhenværende borgmester i Tórshavn, der ønskede at Suðurstreymoy hvor Tórshavn ligger, skulle nævnes positivt.Efter at forslaget om fiskerireform var blevet diskuteret i ni timer den 12. december 2017 i Lagtinget, blev det endelig vedtaget med 18 stemmer for og 15 stemmer imod. De 16 medlemmer fra regeringspartierne samt løsgængeren Sonja Jógvansdóttir og - helt uventet - Bill Justinussen fra Miðflokkurin, stemte for forslaget, der delvis træder i kraft den 1. januar 2018.Det lykkedes regeringskoalitionen at holde fast i grundtanken med forslaget, nemlig at kvoter skal kunne sælges på auktion og at ressourcerne i havet er folkets eje og ikke tilhører private. Koalitionen har også holdt fast i, at der skal være en grænse for, hvor meget et rederi skal eje - en såkaldt anti-trust grænse på 20 procent. I forbindelse med auktionsdelen bliver 15 procent af sild og makrel solgt på auktion. 
Flere af de redere, der ville komme til at miste kvoter på grund af fiskerireformen, der blev vedtaget af Lagtinget i december 2017, protesterede gang på gang, mens behandlingen af forslaget stod på. Der blev også truet med sagsøgning, og allerede dagen efter at forslaget blev vedtaget blev Færøernes Fiskeriministerium sagsøgt af rederiet P/F Enniberg, der ejer fabrikstrawleren Enniberg, der fisker i Barentshavet og partrawlerne Jaspis og Ametyst, der fisker ved Færøerne. Rederiet sagsøgte med fem punkter, der kan opsummeres med at Ennibger gør gældende, at der er tale om erstatningskrav, når Fiskeriministeriet har valgt at opsige alle fangst- og fiskeritilladelser pr. 1. januar 2018, der i følge P/F Enniberg kan sidestilles med ekspropriation. De henviser til bestemmelser i auktionen af bundfisk i Barentshavet i 2016 og 2017. Dernæst gør de gældende, at konsekvenserne af den nye lov er i strid med den danske grundlov og Den Europæiske Menneskerettighedskonvention. Rederiet kræver mindst 7,3 millioner i erstatning.
J.S. Joensen: "Havet omkring Færøerne" (i: Arne Nørrevang og Steffen Christensen (red.): Danmarks Natur Bind 10: Grønland og Færøerne; Politikens Forlag 1971; ISBN 87-567-1497-1; s. 489-511)
Rolf Guttesen: "Recent Development in Faroese Fishing Industry" (Geografisk Tidsskrift, Bind 80; 1980) (engelsk)
Rolf Guttesen: "Fishing management experiences on the Faroe Islands since 1977" (Geografisk Tidsskrift, Bind 91; 1991) (engelsk)
J.P. Trap: Kongeriget Danmark; 3. Udgave 5. Bind: Aarhus, Vejle, Ringkjøbing, Ribe og Færø Amter samt Supplement og Stedregister; Kjøbenhavn 1904
Vagn Wåhlin: "Fra bonde til fisker" (Historie/Jyske Samlinger, Bind Ny række, 17 (1987); s. 96-108)LA-ikon
Færøsk kirkehistorie begynder omkring 625, da munke fra Irland flyttede til øerne, hvor de levede et eremitliv og brugte tid på fåreavl og plantedyrkning, blandt andet havre. Sandsynligvis flyttede munkene videre til Island omkring 800, omkring vikingernes ankomst. 
Den norske konge Olav Tryggvason sendte 999 Sigmundur Brestisson til Færøerne for at missionere sammen med en gruppe præster. Øerne blev 1111 et selvstændigt katolsk bispedømme, Kirkjubøur bispedømme, som blev nedlagt efter reformationen omkring 1537. Da den sidste katolske biskop døde 1538, gik der flere hundrede år, før den katolske kirke 1931 blev genoplivet som del af Københavns katolske bispedømme. 
Ved reformationen blev kirkesproget ændret fra latin til dansk og blev ikke ændret til færøsk før 1939. Kirken på Færøerne blev del af den lutherske dansk-norske statskirke; først som eget bispedømme og siden som provsti underlagt forskellige bispedømmer. I 1990 blev Færøerne selvstændigt bispedømme igen, og 2007 blev den lutherske stats- eller folkekirke en selvstændig kirke under navnet Fólkakirkjan. Den dag i dag spiller kristendommen en stor rolle i færøsk kultur og folkeliv, og øerne betragtes som et af de mest religiøse samfund i Europa. 
Fólkakirkjan er det største trossamfund med omkring 83 procent af den færøske befolkning som medlemmer. Omtrent 10 procent tilhører Brøðrasamkoman (Plymouthbrødrene), og 5 procent tilhører andre kirkelige retninger som Pinsemenigheden og Syvende dags adventisterne. Den katolske kirke har omkring 130 medlemmer, hvoraf ca. 70 bor i Tórshavn.
Sigmundur Brestisson, som har fået æren af at have kristnet Færøerne, var formet af dramatiske hændelser. Han var søn af Brestir Sigmundsson, som sammen med broderen Beinir Sigmundsson var blevet dræbt af den rivaliserende vikinghøvding Tróndur í Gøtu på Stóra Dímun 970. Sigmundur og fætteren Tóri blev opfostret hos Tróndur, som sendte dem til Norge i det håb, at de ikke skulle vende tilbage. 
I Norge lærte de to fætre kristendommen at kende og blev hirdmænd hos Håkon Jarl. 988 vendte de tilbage til Færøerne med to skibe og 120 mand for at hævne drabet på deres fædre. Øssur Havgrímsson blev dræbt, og de sluttede fred med de andre i striden. De blev enige om at Håkon Jarl skulle dømme i den gamle familiekonflikt. På Lagtinget på Tinganes blev Tróndur í Gøtu dømt til at acceptere Sigmundurs og Håkons Jarls nyordning. Sigmundur og Tóri vendte tilbage til Norge.
999 blev Sigmundur atter sendt til Færøerne. Denne gang af Olav Tryggvason, som gav Sigmundur og nogle præster i opdrag at omvende færingerne. De skulle døbes og oplæres til at blive gode kristne. Sigmundur og tredive mand angreb Tróndur og tvang ham med våbenmagt til at gå over til kristendommen. For at gennemføre en kollektiv omvendelse mødtes Tróndur og de øvrige færinger på Lagtinget, hvor de imidlertid afviste den nye lære om Hvíta Krist, eftersom de så kristendommen som Sigmundurs undskyldning for at tage magten over øerne, og Sigmundur blev næsten dræbt af den rasende forsamling. 
Sigmundur valgte da en anden metode i sit missionsarbejde. I nattens mulm og mørke sejlede han med sit mandskab til Gøta og ind på Tróndurs gård, hvor han hev Tróndur ud af sengen og gav ham valget mellem at bekende sig til den kristne tro eller at blive halshugget. Han var pragmatisk og valgte det første. Sigmundur omvendte færingerne, mere eller mindre én efter én.
Nyere arkæologisk forskning indikerer, at Færøerne allerede var kristnet ved Sigmundurs genkristning. Fund af bl.a. keltiske gravstene tyder på, at Sigmundurs genkristning bestod i, at Færøernes beboere blev påtvunget en overgang fra keltisk til katolsk kristendom.
Ifølge Færingesaga, som er hovedkilden til Sigmundurs kristning, sværgede Tróndur hævn 1005. Han samlede sine mænd til en natlig aktion, som gik ud på at angribe Sigmundur på Skúvoy, hvor han overnattede i en halvfærdig kirke. Sigmundur var uforberedt, og han sprang i havet sammen med Tóri Beinirsson og drengen Einar fra Suðuroy. Denne svømmetur er siden blevet gengivet i kvadet Sigmundarkvæði yngra. Tóri og Einar druknede undervejs, mens det lykkedes for Sigmundur at nå Sandvík på Suðuroy. Da han kom i land blev han dræbt af bonden Torgrímur Illi på grund af sine værdifulde smykker. Torgrímur var for øvrigt en af Tróndurs mænd. Sigmundur Brestissons gravsten, Sigmundarstenur, kan ses på kirkegården i Skúvoy. Stenen har et indhugget kors, men ingen runer.
Der hersker nogen forvirring om, hvem der var den første biskop for øerne, eftersom Adam af Bremen skrev på latin at den selverklærede biskop af Helgoland blev omtalt som biskoppen af "Farria"; Færøerne hedder "Insulae Faeroae" på latin. Det er slået fast, at Bernhard Sakseren var missionerende biskop fra 1047 til 1067. Det var Ryngerus også i slutningen af 11. århundrede. Senere skal Gudmund have været biskop fra omkring 1100 til 1137. 
Biskopperne over Færøerne blev sædvanligvis valgt af bispesædet i Bergen og var oprindelig underlagt Hamburg-Bremen ærkebispedømme. Færøerne blev underlagt Lund ærkebispedømme 1104, og senere Nidaros ærkebispedømme 1152. Færøernes biskop havde sæde i Kirkjubøur på Streymoys vestkyst, centralt i øriget, fra 1111. Det siges at biskop Orm, som efterfulgte Gudmund og var den første med sæde i Kirkjubøur, blev givet stedet af en af tidens mægtigste kvinder, Gæsa Sigursdottir, som straf for, at hun havde spist kød under fasten. Hun skal derefter være flyttet til Vágar og have grundlagt Gásadalur. 
Det er hævdet, at enkelte fra det færøske præsteskab af og til krævede jus primae noctis, altså en landejers ret til den første nat med en af sine nygifte undersåtters brud.Bispesædets kirke (domkirke) blev stenkirken Ólavskirkjan opkaldt efter Olav den hellige fra 1200-tallet. Sammen med bispesædet etablerede man efterhånden også en præsteskole, som frem til reformationen var Færøernes eneste skole. Blandt kendte elever er den senere norske konge Sverre Sigurdsson, som blev født i Kirkjubøur. Fra 1184 blev han undervist ved præsteskolen af biskop Roe. Sverre gjorde senere krav på den norske trone, men mødte modstand fra kirken (også den færøske som han havde baggrund i) da kirken var imod krav på tronen fra monarkens uægte børn.
Den norskfødte Erlend fra Bergen (af færinger kaldt Biskopur Erlendur og senere kendt som Erlendur af Færøerne) var biskop fra 1269 til sin død 1308. Han igangsatte opførelsen af Magnuskatedralen i Kirkjubøur og var sandsynligvis den, som skrev Færøernes ældste bevarede dokument, Fårebrevet (Seyðabrævið) 1298. Magnuskatedralen er fortsat det vigtigste symbol på katolicismens tid på Færøerne, selv om den aldrig blev færdig. Den var tænkt i gotisk stil. 
Under Erlendurs tid som biskop blev kirkens ejendomme betragtelig udvidet og skatterne forøget, hvilket skabte misfornøjelse blandt færingerne. Skatteforøgelsen skyldtes sandsynligvis behovet for at finansiere opførelsen af Magnuskatedralen. Det siges at en gruppe rasende færinger tog livet af Erlendur uden for Ólavskirkjan. Et brev sendt til hans kolleger i Bergen, Skálholt på SydIsland og Garðar på Grønland tyder på, at han var i live 22. juni, og han døde sandsynligvis i fjeldene i nærheden af Kirkjubøur samme år. Hans Jacob Debes hævdede at Erlendur drog tilbage til Norge og døde i Bergen den 13. juni. Under alle omstændigheder er Erlendur gravlagt i Kirkjubøur. Liget blev undersøgt af biskop Jon I den tyske 1420 med den konklusion, at han var at regne som helgen. Erlendur er til trods for sin baggrund sjældent regnet som en af de norske helgener, hvis han i det hele taget er regnet med. Men snarere som den eneste færøske.
Den sidste katolske biskop på Færøerne blev Ámundur Ólavsson, som først blev godkendt af paven og derefter af Frederik I af Danmark og Norge 1532. Det, at kongen blev sat som sidste instans i en sådan udnævnelse, viser at pavens indflydelse var betydelig svækket på denne tid i Nordeuropa. 1. januar 1533 blev Ámundur valgt til biskop på livstid efter et opråb blandt færingerne. I løbet af sin tid som biskop klagede han til Eske Bille over fremfærden hos købmænd fra Hamburg; tre breve er bevaret i Danmarks nationalarkiv i København. Også i Ólavssons tid som biskop videreførte man ordningen med den særskilte kirkeskat, på færøsk kaldt "pæturspeningur" ("peterspenge"), som gik til opførelsen af Peterskirken i Rom, dette i tillæg til den ordinære tiendeskat, som fra gammel tid var firdelt, således at en fjerdedel gik til henholdsvis kirken, biskoppen, præsten og de fattige. Tiende blev på Færøerne trukket af fisk, korn, smør, hval, sæl, søfugle og uld.Der er ikke helt klart hvornår reformationen faktisk kom til Færøerne; Louis Zachariasen anslog året 1535, mens Jakob Jakobsen satte året til 1540, da den også nåede øen Man. Zachariasens forslag ser ud til at være forkert, idet biskoppen sad i embedet sommeren 1536, da en af hans medhjælpere drog til Olav Engelbrektsson; det anses som kun lidt sandsynligt, at reformationen kom hurtigere til Færøerne end til Danmark og Norge, eller at biskoppen sad så længe som til 1540 efter Engelbrektssons rømning 1537. C.V.C. Young estimerede ud fra denne information at reformationen kom til Færøerne 1538. Da reformationen var gennemført, blev alle kirkens landejendomme, som omfattede omkring det halve ørige, konfiskeret. To tredjedele af dem tilfaldt kong Christian III.
Efter reformationen blev kirken på Færøerne del af den lutherske dansk-norske statskirke, med kongen i København som overhoved. Fra 1539 til 1557 var der et evangelisk-luthersk bispedømme på Færøerne, men efter 1557 var den lutherske kirke på Færøerne organiseret som et provsti under forskellige bispedømmer. Det var underlagt biskoppen i Bergen fra 1557 til 1709, så Sjællands Stift frem til 1720, Islands Stift fra 1720 til 1775 og så Sjællands Stift igen (efter 1922 videreført som Københavns Stift) til Færøerne igen blev eget bispedømme 1990. Før havde provsten i Torshavn 1963 fået status som stedfortrædende biskop. 29. juli 2007 blev den lutherske kirke på Færøerne en selvstændig kirke uafhængig af den danske kirke under navnet Fólkakirkjan, men er fortsat en statskirke, nu underlagt Færøernes Landsstyre.
Den lutherske ortodoksi særlig præget af Jesper Rasmussen Brochmand fik godt fæste på Færøerne og forblev den dominerende retning længere dér end i Danmark-Norge. Brochmanns andagtsbog fra omkring 1650 og vigtig for åndslivet på Færøerne, ligeså Kingos salmer fra 1699. Kingos betydning ses blandt andet ved, at den særegne færøske musiktradition kendt som "Kingosang" har holdt sig levende helt til vor tid.Med dansk som kirkesprog og præster uddannet i Danmark blev kirken en konservativ stemme i debatten om færøsk over for dansk sprog, som voksede frem i 1800-tallet (se nedenfor "Bibeloversættelser"). Færøsk blev alligevel ligestillet med dansk som salme- og prædikensprog 1924–1925, og 1930 fik kirkelige ritualer som dåb, bryllup og begravelser også færøsk ordlyd.Den første kvinde blev ordineret til præstetjeneste på Færøerne 1977.
Efter at religionsfrihed blev indført med den danske grundlov af 1849, blev der gjort et forsøg på at genindføre katolicismen på Færøerne. 1857 drog den bayerske præst Georg Bauer til øerne. Han byggede en kirke på Rættará i Tórshavn, men fik kun lidt tilslutning. Da han forlod øerne 1880 havde han ingen efterfølger, og kirken forfaldt. 1900 var der kun én eneste katolik på Færøerne, en kvinde som boede på Hvítanes. Hun havde et privat kapel, hvor en præst fra København kom og holdt messe for hende én gang om året.
1931 tog to unge præster, E.G. Boekenogen og Thomas King, den opgave på sig at genrejse den katolske kirke på Færøerne. I et hus udlejet til franciskanersøstrene i Tórshavn, som også kom til øerne 1931, indviede man en kirke 23. maj samme år. Blandt de første til at besøge denne kirke var nogle gamle, som havde besøgt Georg Bauers kirke i deres ungdom. Menigheden blev snart for stor for den lille kirke i Bringsnagøta, og sammen med den nye Sankt Frans-skole, som søstrene havde bygget, blev en ny Mariakirke indviet 1. juni 1933.
Franciskanersøstrene på Færøerne blev kendt for deres gode arbejde og tolerance. De solgte håndarbejder og samlede flasker og brugte indtægten på at drive Sankt Frans-skolen. Den røde skolebygning fra 1934 var tegnet af den lokale arkitekt H.C.W. Tórgarð. Søstrene donerede også en andel til verdens fattige. Nogle elever ved skolen blev taget ind som fosterbørn. Færøske lærere underviste i færøsk, da søstrene var udlændinge fra forskellige steder i Europa. De lærte sig færøsk og talte det med en accent som blev kaldt "nonneaccent"; den forsvandt aldrig. De underviste også eleverne i den lutherske lære, selv om de var katolikker. Deres tolerance over for andre gjorde dem efterhånden til forbilleder for mange indfødte. Sankt Frans-skolen opnåede gode resultater, og elever herfra lå højt ved prøver.
1985 blev ansvaret for skolen overladt til Tórshavnar kommuna,we fordi franciskanersøstrene var blevet for gamle til at drive den. I dag har skolen 30 lærere og 350 elever. 1987 blev en ny skolebygning indviet.
Dagens Mariakirke, "Mariukirkjan", blev indviet den 30. august 1987. Kirken fungerer også som klosterkirke for franciskanersøstrene. Her samles den katolske menighed hver søndag klokken elleve til messe. I haven, som omkranser kirken, er der mange forskellige planter. Mange af dem kommer fra fjerne steder på den sydlige halvkugle med vækstforhold meget lig dem på Færøerne.
I lighed med de øvrige nordiske lande oplevede Færøerne en fremvækst af vækkelseskristendom og kristne lægmandsbevægelser fra anden halvdel af 1800-tallet. Den første store vækkelse kom med de såkaldte Plymouth Brethren med William Gibson Sloan, en vækkelsesbevægelse med udspring på De britiske øer. Det førte til dannelsen af Brøðrasamkoman 1880, en lavkirkelig lægmandsbevægelse med et baptistisk dåbssyn, som hurtigt bredte sig over hele øgruppen og siden har været det største trossamfund på Færøerne efter Fólkakirkjan. 
Gennem udsendinge fra det danske Indre Mission kom indremissionsbevægelsen til Færøerne i begyndelsen af 1900-tallet; det første forsamlingshus blev rejst 1916, og 1921 blev den formelt optaget som selvstændig afdeling af det danske indremissionsselskab. 1990 blev bevægelsen uafhængig af den danske moderorganisation og har i dag navnet Kirkjuliga Heimamissiónin í Føroyum ("Kirkelige hjemmemission på Færøerne"). Det er ikke et selvstændigt trossamfund, men opererer inden for og i samarbejde med Fólkakirkjan.
Frelsens Hær blev etableret på Færøerne 1924, og indgår administrativt sammen med Norge og Island som en egen division. 1991 var 162 personer på Færøerne tilknyttet Frelsens Hær.Pinsevækkelsen kom først til Færøerne 1924, og den første pinsemenighed blev grundlagt efter et besøg af Thomas Ball Barratt 1936. Der er i dag fire pinsemenigheder på Færøerne med tilsammen omkring 300 medlemmer.
Kirkesproget på Færøerne var latin indtil reformationen og derefter dansk. I takt med bølgen af nationalromantik med krav om øget selvstyre og brug af eget sprog i skole, kirke og administration, kom der også krav om, at Bibelen (færøsk: "Bíblian") måtte oversættes til færøsk. Mange unionspolitikere, som præsten Fríðrikur Petersen, modsatte sig en sådan forandring med tanke på brugen af færøsk i offentlige sammenhænge, da dette ville svække forholdet til Danmark. Så sent som 1908–1913 var skolestyret, og da særlig med senere statsminister Andrass Samuelsen som medlem, imod at indføre færøsk som undervisningssprog i skolen. Dette blev først ændret 1938. Kampen om brug af færøsk som kirkesprog hang derfor sammen med den øvrige sprogstrid, hvor selvstyre- og unionspolitikere stod på hver sin side.
Den første der oversatte dele af Bibelen til færøsk var Johan Henrik Schrøter (1771-1851), som publicerede sin oversættelse af Matthæusevangeliet 1823. Der fandtes ikke et standardiseret færøsk skiftsprog – hvilket først blev skabt af V.U. Hammershaimb 1846. Det gjorde at Schrøter benyttede sig af en lydret fremstilling af Suðuroy-dialekten med det danske alfabet. Schrøter skabte senere et komplet færøsk skriftsprog, men det fik aldrig stor tilslutning sammenlignet med Hammershaimbs. Uanset er Schrøters oversættelse vigtig for sprogforskere som ønsker et indblik i, hvordan det færøske sprog var i 1800-tallet.
I dag er der to fuldstændige færøske oversættelser af Bibelen;: den ene oversat af Victor Danielsen (1949), den anden af Jákup Dahl og Kristian Osvald Viderø (1961). De bliver benyttet i henholdsvis Fólkakirkjan og Brødremenigheden. Danielsens oversættelse (som han brugte 20 år på) var imidlertid ikke fra de oprindelige sprog græsk og hebraisk, men fra forskellige europæiske sprog som tysk, engelsk og de nordiske sprog. Dahl og Viderøs oversættelse er derimod baseret på orginalteksten, men Danielsens er fortsat den letteste at læse. Arbejdsfordelingen mellem Dahl og Viderø var sådan at Viderø oversatte Salmernes Bog, Ordsprogenes Bog, Prædikerens Bog, Jobs Bog kap. 1–23 og store dele af Esajas' Bog. Dahl oversatte Det Nye Testamente og det, som Viderø ikke gjorde. Viderø arbejdede alene på projektet fra Dahls død 1944 og frem til udgivelsen 1961.
Den tidligere biskop i Fólkakirkjan, Hans Jacob Joensen, arbejder med at oversætte Bibelen på ny. Hans mål er at lave en økumenisk oversættelse som alle kristne grupperinger på Færøerne kan enes om at bruge. Dette tilbud har alle grupperinger undtagen Brødremenigheden taget imod.
Majoriteten af færinger er medlemmer af Fólkakirkjan. Statistik fra 2008 viser at 83,1 procent af befolkningen er medlemmer, en nedgang på 1,4 procentpoint siden 2000. Trossamfundene uden for Fólkakirkjan, med undtagelse af Brødremenigheden, har minimal tilslutning. Brødremenigheden havde omkring 25 forsamlingshuse på Færøerne 1991, og alle fungerer som selvstændige fra hinanden, hvilket gør det vanskeligt at kende det præcise medlemstal for Brødremenigheden i dag. 
Blandt forsamlinger med tilknytning til Fólkakirkjan, hvis medlemstal er medregnet hos Fólkakirkjan, er Indremissionen og Det kirkelig missionsforbund de største. Mange trossamfund organiserer aktiviteter som spejdergrupper, sangforeninger, ungdomsforbund med mere. Dermed fungerer også kirken ikke blot som åndeligt mødested, men også et socialt mødested og organisator for fritidsaktiviteter i lokalsamfundet.
Politisk har religion haft stor indflydelse, især med tanke på alkoholpolitik, i efterkrigstiden også i forhold til selvvalgt abort og homofiles rettigheder. Landets politikere har stort set samme sammensætning med hensyn til religiøs baggrund som befolkningen i øvrigt, men geografi ser fortsat ud til at gå foran religiøst ståsted i vælgernes præferencer. Af kristdemokratiske partier havde øerne Framburðsflokkurin, senere kendt som Kristiligi Fólkaflokkurin, som mod slutningen var ledet af præsten Niels Pauli Danielsen. Partiets politik er i nogen grad videreført gennem dagens Miðflokkurin, som repræsenteres af Jenis af Rana, Bill Justinussen og Karsten Hansen i Lagtinget. Ingen af dagens lagtingsmedlemmer er teologer. (2009) 
Selvvalgt abort ("fosturtøka") har været forbudt ved lov på Færøerne siden 1956, dog er det tilladt i særlige tilfælde. De officielle tal viser at Færøerne har i gennemsnit 50 aborter per 1000 levendefødte, hvilket er betydeligt lavere end i resten af Norden, i 2011 blev der foretaget 33 aborter. Miðflokkurin har indskrevet dette i sit program og er blandt de ivrigste for en opretholdelse af dette forbud. Javnaðarflokkurin og Tjóðveldi støtter en liberalisering. Forbuddet fører til at mange unge færøske kvinder rejser til private klinikker i Danmark for at få foretaget abort. Der findes dog ingen statistik angående dette. Fólkakirkjan har entydig udtrykt sig negativt til abort. Præsten Niels Pauli Danielsen lod med stærke reaktioner til følge Børre Knudsen holde en kraftig prædiken om abort i Klaksvík den 10. november 1994.
Man indførte et totalt forbud mod alkohol på Færøerne lige efter forrige århundredeskifte, parallelt med brændevinsforbuddet i Norge og forbudstiden generelt. Den mest brugte argumentation for et sådant forbud var, at alkoholmisbrug førte til store sociale problemer på øerne. Religiøse kræfter på øerne var, da som nu, blandt de fremmeste til at begrænse tilgangen til alkohol. I modsætning til alle andre lande som indførte et sådant forbud, opretholdt Færøerne dette så længe som til 1992.
Der er tre ganger så mange kirker som præster, alligevel holdes der gudstjeneste hver søndag i samtlige kirker, således at i de kirker hvor der ikke er en præst til stede, holdes en lægmandsgudstjeneste: Gudstjenesten ledes af en mand eller kvinde fra menigheden, som læser en trykt prædiken. Der holdes ikke dåb eller nadver. Tidligere var det sædvanligt at folk fra forskellige bygder mødtes til forskellige kirkelige markeringer, hvor der blev arrangeret dans og lignende efter selve gudstjenesten. 
Dette gjorde at der opstod "nýggjársbygdir" (1. januar), "jólabygdir" (25. december), "trettandabygdir" (6. januar) og "kyndilsmessubygdir" (2. februar). For eksempel var fordelingen på Kunoy sådan at Skarð var "trettandabygd", Kunoy var "nýggjársbygd", Haraldssund var "kyndilsmessubygd", mens Blankskáli på naboøen Kalsoy var "jólabygd". Mange unge mennesker traf hinanden for første gang under disse højtider, og dette førte til en del ægteskaber.
Bryllup ("brúðarvígsla") bliver markeret med en kirkelig ceremoni og efterfølgende fejring ved indgåelse af ægteskab. I Fólkakirkjan kan et bryllup holdes i kirken, hjemme hos bruden eller på præstegården. Vielsen afvikles i det kirkesogn, som bruden bor i. Uden for Fólkakirkjan kan bryllup holdes i forsamlingslokalet hos et kristent trossamfund, som har tilladelse til det, samt hos statens repræsentanter i form af sorenskriver. Ægteskabet har haft stor betydning i færøsk samfundsliv op gennem historien, og anses fortsat af mange for selve grundpillen i de færøske lokalsamfund.
Historisk har færingerne selv været af den opfattelse, at det var begrænset, hvor mange der kunne leve af det der kunne produceres inden for øernes økonomiske og næringsmæssige rammer. Der findes belæg for at færingerne praktiserede børnebegrænsning med kirkens støtte, og at man i enkelte bygder begrænsede sig til to eller tre børn per ægtepar. Allerede i Fårebrevet fra 1298 blev der stillet enkelte økonomiske betingelser for indgåelse af ægteskab. For at undgå indavl begyndte man tidligt at følge en almen regel om at man ikke kunne gifte sig med slægtninge nærmere end fjerde led, noget som snart også blev håndhævet af kirken. Dette begrænsede også udvalget af mulige ægtefæller i hjembygden, og gjorde at mange mænd søgte efter en livspartner i andre bygder. På denne måde blev befolkningen effektivt mere blandet, og det fungerede i praksis, så det var kvinderne som flyttede. 
Ifølge Jens Christian Svabo blev der omkring 1780 indgået knap 30 ægteskaber på Færøerne, som fordelt på datidens folketal og antal bygder betyder at en gennemsnitlig bygd med i underkanten af 100 indbyggere havde 0,35 bryllup om året. Dette betyder at der kunne gå mange år mellem hvert bryllup i en lille bygd. Igennem 1800-tallet voksede folketallet kraftigt, og Færøerne gennemgik en forandring fra at være et jordbrugsbaseret samfund til at blive et mere moderne fiskerisamfund. Der blev mulighed for flere ægteskaber, børneflokkene blev større og levede længere, og slægterne blev større. Dette betød ikke først og fremst at der straks blev flere bryllupper, men at bryllupperne blev større og gæsterne flere. På grund af årscyklussen med havfiskeri jævnt fordelt over hele sommerhalvåret fra slutningen af 1800-tallet, blev de fleste bryllupper fra da af holdt ved nytårstide, da mændene var kommet hjem.
Begravelse ("jarðarferð") har oprindelig en tydelig religiøs betydning, men også på Færøerne repræsenterer begravelsen i dag mere en sidste afsked mellem den afdøde og dennes pårørende, således som i mange andre kulturer. De allerfleste kirker på Færøerne har en tilknyttet kirkegård, som er indviet af en præst som gravsted. Enkelte gravsteder har lange traditioner, eksempelvis på Skúvoy hvor Sigmundur Brestisson (død 1005) fortsat ligger begravet på kirkegården. Det har ikke været sædvanligt at flytte grave, heller ikke ved udskillelse af nye kirkesogn.
Ólavsøka er en kombineret religiøs, politisk, national og kulturel markering af Olav den Helliges død på Stiklestad 1030. Ólavsøka (Ólavs + (v)øka; norrønt: Ólafsvaka; af latin "vigilia sancti Olavi", hvor "vigilia" betyder "våge", færøsk: vøka. Navnet bliver dog oftest oversat til "Olavsfesten".
Færingerne skal kort tid efter Olavs død være begyndt at sætte tinget på hans dødsdag – man har i dag ikke noget godt svar på hvorfor. Forbindelsen mellem den politiske og den kirkelige markering er en del nyere, sandsynligvis ikke ældre end 1609, da Tórshavns første kirke blev bygget ude på Reynur ("úti á Reyni"). 1673 skrev provsten Lucas Debes at hver af dagene under Ólavsøka begyndte med gudstjeneste i Tórshavn Domkirke. Med årene har fejringen udviklet sig til en politisk, kirkelig og folkelig markering.
Ólavsøka går fra 28. til 29. juli hvert år, og 29. juli regnes dermed som Færøernes nationaldag. Af lignende traditioner i de øvrige nordiske lande er den norske Olsok den mest nærliggende.
Den sædvanlige hilsen under Ólavsøka er "Góða Ólavsøku!", "God Olavsfest!". Under Ólavsøka drager mange færinger til Tórshavn, hvor de fleste begivenheder finder sted. Finalerne i det færøske mesterskab i roning finder sted. Der er også kunstudstillinger, folkemusik og traditionelle ringdanse. Flere af de kvad, som synges under ringdansene, er gamle: mange af dem fra kristendommens begyndelse på øerne, selv om de færreste har religiøst indhold.
Under Ólavsøka foretager man også den officielle åbning af Lagtinget. Først går Lagtingets medlemmer, regeringsmedlemmerne, biskoppen, alle præsterne samt de højeste embedsmænd i procession fra Lagtinget til Tórshavn Domkirke, hvor der afvikles en gudstjeneste, "Ólavsguðstænestan". Derefter går de samme vej tilbage til Lagtinget, hvor lagmanden holder en åbningstale.
Færøsk kirkearkitektur begyndte med kirken rejst af Sigmundur Brestisson på Skúvoy, uden at man har noget klart billede af hvordan kirken så ud. Træværk har altid været et eftertragtet og kostbart materiale på øerne, noget som også genspejler sig i at Viðoy har fået sit navn – det drivtømmer man fandt her var ganske værdifuldt. Også andre faktorer, som det barske, færøske klima, gør at den ældste, bevarede kirke som endnu er i brug på Færøerne er Ólavskirkjan i Kirkjubøur fra 1200-tallet. Den er bygget i sten, og også Magnuskatedralen nær ved repræsenterer noget unikt i færøsk kirkearkitektur med sin gotiske stil.
Den næstældste kirke er Tórshavn Domkirke fra 1788. Kirken er hvidkalket med skifertag; den ligger på den nordlige ende af halvøen Tinganes og er en af Tórshavns hovedattraktioner.
De mest karakteristiske kirker er dog trækirkerne fra 1800-tallet, ofte omtalt som "færøske bygdekirker". De er bygget i træ, sortmalede med tjære, og har græstag. De ligger også oftest nær havet, hvor de fleste af bygdens mænd havde deres daglige virke. Kirkerne er enkelt udført, med inventar i umalet træ. Fra 1829 til 1847 blev ti sådanne kirker opført, hvoraf fem på Eysturoy. De repræsenterede det bedste inden for færøsk håndværk og arkitektur og har mange detaljer og symbolske ornamenter. Bygmester Joen Michelsen fra Velbastaður var meget involveret i opførelsen af de fleste kirker fra denne periode, mens arkitekt og bygmester H.C.W. Tórgarð fra Tórshavn dominerede i årtierne efter. 
I moderne tid er der opført stadig større og mere arkitektonisk eksperimenterende kirker i takt med at folketallet er øget betydeligt i løbet af 20. århundrede. Eksempler er Vesturkirkjan i Tórshavn, Fríðrikskirkjan på Toftir, Christianskirkjan i Klaksvík og de nye Gøtu kirkja i Norðragøta (2005) og Hoyvíkar kirkja i Hoyvík (2007).
Eyðun Andreassen: Folkelig offentlighed : en undersøgelse af kulturelle former på Færøerne i 100 år. Museum Tusculanum Press, 1992. ISBN 87-7289-171-8. (Online)
Marianne Clausen (2006): Andlig Vísuløg í Føroyum / Spiritual Songs in the Faroes, 542 pp., Stiðin, ISBN 99918-42-41-1
Hans Jacob Debes: Føroya søga II : Skattland og len. Føroya Skúlabókagrunnur, 1995. ISBN 99918-0-060-3. (Online)
Hans Jacob Debes: Politiska søga Føroya 1814–1906. Føroya Skúlabókagrunnur, 1993. (Online)
Jóan Pauli Joensen: I ærlige brudefolk : Bryllup på Færøerne. Museum Tusculanum Press, 2003. ISBN 87-7289-808-9. (Online)
C.V.C. Young: From the Vikings to the Reformation : a chronicle of the Faroe Islands up to 1538. Shearwater Press, 1979. ISBN 0-904980-20-0. (Online)
Bibelen på færøsk, Danielsens oversættelse (færøsk)Artiklen er en oversættelse af den norske i denne version, hentet 2010-03-31LA-ikon
Falck A/S er en dansk redningskoncern stiftet den 3. oktober 1906 af Sophus Falck under navnet Redningskorpset for København og Frederiksberg A/S, og har efterfølgende eksisteret under navnene De Danske Redningskorps (ofte kaldt Falck-Zonen), Falcks Redningskorps og Group 4 Falck.
Falck A/S har i dag hovedkontor i Falck Center Copenhagen, Sydhavnsgade 18 i København. Falck-bestyrelsen udnævnte i maj 2017 Jakob Riis som ny direktør efter fratrædelsen af Allan Søgaard Larsen.
Den 1. januar 1963 opkøbte Falck aktierne i konkurrenten Zone-Redningskorpset. Officielt blev de to redningskorps fusioneret til "Falck-Zonen", men i virkeligheden overtog Falck Zone-Redningskorpset. I 1977 blev navnet forkortet til blot "Falck".Indtil 1988 var virksomheden ejet af Sophus Falcks efterkommere, men blev i april 1988 solgt til forsikringsselskabet Baltica. Fem år senere 1993 udvidede man aktiviteterne til også at omfatte vagt og sikring ved købet af ISS Securitas, der så skiftede navn til Falck Securitas. Dette blev startskuddet til en international ekspansion, hvor Falck opkøbte vagt- og sikringsvirksomheder i en række lande og efterhånden udviklede sig til at blive en af verdens største aktører på sikkerhedsmarkedet.
I 1995 blev koncernen noteret på Københavns Fondsbørs. I 2000 fusionerede Falck med den internationale sikringskoncern Group 4, og den nye koncern fik navnet Group 4 Falck. I 2003 gennemførtes en ny fusion, denne gang med engelske Securicor, og den nye koncern, Group 4 Securicor, blev verdens næststørste aktør på sikringsmarkedet, kun overgået af svenske Securitas.
Ved den seneste fusion, blev det besluttet, at koncernen skulle opdeles i to selvstændige dele: En sikringskoncern (Group 4 Securicor) og en redningskoncern (Falck). Så i juli 2004 blev redningskoncernen noteret på Københavns Fondsbørs under navnet Falck A/S. Allerede i november 2004 blev Falck A/S imidlertid overtaget af kapitalfonden Nordic Capital i samarbejde med ATP Private Equity, og i 2005 blev Falck-aktien endeligt afnoteret. 
Nordic Capital solgte sine aktier i 2011, og hovedaktionærerne er hefter Lundbeckfonden og KIRKBI. I dag ejes virksomheden af et konsortium bestående af Lundbeckfonden (59,15%), KIRKBI (Lego) (28,59%) og TryghedsGruppen smba (11,94%) samt div. (0,32%).
I dag har Falck A/S ca. 32.000 (2018) medarbejdere fordelt på 31 lande i fem verdensdele.
I slutningen af januar  2019  offentliggjordes Konkurrencerådets afgørelse om, at Falck misbrugte sin dominerende stilling med en fastlagt strategi til at ekskludere konkurenten BIOS Ambulance Services Danmark i forbindelse med  ambulancedriften i Region Syddanmark i 2014. Det skete blandt andet ved tilsværtning og betalt negativt spin i både presse og på sociale medier. Blandt andet havde Fagbladet 3F hyret en lobbyist til at finde negative oplysninger om BIOS.  Falck meldte ud at de ikke vil anke Konkurrencerådets afgørelse i sag om brud på konkurrenceloven, og der forberedes 
Virksomheden har fire hovedforretningsområder: Ambulance, Assistance, Healthcare og Portfolio Businesses. De to førstnævnte er de ældste og mest kendte. De to sidstnævnte er forholdsvist nye og er opståede i forlængelse af aktiviteterne indenfor de ældste aktiviteter.
Forretningsområdet Ambulance omfatter ambulancekørsel og ikke-akut patientbefordring. Det er gennem dette område Falcks varemærke formentlig bedst kendes i Danmark, men gennem de senere år også i udlandet.
Falck driver ambulancekørsel for Danmarks regioner og har kontrakt i 14 ud af landets 20 delområder (2019, inkl. det Falck-ejede Responce). Derudover driver Falck ambulancetjeneste og patienttransport i bl.a. USA, Colombia, England, Tyskland, Spanien og Sverige.
Set i lyset af, at man for ambulancetjenesten i Danmark har indtaget en "dominerende stilling" har dette gennem årene givet anledning til en del kritik. Men omvendt giver det også adgang til en række stordriftsfordele i form af en række opgaver, som de små konkurrenter ikke kan løfte alene. Et klart eksempel herpå er uddannelsen til redder, der er gennemgået af stort set samtlige ambulancefolk i landet.
Efter licitationer i 2008, besluttede regionsrådene i Region Midtjylland og Region Sjælland, at tildele store dele af ambulancekørslen i regionerne fra efteråret 2009 til andre end Falck. Svenske Samariten Ambulans AB blev således valgt til at overtage ambulancekørslen i størstedelen af Region Sjælland og dele af Region Midtjylland, mens danske Responce fik kontrakt på ambulancekørsel i Horsens-området. I december 2008 og januar 2009 viste det sig imidlertid, at Samariten ikke havde økonomi til at overtage ambulancekørslen i de vundne områder. I Region Midtjylland gik Samaritens områder videre til Falck, der havde afgivet det næstbedste bud. I Region Sjælland blev der gennemført et nyt udbud, hvor Falck i 2009 genvandt al ambulancekørsel med undtagelse af kørslen i kommunerne Greve, Køge og Solrød, der overtages af Roskilde Brandvæsen. I Region Hovedstaden fik Falck udvidet sit område, og Falcks markedsandel var dermed efter de omfattende udbudsrunder stort set uændret.
Forretningsområdet Assistance omfatter forskellige former for autohjælp og assistance i denne forbindelse. Dette foregår typisk gennem abonnementsordninger. En række bilfabrikanter har valgt at indgå mobilitetsserviceaftaler med Falck om at tilbyde deres kunder gratis hjælp i tilfælde af nedbrud, såfremt serviceeftersynene overholdes. Ud over Danmark, yder Falck også autohjælp i bl.a. Norge, Sverige, Finland og de baltiske lande.
I forlængelse af beredskabsaktiviteterne tilbydes kurser i brandslukning og førstehjælp, samt salg og service af udstyr til samme. 
Gennem et samarbejde med Dyrenes beskyttelse drives en dyreambulancetjeneste, der foretager redning, indfangning og/eller førstehjælp til såvel større som mindre dyr. I særligt udsatte tilfælde kan man foretage transport til dyrlæge.
Desuden driver man brandtjenesten for en række kommunale beredskaber over hele Danmark.
Forretningsområdet Healthcare har eksisteret siden 2005, og har i dag vokset sig til en af Skandinaviens største leverandører af sundhedsordninger. Forebyggelsesarbejdet sker primært gennem pensions- og forsikringsselskaber og private arbejdspladser.
Falck Healthcare tilbyder rådgivning såvel som fysiologiske og psykologiske behandlinger.
Dette forretningsområde består af Industrial Fire Services, der yder brandbeskyttelse og -bekæmpelse til højrisiko-industrier, og Global Assistance, der yder sundheds- og sikkerhedshjælp til rejsende. Begge områder opererer internationalt.
Koncernledelsen (Executive Management) består af 7 personer med koncernchef Jakob Riis i spidsen.Bestyrelsen består af 9 medlemmer med Peter Schütze som formand og Lene Skole som næstformand. Derudover består bestyrelsen af Dorthe Mikkelsen, Lars Frederiksen, Søren Thorup Sørensen og Niels Smedegaard samt de medarbejdervalgte medlemmer Allan Rensgaard, Vagn Flink Møller Pedersen og Henrik Villsen Andersen.
I mange år har man betragtet ambulancekørslen for Danmarks amter (1970-2006) som en opgave, der udførtes pro bono til gavn for almenvellet. Men i takt med, at amterne gennem årene har gennemført lukninger af mindre sygehuse har det betydet stigende kørselsaktivitet.
Ligeledes har Falck og de kommunale ambulancetjenester været nødsaget til at gennemføre opgraderinger af ambulancemandskabets kundskaber i takt med, at politikerne gennem lovgivningen har krævet dette. Sammenholdt med udvidelse af det præhospitale beredskab mange steder i form af akutbiler og lægeambulancer har dette betydet stadigt stigende udgifter.
Når Falck gennem standardiserede aftaler modtager fast betaling uanset kørselsaktiviteten er indtjeningen på dette område svundet ganske meget ind. Dette vil man forsøge afhjælpe ved at kræve større betalingsvillighed fra de nye regioner. Pengene skal dels finansiere fremtidens ambulancetjeneste, men også sikre koncernen en generelt bedre indtjening.Med hensyn til udlandet har man i bl.a. Østeuropa vundet store og givtige kontrakter på ambulancekørsel. Falcks indtog i disse lande har mange steder givet et særdeles mærkbart kvalitetsløft i og med, at mange ambulancer bemandes med sygeplejersker eller ligefrem læger – et fænomen, der tidligere var ret ukendt. Disse kontrakter har givet virksomheden "blod på tanden" til at prøve nye områder i f.eks. Vesteuropa.
Efter at have købt op i USA og Sydamerika, kastede Falck sig over det tyske marked ved at købe alle aktiviteter i landets største ambulanceselskab G.A.R.D. Den 8 April 2015 købte Falck Responce. Responce A/S er et dansk aktieselskab stiftet i 2007.
Falck driver i dag primært ambulancetjeneste i USA, Sydamerika (primært Colombia), Tyskland, Spanien, England, Sverige, Slovakiet & Tjekkiet.
Zone-Redningskorpsets venner – forening til bevarelse af bl.a. de gamle køretøjer
Falklandskrigen var en uerklæret krig mellem Argentina og Storbritannien vedrørende Falklandsøerne. Kampene fandt sted mellem 2. april og 14. juni 1982. (benævnt Guerra del Atlántico Sur i Argentina). Trods et overraskelsesangreb fra argentinerne generobrede briterne øerne og disse forblev i overensstemmelse med beboernes ønske under britisk overhøjhed. I Argentina medførte afslutningen af krigen militærjuntaens fald og genindførelsen af demokrati. I Storbritannien sikrede den militære sejr, at Margaret Thatcher blev genvalgt ved det ordinære valg i 1983. Ligeledes blev Royal Navy reddet fra de massive nedskæringer, der blev planlagt før krigen.
Ejerskabet af Falklandsøerne havde i lang tid været omstridt. I det 18. århundrede var det Frankrig, som først gjorde krav på øerne ved bosættelse. Spanien smed dem ud, men overførte efterfølgende øerne til Storbritannien. Øerne forblev dog uden bosættelse, og briternes krav bortfaldt. Argentina opnåede uafhængighed fra Spanien i 1816, og en argentinsk bosættelse på Falklandsøerne (Islas Malvinas) fandt herefter sted 6. november 1820. Den 3. januar 1833 fjernede Royal Navy bosættelsen og øerne blev befolket af britere. Argentina har siden da fremsat territorialkrav på øerne.
Den britiske Royal Navy etablerede en flådebase ved Stanley (tidl. Port Stanley), og øerne blev et vigtigt strategisk knudepunkt for sejlads omkring Kap Horn. Under 1. verdenskrig var basen afgørende for den britiske flådes sejr over tyskerne i Slaget om Falklandsøerne i december 1914. Også under 2. verdenskrig var flådebasen i Port Stanley af stor betydning i bl.a. Slaget ved Río de la Plata.
Med overgangen af det britiske kolonikontor til Commonwealth i slutningen af det 20. århundrede anså skiftende britiske regeringer striden med Argentina som et mindre problem, de helst ville være foruden. På trods af dette nægtede de cirka 1.800 indbyggere (kelpere) med baggrund i FN's charter artikel 73 at blive en del af Argentina. I 1965 under FN-resolution 2065 begyndte Storbritannien og Argentina forhandlinger om øernes fremtid. Efter 17 år var der dog ikke sket væsentlige fremskridt. Argentina blev et militærdiktatur i 1976 og stod over for svære økonomiske problemer og civile uroligheder. Specielt de venstreorienterede guerillaer (montoneroerne) gav stor intern uro. En blodig sejr over guerillaen blev opnået i 1981. Økonomien var dog i en elendig tilstand med inflation på op til 140 %, da general Leopoldo Galtieri kom til magten i december 1981.
Galtieri forsøgte at balancere mellem en stigende bekymring over økonomien og krænkelserne af menneskerettighederne i landet med en "hurtig" gevinst i forhold til nationalfølelsen i Argentina.
Der blev lagt pres for at få en afklaring af øernes status igennem FN med hentydning til en eventuel invasion af øerne. Storbritannien overså denne trussel eller ignorerede den, da øerne ikke havde nogen økonomisk betydning. Argentinerne så briternes manglende reaktion som udtryk for manglende engagement i sagen og som en villighed til at opgive øerne ved invasion. Dette blev yderligere underbygget af at et erstatningsskib for øernes aldrende inspektionsskib blev aflyst i 1981 (samtidig med en generel nedskæring af Royal Navy). Samtidig blev der gennemført en lovgivning i 1981, som fjernede det fulde britiske statsborgerskab, som beboerne på Falklandsøerne havde. Generelt var der i Storbritannien en manglende tro på, at Argentina ville invadere.
Invasionsplanerne blev udviklet af juntamedlemmet admiral Jorge Anaya. Admiralen var en stærkt anti-britisk leder af den argentinske flåde. Efter endnu en runde med uafsluttet afklaring af øernes fremtid i januar 1982 blev planerne for invasion gjort færdige og invasionen planlagt til at finde sted i april måned samme år. Hovedangrebet blev afprøvet ved "invasionen" af øen South Georgia (1.390 km øst for Falklandsøerne) i marts 1982 af en gruppe civile argentinske nationalister. Inspektionsskibet HMS Endurance blev beordret til at fjerne de civile "besættere" den 25. marts. Skibet satte en deling på 23 marinesoldater i land og sejlede efter ordre tilbage mod Falklandsøerne. Da de efter invasionen af Falklandsøerne blev beordret til at vende om, blokerede et argentinsk krigsskib dog for denne opgave, og HMS Endurance trak sig derfor klogelig tilbage.
Den 2. april gik argentinske Buzos Tácticos (~frømandskorps) i land ved Mullet Creek på Falklandsøerne. Dette var en fortrop, og brohovedet blev brugt til et udfald mod hovedbyen Stanley af 800 marineinfanterister og 20 LVTP-7 amfibietanks. Klokken 08.30 var slaget ovre, og guvernøren beordrede sine 57 marinesoldater til at overgive sig. Marinesoldaterne, britiske embedsmænd og argentina-kritiske kelpere blev sendt til Montevideo. Stanley blev omdøbt til Puerto Argentino, og højrekørsel blev indført (udenfor Stanley var de fleste veje dog kun hjulspor).
I Buenos Aires blev nyheden fejret af folkemængden på Plaza de Mayo. I London var regeringen i chok, og dagen er siden blevet kaldt "sorte fredag". Argentinerne besatte 3. april South Georgia, mens South Sandwich Islands siden 1976 havde været besat af argentinske marinesoldater på udposten Corbeta Uruguay. De argentinske invasionsstyrker var blevet beordret til at avancere med lempe. Dette menes at have resulteret i, at alle øerne blev erobret med blot fire argentinske dødsfald til følge.
Briterne var herefter hurtige til at organisere diplomatisk pres mod Argentina, og en amfibiestyrke blev i al hast samlet og sendt mod øerne. Styrken blev centreret omkring hangarskibene HMS Hermes og HMS Invincible. Det havde en kraftig signalværdi, at den britiske befolkning, den argentinske militærjunta og resten af verdenen så amfibiestyrken stævne ud blot tre dage efter invasionen. En stor del af besætningsmedlemmerne var ikke kommet tilbage fra påskeorlov, skibene havde øvelsesammunition om bord og HMS Invincibles ene skrueaksel var defekt. Alt dette kunne man ikke se på tv-skærmene, og tingene blev rettet undervejs. Tropperne og den skarpe ammunition blev fløjet til bl.a. Gibraltar og stødte til amfibiestyrken efterhånden som den bevægede sig sydpå. Den offentlige mening i Storbritannien gik ind for et forsøg på at tilbagevinde øerne, mens den internationale opinion var mere spredt. Storbritannien var en tidligere stor kolonimagt, som nu forsøgte at tilbageerobre en lokal koloni, og med dette budskab vandt Argentina støtte.
Storbritannien vandt dog det diplomatiske spil ved brug af FN's princip om retten til selvbestemmelse og ved at indtage en forhandlingsposition. FN's generalsekretær udtalte, at han var imponeret over det kompromis, som briterne var parat til at indgå, men som Argentina afslog. Argentina baserede deres krav på forhold før 1945 og før oprettelsen af FN. Mange FN-medlemmer indså, at hvis territorialkrav så gamle kunne gøres gældende, så var deres grænser heller ikke sikre.[kilde mangler] Den 3. april vedtog FN en resolution, der krævede de argentinske tropper trukket tilbage fra Falklandsøerne og stop for alle fjendtligheder. Den 10. april vedtog EF økonomiske sanktioner mod Argentina.
Argentina var medlem af Organisationen af Amerikanske Stater (OAS) og prøvede at få opbakning i henhold til Riotraktaten, der angav at nationerne i Amerika skulle støtte hinanden mod militære trusler udefra kontinentet. Da Argentina traditionelt havde følt sig hævet over ulandene i OAS, vedtog OAS 28. april en resolution, der anbefalede parterne at følge FN's Sikkerhedsråd.
Alexander Haig, den amerikanske udenrigsminister, førte en kort (8.-30. april) diplomatisk mission, før præsident Ronald Reagan erklærede amerikansk støtte til Storbritannien. USA indledte herefter sanktioner mod Argentina. Støtten fra USA var ikke sikker fra starten og menes at være en direkte følge af pres fra USA's FN-ambassadør Jean Kirkpatrick, som prøvede at overtale Ronald Reagan til at støtte Argentina. Reagan er velkendt for sin udtalelse om, at han ikke kunne forstå hvorfor to allierede kunne finde på at slås om et par kolde klipper.
Amerikansk støtte var dog særdeles vigtig for briterne. Øen Ascension, en britisk besiddelse, var udlejet til USA, og briterne havde brug for øen som base. USA leverede også de nyeste Sidewinder L luft-til-luft missiler, og ifølge forsvarsminister Caspar Weinberger ville man også have udlånt et atomdrevet hangarskib. Dette var dog ikke kendt under konflikten.
Storbritannien ville være afhængig af sø-overlegenhed under generobringen (flådestyrken var under kommando af kontreadmiral Sandy Woodward), og de erklærede derfor en cirkel med radius på 200 sømil (370,4 km), med Falklandsøerne i centrum, for krigszone (Maritime Exclusion Zone – MEZ).
I midten af april havde englænderne opbygget en stor flystyrke på Ascensionøen med blandt andet en lang række støttefly og F-4 Phantom II-jagerfly til beskyttelse. Samtidig var den britiske flådestyrke på vej sydover fra Storbritannien. En lille del af denne flådestyrke udskilte sig fra hovedstyrken og angreb South Georgia.
Generobringen af South Georgia er kendt som Operation Paraquat og blev udført af en række tropper fra Special Air Service (SAS – britiske jægerkorps) og Special Boat Service (SBS – britiske frømandskorps). Disse troppers formål var at yde rekognosceringsstøtte for hovedstyrken af marinesoldater på transportskibet RFA Tidespring. Det første fartøj ved øen var den atomdrevne jagt-ubåd HMS Conqueror (Churchill-klassen). Ubåden ankom den 19., og den 20. blev øen overfløjet af et RAF-Handley Page Victor fly for at rekognoscere. De første SAS-styrker blev landsat på øen den 21., men vejret var så dårligt, at både disse landinger og øvrige landingsforsøg dagen efter blev aflyst efter flere helikopterstyrt i snestormen.
Den 23. blev en argentinsk ubåd opdaget tæt ved kysten og alle operationer blev indstillet. RFA Tidespring blev sendt længere til havs for at undgå sammenstød med ubåden. Britiske flådehelikoptere lokaliserede ubåden ARA Santa Fe (fra 2. verdenskrig) den 25. og påførte den så store skader, at kaptajnen besluttede at sætte den på grund.
Med RFA Tidespring langt væk til søs og besætningen fra ubåden placeret på øen, besluttede den ledende britiske officer (major Sheridan) at samle de 75 mænd, han havde til rådighed og foretage et direkte angreb. Efter et kort kystbombardement fra HMS Antrim og HMS Plymouth overgav de argentinske styrker sig. Næste dag blev sejren officiel, og premierminister Margaret Thatcher gav nyheden til medierne med en opfordring til at fejre den (rejoice).
Den 1. maj påbegyndtes operationerne mod selve Falklandsøerne med Operation Black Buck. RAF's Avro Vulcan-bombefly angreb flyvepladsen ved Port Stanley. Vulcan var designet til mellemdistanceoperationer i Europa med kernevåben og havde ikke rækkevidden til at nå Sydatlanten. Efter invasionen blev de ombygget til igen at kunne lufttankes og at kunne kaste 21 1.000 punds konventionelle bomber – eller at affyre AGM-45 Shrike anti-radarmissiler. De fleste af RAF's tankfly var ombyggede Victor-bombefly med samme rækkevidde som Vulcan-flyene. Samtlige britiske fly var derfor afhængige af flere tankfly og flere optankninger i luften. På grund af afstanden på 6.000 km var 14 tankfly påkrævet, for at sende et Vulcan-fly. derned. Operation Black Buck nåede op på syv missioner, men to af dem blev afbrudt pga. dårligt vejr (Black Buck 3) eller tekniske fejl (Black Buck 4). Tre missioner (Black Buck 1, 2 og 7) var rene bombeangreb og førte bl.a. til at en bombe skar landingsbanen ved Port Stanley midtover Det hævdes ofte at FAA indså at når briterne kunne bombe på Falklandsøerne, havde de også mulighed for at kunne nå fastlandet. De bedste jagerfly skulle derfor være udstationeret ved Buenos Aires som beskyttelse. I virkeligheden havde Mirage IIIE-flyene svært ved at nå Falklandsøerne (de kunne ikke lufttankes) og blev brugt til at afskrække Chile fra at angribe Sydargentina. Angrebene blev udlagt til en stor strategisk sejr for briterne, men den argentinske luftbro var aktiv indtil den sidste nat før kapitulationen. To af Black Buck-missionerne gik ud på at ødelægge de argentinske radaranlæg med Shrike-missiler. Black Buck 5 prøvede at ramme en stor overvågningsradar, men argentinerne slukkede for den, så missilet ikke kunne låse på antennen. Black Buck 6 ødelagde en ildledelsesradar men på tilbagevejen fik Vulcan-bombeflyet beskadiget lufttankningsstudsen i dårligt vejr og måtte søge nødhavn i Rio de Janeiro. Da Brasilien var neutral, blev briterne interneret.
Få minutter efter Black Buck 1, fulgte ni Sea Harriers fra HMS Hermes op på angrebet ved at kaste klyngebomber ved Port Stanley og den mindre græsflyveplads ved Goose Green. Begge missioner førte til ødelagte fly på jorden. Selve lufthavnsstrukturen blev også påført skader. FAA igangsatte samtidig med disse angreb også et angreb på de britiske styrker. Dette angreb blev indledt efter oplysninger om, at en britisk landgang allerede var påbegyndt. Fire af de deltagende fly blev skudt ned af Sea Harrier'ere, der opererede fra HMS Invincible. Kampe brød ud mellem Sea Harriers og Mirage IIIE-jagerfly fra Grupo 8. Begge sider forsøgte at opnå den bedste skudposition. Mirage-flyene indledte angrebet ved et dyk fra oven. Et Miragefly blev skudt ned, og et andet blev beskadiget og søgte mod Port Stanley, hvor de nu nervøse argentinske forsvarere øjeblikkeligt skød det ned.
I alt 28 Sea Harrier deltog i Falklandskrigen, tilsammen skød de i maj/juni 23 fly ned og 6 Sea Harrier gik tabt (fire pga. vejret og to pga. argentinsk luftværn). Royal Navy inddrog alle Sea Harrier til Falklandskrigen, selv et fly der var udlånt til BAe Dunsfold, der udviklede Sea Eagle-missilet (et slags Exocetmissil). Den første Sea Harrier der blev skudt ned, var netop det fly, der som det eneste fly havde et Sea Eagle-kontrolpanel i cockpittet. Da argentinerne undersøgte vraget, konkluderede de at Sea Eagle-missilet var operativt. Royal Navy hentede også piloter med Sea Harrier-erfaring, der var på udveksling i USA og Australien; selv en Lightning-pilot fra RAF, da han havde interceptor-erfaring.
Krydseren ARA General Belgrano fra 2. verdenskrig blev den 2. maj sænket af HMS Conqueror (ironisk nok af ustyrede torpedoer af 2. verdenskrigsdesign) uden for MEZ med tab af 323 liv (den britiske avis The Sun hilste begivenheden velkommen med overskriften GOTCHA (fik jer). Dette tab førte til en stejlere holdning i den argentinske regering. Tabet af ARA General Belgrano blev også årsag til flere anti-krigskampagner, idet det blev postuleret, at skibet var ved at sejle væk fra Falklandsøerne, da det blev sænket. For den britiske flåde var aktionen vigtig, da den argentinske flådes overfladefartøjer (herunder hangarskibet ARA Veinticinco de Mayo) vendte tilbage til deres baser, hvor de blev resten af krigen. Derved overlod juntaen 12.000 teenagesoldater på øerne til deres skæbne.
To dage efter sænkningen af General Belgrano (den 4.) mistede briterne destroyeren HMS Sheffield til et exocet-missil. HMS Sheffield var sammen med to andre Type 42-destroyere blevet deployeret som radarforposter for de britiske hangarskibe. Efter at skibene var blevet registreret af den argentinske flåde via deres COAN P-3 Neptune-patruljefly, blev to COAN Super Étendard-fly sendt på vingerne. Hvert af disse var udstyret med et enkelt exocetmissil. Efter en optankning fra et FAA KC-130 Hercules tankfly kort efter start gik de ind i en lav højde og affyrede missilerne fra en afstand af 20 km fra HMS Sheffield. Et af missilerne fløj forbi HMS Yarmouth, men det andet missil ramte HMS Sheffield og satte fartøjet i brand. Skibet blev forladt nogle timer senere og sank den næste dag. HMS Sheffield havde et system der automatisk udskød chaff når et missil nærmede sig. Det blev slået fra når HMS Sheffield kommunikerede via satellit, da det kunne udløse chaffen. HMS Sheffield var i gang med satellitkommunikation, da den blev ramt. Da Argentina kun havde fem AM-39 exocetter, var målene de britiske hangarskibe.
Antallet af operationer blev øget igennem den anden halvdel af maj. FN's forsøg på at arrangere våbenhvile mellem parterne blev afslået af briterne, som på dette tidspunkt følte, at de både havde lidt store tab, var dybt involveret i konflikten og risikerede at umuliggøre en sejr for sig selv, idet krigen ville blive umulig at vinde på grund af de sydatlantiske storme, hvis konflikten trak ud.
Den 21. maj foretog britiske styrker en amfibielandgang (H-Hour 06:39 UTC) nær Port San Carlos på den nordlige del af Østfalkland. 4.000 mand blev sat i land. Planen var herefter at rykke frem sydover og erobre Darwin og Goose Green før slaget om Stanley. Briterne mødte kun let modstand fra de 42 argentinere på stedet. De nåede dog at nedskyde 2 af Royal Marines Gazellehelikoptere med deres automatrifler.
Til havs viste det sig, at de britiske luftværnsforanstaltninger ikke var gode nok. HMS Ardent blev sænket (11 flybomber) den 21., HMS Antelope den 23., HMS Coventry og MV Atlantic Conveyor (med en vital last af transporthelikoptere, feltflyvepladsudstyr, afsaltningsanlæg og telte) den 25. mens HMS Argonaut og HMS Brilliant blev stærkt beskadiget. Argentinerne mistede over 20 fly i disse angreb. Rapporter efter krigen indikerede, at mange britiske liv blev reddet af SAS-/SBS-hold, som advarede mod flyangreb. Chile opdagede et udbrændt Sea King helikoptervrag fra Royal Navy tæt ved grænsen. Det stammede formentligt fra en mislykket landsætning af SAS-observatører i det Sydlige Argentina.Den 27. maj bombede FAA selve brohovedet San Carlos. To bomber ramte lige ned i operationsteltene. De var blindgængere, så hverken kirurger eller sårede gik tabt. Teltene var ikke markeret med Røde Korsmærker da det ville afsløre resten af brohovedet.
Den 28. maj indtog 450 britiske faldskærmstropper Darwin og Goose Green efter en række hårde kampe. 17 britiske og 55 argentinske soldater blev dræbt og 1.536 mand af de argentinske styrker blev taget til fange. BBC World Service annoncerede rent faktisk invasionen af Goose Green, før den gik i gang. Efter de 120 taknemmelige falklænderes modtagelse af de britiske tropper, indså mange soldater at de ikke kun kæmpede for principper, men også for mennesker af kød og blod.Den 1. juni efter at yderligere 2.500 britiske soldater var blevet landsat ved San Carlos, blev Stanley omringet. Da udtalte den argentinske udenrigsminister Costa Mendez:" Overgivelse? Hvad er det, ordet findes ikke i min ordbog!".
Et af de sidste argentinske luftangreb i krigen var yderst succesrigt – 50 mand blev dræbt på landgangsskibene Sir Galahad og Sir Tristam den 8. juni. 57 fik alvorlige brandskader pga. ammunition og brændstof om bord. Disse mænd opholdt sig stadig på skibene på grund af tabet af helikoptere på MV Atlantic Conveyor. Det var derfor nødvendigt at overføre dem ad søvejen, hvilket tog længere tid. Samtidig gjorde manglen på telte styrkerne stærkt udsatte med Falklandsøernes frygtelige vintervejr. Den primære grund til at de blev sejlet, var dog at soldaterne fra Welch Guard og Scotch Guard (Livgarden i den britiske hær) ikke var i stand til at marchere (yomping) de 90 km fra brohovedet Port San Carlos til Stanley, som elitesoldaterne fra Faldskærmstropperne og Royal Marines havde gjort.
Natten til den 12. juni var endnu en nat med blodige kampe. På Mount Longdon døde 23 britiske faldskærmssoldater og 31 argentinske soldater og Mount Harriet og Two Sisters blev erobret af Royal Marines med 6 dræbte briter og 38 argentinske dræbte. Yderligere 13 blev dræbt, da destroyeren HMS Glamorgan blev ramt af et exocetmissil affyret fra ladet af en lastbil, hvilket yderligere viste moderne skibes sårbarhed over for højteknologiske angreb. Briterne rykkede afstanden til Stanley fra 15 til 12 km.
Natten til den 14. juni erobrede britiske faldskærmssoldater med støtte fra Scorpiontanks og Milanmissiler Wireless Ridge med kun tre dræbte briter og omkring 25 dræbte argentinske soldater. Mount Tumbledown blev indtaget af Scotch Guards efter et tab på 10 briter og 29 argentinere og Mount William blev indtaget af de frygtede gurkha'er i britisk tjeneste. De argentinske forsvarere ønskede ikke at møde gurkha'ernes khukuri-knive og trak sig tilbage til Stanley – eneste tab var en minesprængt gurkha. Britiske soldater nåede de yderste huse i Stanley.
Den 14. juni foreslog den argentinske øverstbefalende på øerne, brigadegeneral Mario Menendez, en 24 timers våbenhvile. og ved dennes udløb overgav den argentinske garnison på 9.800 mand i Stanley sig – i strid med juntaens ordrer Hvis ikke argentinerne havde overgivet sig, ville parterne skulle have kæmpet fra hus til hus i Stanley. Bykamp er notorisk kendt for store tab og mange civile ville være blevet dræbt. Den 20. juni tilbageerobrede briterne South Sandwich-øerne og erklærede konflikten for tilendebragt.
Efter Operation Rosario blev 500 politi-soldater efterladt til at kue falklænderne.
Da det blev klart for argentinerne at Margaret Thatcher ville slås, genindkaldte de soldaterårgang 1981 for 3. og 10. Mekaniserede Infanteribrigader (soldaterårgang 1982 var endnu ikke færdiguddannet). Disse var blevet trænet til en eventuel landkrig mod Chile i subtroperne, ikke i polar krigsførelse. Pga. Royal Navys ubådsblokade af Falklandsøerne skulle alt og alle flyves til øerne og derfor var de to brigader ikke særligt mekaniserede. Alle argentinske transportfly af en vis størrelse var blevet mobiliseret til luftbroen til Falklandsøerne og fløj soldater og mindre udstyr. FAAs ni C-130 Hercules-fly fløj så køretøjer og større udstyr til øerne, når de ikke blev brugt som tank-, rekognoscerings- eller bombefly.
De argentinske marineinfanterister var udstationeret i Tierra del Fuego, sydligere end Falklandsøerne, og var kuldevante. Den 5. Marineinfanteribataljon bevogtede to af Stanleys højdedrag.
De argentinske tropper forskansede sig med tunge maskingeværer, masser af ammunition og minefelter. De argentinske skarpskytter fik også udleveret natkikkertsigte.
Den øverstkommanderende for Teatro de Operaciones Malvinas (argentinske styrker udstationeret på selve Falklandsøerne) var den nyudnævnte brigadegeneral og guvernør Mario Menendez. Da hans styrker svulmede, fik han to brigadegeneraler til at lede hver sin infanteribrigade. Disse var blevet udnævnt før Menendez og mente derfor ikke at være under kommando af Menendez. Lodrette ordrer blev blot anset for at være gode råd.
De argentinske skolebørn blev jævnligt indoktrineret med at Malvinerne tilhørte Argentina, så de argentinske soldater var velmotiverede.
Denne værnepligtige hær mødte den professionelle britiske hær. Det meste af den britiske felthær var udstationeret i Vesttyskland, klar til at udkæmpe kampvognsslag mod den Røde Hær i en 3. verdenskrig. Britisk infanteri var også på skift udstationeret i Nordirland, og havde siden 1969-82 mistet mindst 366 soldater til IRA. De britiske soldater var derved ikke uvante med tab. Royal Marines trænede ofte i Nordnorge og var kuldevante.
Pga. sparerunder havde de britiske soldater ikke det bedste udstyr. Deres støvler var for billige og gik fra hinanden under march. Britiske soldater håbede at de argentinere, de skød, havde samme støvlenummer som dem selv. De britiske faldskærmstropper (der for i øvrigt ikke blev nedkastet med faldskærm under hele krigen) havde fået udleveret 9mm maskinpistoler., gode i bykamp, uanvendelige i åbent terræn. Man erobrede derfor argentinske 7,62mm automatrifler og ammunition efterhånden Briterne brugte endda bajonetter i nogle angreb.Da briterne foretrak at angribe om natten, udviklede de simple teknikker for at undgå at skyde på deres egne. Spansktalende har svært ved at udtale J som andet end H, så feltråbet var tit "Hey Jimmy". Briterne undlod også at bære hjelm, idet argentinerne altid havde deres stålhjelme på. Derved kunne de trygt skyde på alle skikkelser med hjelm på.
Siden d. 1. maj havde de argentinske soldater ligget i skyttehuller rundt om Stanley. De havde bedre israelskproducerede støvler, men grundvandet sivede igennem tørvejorden. Kulden, ventetiden og blæsten gjorde dem apatiske og skyttegravsfødder plagede dem. De nærgående britiske patruljer besværliggjorde madudbringningen og soldaterne tabte op til en fjerdedel i vægt. Tabet af Atlantic Conveyor med briternes arktiske telte, gjorde at de britiske soldater konstruerede små læskærme af tørv og kampesten. Falklandsøerne havde 600.000 får, så frisk kød var ikke et problem. Ved kysten var der muslinger, krabber og albueskæl. For at modvirke manglen på grøntsager og frugt (C-vitaminer), spiste soldaterne rå kokleare der voksede vildt overalt. I øvrigt måtte søfolkene undvære deres elskede 'Fish and Chips', da frituregryderne var slukkede i krigszonen, pga. skoldningsfaren.
194 mand fra Ejército Argentino (Argentinas hær), 34 mand fra ARA's Infantería de Marina, 14 jordpersonel fra Fuerza Aérea Argentina (Argentinas luftvåben) og 7 mand fra Gendarmería Nacional Argentina (grænsevagter) samt 123 mand fra den britiske hær og 27 mand fra Royal Marines døde på Falklandsøerne.
Da Argentina deler 5.150 km landegrænse med sin værste fjende, Chile, har den argentinske flåde ARA været lettere udsultet. Den bestod af en god del fartøjer fra 2. verdenskrig: krydseren ARA General Belgrano, hangarskibet ARA 25 de Mayo, landgangsskibet ARA Cabo San Antonio, fire destroyere, to ubåde og en masse mindre fartøjer.
Af nye fartøjer var der to type-42 destroyere (som HMS Sheffield) købt i England, tre franske fregatter og to vesttyske diesel-ubåde. Ubådene var Type 209, og mindede en del om Søværnets Narhvalen-klasse (type 205). ARA Salta var endnu ikke klargjort, men ARA San Luis gav briterne store problemer. Royal Navy nedkæmpede aldrig San Luis selvom de anvendte 230 styks antiubådsvåben mod den: Limbo-mortérer, dybdebomber, Stingray selvsøgende torpedoer osv. Til gengæld virkede ikke én eneste af San Luis fjernstyrede torpedoer. Type 209 havde 8 torpedorør og op til 14 torpedoer om bord. De kunne være neddykket i 50 dage.
Den øverstkommanderende for Teatro de Operaciones del Atlántico Sur (argentinske flådestyrker udenfor krigszonen) var viceadmiral Juan Lombardo, der 2. april var leder af Operation Rosario. ARA havde udover Antarktis ikke andre forpligtelser og kunne indsætte hele deres flåde i krigen.
Royal Navy havde forpligtelser over hele verden (Belize, NATO, Persiske Bugt mm.) og kunne kun afse en tredjedel af sin flåde til krigen. Royal Navy havde foretaget en løbende udskiftning af sine skibe og havde ingen fra 2. verdenskrig med. Moderne krigsskibe er opbygget af lettere legeringer og er mere automatiserede. Dette var fatalt, idet de små besætninger havde svært ved at bekæmpe ilden, og letmetallerne kunne bryde i brand. Billige nylonuniformer smeltede fast i huden og gav grimme brandsår.
Under en sparerunde mistede Royal Navy sit sidste 'rigtige' hangarskib, HMS Ark Royal. HMS Ark Royal havde 12 supersoniske Phantom-jagerfly der kunne have ryddet himlen for argentinske fly, 14 tungtlastede Buccaneer-bombefly der kunne have skabt kaos blandt de argentinske tropper og sidst, men ikke mindst, 4 langtrækkende Gannet AEW.3 radarvarslingsfly. Heldigvis for argentinerne, blev HMS Ark Royal skrottet i 1980. RAF lovede at de nok skulle sørge for luftdækning af Royal Navy og med udviklingen af de lodretstartende Sea Harrier FRS.1-fly, indrettede Royal Navy to helikopterskibe til Sea Harrier-hangarskibe. Sea Harrier'ne skulle sænke sovjetiske skibe og nedskyde store, langsomme Tupolev-bombefly – ikke hurtige, manøvredygtige jagerfly.
Det Britiske Admiralitet samlede en Task Force (ekspeditionsstyrke) med to Sea Harrier-hangarskibe, to amfibiekampskibe, 8 destroyere, 15 fregatter, 2 minerydningsfartøjer, 22 militære transportskibe og 52 chartrede handelsskibe. Med sig havde de 48 Sea King-, 14 Sea Lynx-, 56 Wessex- og 9 forældede Wasp-helikoptere.
337 søfolk fra Armada de la República Argentina (Argentinas flåde), 2 søfolk fra Prefectura Naval Argentina (Argentinas kystvagt), 82 søfolk fra Royal Navy og 34 civile søfolk fandt deres kolde, våde grav i farvandet omkring Falklandsøerne.
Argentinas luftvåben blev anset for at være det bedste i Sydamerika, men de havde ikke trænet skibsangreb, da den mest sandsynlige fjende ville være Chile. 
De argentinske flystyrker måtte trække det tunge læs i de seks uger krigen varede, og påførte briterne alvorlige tab i modsætning til de minimale tab, de talmæssigt overlegne argentinske landtropper udstationeret på øerne, påførte.
Port Stanleys eneste startbane var 1.371 m lang og kunne kun bruges af STOL-fly, ikke supersoniske kampfly eller store trafikfly. Argentinerne havde ellers i ti år tilbudt at forlænge startbanen ganske gratis, men guvernøren afslog hver gang tilbuddet.
Juntaen i Buenos Aires nægtede at tro på at London ville tilbageerobre øerne. Det var først da South Georgia blev generobret d. 25. april at de indså fejlen. Hvis de havde fløjet nogle bulldozere og andet entreprenørudstyr til øerne for at forlænge Port Stanleys startbane og bygge Hardened Aircraft Shelters, inden briterne nåede frem, kunne argentinske kampfly uden besvær ramme den britiske flådestyrke.
Det var på det tidspunkt for sent og det betød at de argentinske kamppiloter skulle flyve 750 km fra Argentina, kun havde få minutter over målet og 750 km hjem igen. For at have brændstof nok til turen, skulle bombelasten reduceres kraftigt. Britiske skibe øst for Falklandsøerne havde et kærkomment helle, fri for argentinske fredsforstyrrere.
Af andre ’flyvepladser’ på øerne var der to græsbaner – Goose Green og Pebble Island. Som et plaster på såret udstationerede COAN en del af deres flyveskole på øerne. 6 Aermacchi MB.339 jetovergangstræningsfly, kendt fra det italienske opvisningshold Frecce Tricolori, og 4 T-34C Mentor elementærskolefly. De blev udstyret med maskingeværer og ustyrede raketter og da MB.339 kræver en betonbane, blev de udstationeret i Port Stanley, mens T-34 propelflyene fik Pebble Island. FAA var meget stolte af deres Pucará-propelfly, som de selv havde designet og produceret. Disse havde udmærket sig mod guerillaer i Nordargentina under den beskidte krig. 24 Pucará-fly blev fordelt på de tre flyvepladser.
Hvad juntaen havde tænkt sig at disse letbevæbnede fly, kun egnet til godt vejr, skulle kunne udrette mod en NATO-styrke, udrustet med radarstyrede kanoner, luftværnsmissiler og jagerfly, er en af falklandskrigens store gåder.
Argentinerne oprettede Fuerza Aérea Sur (flystyrkerne på baserne i Sydargentina) med brigadegeneral Ernesto Crespo (den eneste argentinske senior-officer der udviste opfindsomhed og fleksibilitet) som øverstkommanderende. FAS bestod af FAAs og COANs supersoniske kampfly og STOL-fragtfly, samt mobiliserede, civile Boeing 737 og DC-9 passagerfly.
FAS deployerede sine fly til de sydlige baser, med Falklandsøerne indenfor rækkevidde, og de udførte simulerede angreb på en af ARAs britisk-byggede Type 42-destroyere.
Brigadegeneral Crespo oprettede Eskadron Fénix, der var 30 civile Gates Learjet, Cessna Citation og andre hurtige forretningsfly. Disse havde radarsignaturer og hastigheder der mindede om jagerfly og de udførte skinangreb, der overbelastede det britiske luftvarslingssystem med falske alarmer. Kampflyene opererede fra forskellige luftbaser, for at skjule tabene for britiske spioner.
Royal Air Force havde op til invasionen to opgaver: at beskytte de Britiske Øer mod luftangreb og at støtte NATO's landtropper i Centraleuropa i en 3. verdenskrig. På baser i Storbritannien og i Vesttyskland havde RAF opstillet 853 moderne kampfly af typen Phantom FGR.2, Tornado GR.1, Jaguar GR.1 og Buccaneer S.2. Uanset hvor meget RAF end ville hjælpe, gjorde manglen på flybaser indenfor rækkevidde af Falklandsøerne det umuligt at bruge denne styrke.
Nærmeste base var Wideawake på Ascension-øen, (afstand: 3.240 sømil) og her samlede RAF en styrke af langtrækkende fly. Alle sammen krævede dog lufttankning for at kunne nå øerne og selv de involverede tankfly skulle lufttankes. RAF havde 20 Victor K.2 tankfly på øen (der var ikke plads til flere) og lufttankningsforbruget pr. mission var følgende:
Forlængede Nimrod MR.2 maritime patruljer – 12 tankfly (111 Nimrod-missioner, ikke alle var forlængede).
Harrier GR.3 udstationering til Task Forcen – 6 tankfly (4 gange).RAF havde en enkelt eskadrille VTOL-fly, nærmere betegnet Harrier og 10 opererede fra Royal Navys skibe. De var eksperter i jordangreb og fløj 126 missioner. Den ene af de to briter der blev krigsfanger under Operation Corporate, var kaptajn Glover, der var blevet skudt ned i sin Harrier ved Port Howard. Ironisk nok blev han ramt af et britiskbygget Blowpipe-missil.
Endelig havde RAF sendt Chinook HC.1 helikoptere til krigsskuepladsen, men da Atlantic Conveyor gik tabt var der kun 1 Chinook tilbage. Den kunne til gengæld løfte 5,2 tons indvendig eller 12,7 tons udvendig. På et tidspunkt løftede den en minesprængt Scimitar tank ud af et minefelt.Da Argentina havde franske fly, lod Frankrig nogle af Royal Navys destroyere og Sea Harriers træne mod Armée de l'Airs Mirage III og Aviation Navales Super Étendard.Hårdnakkede rygter vil vide at RAF Canberra PR.9 fotorekognosceringsfly opererede fra Chile med chilenske nationalitetsmærker og allerede i 2082 vil de britiske arkiver blive åbnet.
De argentinske jagerfly var udstyret med ældre franske Matra R.530 Magic radarstyrede luft til luft-missiler, mens de britiske Harrier og Sea Harrier var udstyret med de nyeste amerikanske AIM-9L Sidewinder infrarøde luft-til-luft-missiler. Mens de gamle Sidewindermodeller kun kunne 'låse' på fjendens jetudstødning (30° omkring klokken seks position), kunne AIM-9L også 'låse' på flyskrogets friktionsvarme (360°).
Problemet med at bomber ramte deres mål uden at detonere, plagede argentinerne gennem hele krigen. Efterkrigsanalyser viser at op til 80 % ikke eksploderede, grundet at bombekast under 12 m højde ikke gav bomberne tid nok til at armere sig selv (en propel i spidsen skulle skrue tændsatsen ind i sprængstoffet).
RAF Harriers derimod kastede laserstyrede præcisionsbomber, senere kendt fra Golfkrigen (1991) og RN Sea Harriers kastede klyngebomber. Disse moderne bombetyper krævede mindre held af piloterne og gav briterne en teknologisk fordel. Dog skal det siges at RAF Vulcanbombeflyene kastede 'dumme' jernbomber og at klyngebomber ikke ville have hjulpet FAA mod skibe. I juni måned foretog israelske eksperter justeringer, så flere argentinske bomber eksploderede.
RAF havde ingen selvstændige radarvarslingsfly, da NATO sørgede for de multinationale AWACS-fly i Europa. Da falklandskrigen kun var en konflikt mellem Storbritannien og Argentina, havde RAF ikke lov til at indsætte radarvarslingsfly, selvom AWACS-flyene kunne lufttankes til falklandsområdet og RAF selv havde personel til dem (AWACS er bemandet med folk fra alle NATO-lande, herunder Danmark).
41 flyvende personel fra Fuerza Aérea Argentina, 4 piloter fra Comando de la Aviación Naval Argentina, 4 Sea Harrier-piloter samt 1 medlem af Royal Air Force forlod ikke deres luftfartøjer i live.
19. marts – Operación Alfa: 50 argentinske nationalister, udklædt som skrotarbejdere, går i land på South Georgia.
24. marts – Briterne sender inspektionsskibet HMS Endurance med 22 marinesoldater for at få argentinerne til at forlade South Georgia.
31. marts – Den britiske guvernør mobiliserer falklandsmilitsen og 57 marinesoldater på Falklandsøerne.
2. april – Operación Rosario: 92 frømænd og 800 marinesoldater fra Argentina invaderer Falklandsøerne. De går i land ved Mullet Creek. Kampe bryder ud udenfor Stanley og guvernøren kapitulerer.
3. april – 100 marinesoldater fra Argentina invaderer South Georgia, kampe bryder ud og den lille britiske forsvarsstyrke retirerer med inspektionsskibet.
I London erklærer premierminister Thatcher at "aggression aldrig må kunne betale sig".
5. april – Operation Corporate: En britisk flådestyrke bestående af to hangarskibe med Sea Harrier-fly, 52 civile handelsskibe eskorteret af 8 destroyere og 15 fregatter samt 28.000 mand, forlader deres baser for at sejle til Falklandsøerne.
12. april – Storbritannien meddeler at al skibsfart indenfor 200 sømil fra Falklandsøerne vil blive sænket af atomubåde (MEZ – Maritime Exclusion Zone).
25. april – Operation Paraquat: Britiske elitestyrker generobrer South Georgia.
28. april – En omfattende luftbro af civile og militære fly har forstærket den argentinske garnison med 12.630 mand.
30. april – Storbritannien meddeler at alle fly indenfor 200 sømil fra Falklandsøerne vil blive beskudt, uden varsel (TEZ – Total Exclusion Zone).
1. maj – Operation Black Buck: Britisk bombefly (Avro Vulcan B.2) bomber Port Stanleys landingsbane fra en base tæt på ækvator (Ascension Island).
2. maj – Britisk atomubåd torpederer krydseren ARA General Belgrano, 323 omkommer. Flyangreb mod Port Stanley og Goose Green flyvepladser.
4. maj – Argentinsk exocetmissil sætter den moderne destroyer HMS Sheffield ud af spillet.
7. maj – Storbritannien meddeler at alle argentinske fartøjer udenfor Argentinas 12 sømilegrænse vil blive angrebet uden varsel.
21. maj -Operation Sutton: Briterne landsætter 4.000 soldater ved Port San Carlos.
25. maj – Containerskibet Atlantic Conveyor sænkes af en eller to exocetmissiler.
4. juni – Storbritannien og USA nedlægger veto i FN's sikkerhedsråd mod Perus forslag om våbenhvile.
8. juni – Troppetransportfartøjet Sir Galahad bombes og 48 briter om bord omkommer.
15. juni – Argentinas øverstbefalende på øerne kapitulerer (00:15 UTC; 21:15 d. 14. juni falklandstid). Kamphandlingerne slutter, men først d. 20. juni har briterne kontrollen over alle øgrupperne.
258 faldne (herunder 8 kinesiske søfolk og 3 civile falklændere), 777 sårede og 115 krigsfanger
1 landgangsbåd: Foxtrot 410 fastvingefly: 6 Sea Harrier FRS.1 og 4 RAF Harrier GR.3
2 patruljebåde: PNA Río Iguazú und PNA Islas Malvinas (erobret, i dag HMS Tiger Bay)
Efter den argentinske kapitulation overtog briterne argentinsk militærudstyr på Falklandsøerne
Militært set var Falklandskrigen vigtig, da det omfattede et af de meget få søslag efter 2. verdenskrig. Falklandskrigen viste overfladeskibes sårbarhed overfor missiler og ubåde.
Politisk gjorde krigen Margaret Thatcher umådelig populær og var en væsentlig del af årsagen til hendes genvalg i 1983, også selv om flere medlemmer af regeringen trådte tilbage, herunder John Nott, den tidligere forsvarsminister. Diplomater i FN-regi har endvidere udtalt, at den britiske sejr blev fulgt af en øget international respekt for Storbritannien, som ellers blev set som en afdanket kolonimagt. Det generelle billede af de væbnede britiske styrker før foråret 1982 var at de var modige, men inkompetente. Suezkrisen i 1956, de første tre år af 2. verdenskrig og det meste af 1. verdenskrig havde cementeret det rygte. I Argentina trådte Galtieri hurtigt tilbage og gav hermed mulighed for en genindførelse af demokratiet.
Ifølge undersøgelser fra SAMA82 (SydAtlantiske Medalje Association) lider halvdelen af de britiske kampveteraner fra Falklandskrigen af det, psykologer kalder posttraumatisk belastningsreaktion. Mange veteraner kæmper med fremmedgørelse, raserianfald og skyldfølelse.
Falklandsveteraner har dobbelt så mange alkohol- og narkoproblemer som jævnaldrende ikke-veteraner, og jo større kamperfaring, jo større fængselscirkulation.
Tyve år efter havde 264 veteraner begået selvmord (mod 258 dræbt under kamphandlingerne).
Antallet af argentinske selvmord er usikkert i det katolske Argentina, men en ny argentinsk film (Iluminados por el fuego af Tristán Bauer) om en malvinerveterans selvmord nævner 454 (april 2006).Selvmordsraten blandt veteranerne er fem gange højere end normalt i Argentina. De argentinske veteraner var uglesete i Argentina, da de repræsenterede det forhadte militærdiktatur., men fra februar 2006 begyndte de ca. 14.000 veteraner at få en krigspension fra staten (1.900 Kr/måned) Da der var udsigt til en krigspension gjorde over 25.000 krav på den i 2005, selv søfolk hvis skib lå i tørdok under hele krigen.
Falklandsøerne er fyldt med ueksploderede granater og bomber, da mange ikke detonerede i den bløde tørvejord. Derudover er der 83 minefelter tilbage med over 12.300 antipersonel- og 3300 panserminer. Der har været 13 ulykker med miner, forsagere og et enkelt luremineret missil siden krigen sluttede i juni 1982. En civil og flere ingeniørsoldater er blevet kvæstede, heraf er en dræbt og flere lemlæstede.
Falklandsøerne er fortsat på britiske hænder, og argentinerne hævder fortsat at øerne retmæssigt tilhører dem.
Tidl. premierminister Tony Blair gennemførte, som den første britiske premierminister efter Falklandskrigen, sit officielle besøg i Argentina i 2001.
Argentinas præsident Néstor Kirchner udtalte på 22-årsdagen for krigens start, at det at genvinde øerne havde første prioritet. Storbritannien oprettede basen Mount Pleasant med Phantom II-fly på Falklandsøerne efter sejren. Siden 1990 har fire Tornado F.3 kaldet Faith, Hope, Charity og Despair  (opkaldt efter de fire Gladiator-fly der forsvarede Malta i 1940) bevogtet øerne.
Krigen inspirerede bandet Dire Straits til sangen Brothers in Arms - en af de mest solgte sange - til ære for soldaterne under Falklandskrigen.
I 1983 udgav den engelske popduo Yazoo LP´en You and me both. Én af sangene, Unmarked, var inspireret af Falklandskrigen. Den var skrevet af Vince Clarke, som senere dannede en anden kendt popduo, Erasure, der (ironisk nok) gik hen og blev en af de mest populære engelske bands i Argentina!
Krigen har derudover også været emne i mange argentinske sange, som f.eks. No Quiero Ir a la Guerra (= Jeg vil ikke gå i krig) af punkbandet Flema.
Pink Floyd udgav i 1983 albummet The Final Cut, der handler meget om de menneskelige omkostninger ved krig og politikernes kynisme,
om liv tabt som følge af politiske konflikter. Specielt er følgende vers fra nummeret Get Your Filthy Hands Off My Desert relateret til Falklandskrigen:
Apparently, to make him give it back.Også sangen Southampton Dock beskriver fortvivlelsen ved at skulle sende soldater af sted fra flådebyen Southampton. Sangen sammenligner 1982 med 1945, da flådens skibe kom ind, og besætningen linede op med tomme pladser stående åbne for de kammerater, der var døde i kamp i løbet af togtet.
Operación Algeciras: I 1974 havde montoneroerne, der var en befrielsesteologisk og peronistisk guerillagruppe, infiltreret Ensenada flådeværftet og med undervandsbomber sænket destroyeren Santísima Trinidad. De var inspireret af italienske frømænds bedrifter under 2. verdenskrig. Bevægelsen var blevet nedkæmpet af den højreorienterede junta i 1977, men den var så desperat at de løslod fængslede montoneromedlemmer, der ellers var udråbt til at være terrorister. Fædrelandskærligheden var så stor, at også montoneromedlemmer i eksil i Paris meldte sig under fanerne. Den 31. maj 1982 anholdt det civile spanske politi to argentinere, de troede var narkosmuglere, i Málaga. De præsenterede sig som løjtnant "Fernandez" og sergent "Godoy" fra den argentinske flåde og nægtede som krigsfanger at sige mere. På hotelværelset og i deres lejede biler fandt politiet foruden "Madana" og "Gonzáles", også fra den argentinske flåde, fire klæbeminer, scuba-udstyr og en gummibåd. Gruppen skulle sænke to britiske krigsskibe i Gibraltar, der skulle sydpå. Den spanske regering var splittet: Som nyt medlem af NATO og som ansøger til EF stod Spanien svagt, men på grund af Spaniens tilsvarende krav på Gibraltar valgte man at udvise gruppen. Den højreorienterede avis El Alcázar havde under hele krigen givet sin uforbeholdne støtte til juntaen.
Den 15. maj 1982 modtog Libyens diktator Muammar al-Gaddafi en argentinsk delegation under ledelse af admiral Moya. Argentinerne havde en ønskeseddel med våben de mente Libyen kunne skaffe. Libyen var det tredjeverdensland der havde mest militærudstyr i forhold til mandskab. Gaddafi havde håbet at supermagterne ville blive involveret direkte i krigen i en ny antikoloniseringsbølge. Libyen havde i 1973 tilnærmet sig Argentina i de alliancefri lande. Fra d. 20 maj fløj Boeing 707 fra Argentine Airlines mellem Tripoli og Buenos Aires med 120 SAM-7 skulderaffyrede luftværnsmissiler, 20 Matra Magic luft-til-luftmissiler, infrarøde kikkertsigter til rifler, ammunition til mortérer og kanoner. Gaddafi kunne ikke skaffe det Argentina allerhelst ønskede sig: AM.39 Exocetmissiler. Frankrig havde standset leverancen af flybårne Exocetmissiler under krigen og selv ikke de drevne libyske våbenhandlere kunne finde nogle på det sorte marked. Tilsyneladende havde MI6 effektivt opkøbt disse. Som tak for hjælpen til Argentina, lod briterne USA benytte britiske baser i Operation El Dorado Canyon (bombningen af Libyen i 1986).
Efter at den argentinske krydser General Belgrano var blevet sænket d. 2. maj blev den argentinske overfladeflåde sendt i havn. Royal Navys atomubådes primære opgave med at skygge og evt. nedkæmpe argentinske skibe blev overflødiggjort og i stedet for blev de fem atomubåde HMS Conqueror, HMS Courageous, HMS Spartan, HMS Splendid og HMS Valiant opstillet langs Argentinas sydlige 12-milegrænse. Her kunne de advare om argentinske luftangreb, 45 minutter før flyene nåede frem til Falklandsøerne. Ubådene blev aldrig opdaget, men patruljeområdet lå i det område hvor argentinske kampfly kastede deres bombelaster ved afbrudte missioner.
HMS Hermes og mange andre britiske krigskibe blev næsten totalskadet af argentinerne.Det var primært de stormfulde antarktiske forhold, der efterhånden ødelagde Task Forcen
Argentinske soldater skød 2. Paras chef oberstløjtnant Jones, mens de lod som om de overgav sig.
Anderson, Duncan: The Falklands War 1982 (2002) Osprey Publishing Ltd. ISBN 1-84176-422-1 (engelsk)
Freedman, Lawrence: The official history of the Falklands campaign. (2005) Routledge. ISBN 0-7146-5207-5 (engelsk)
Freedman, Lawrence: Britain & the Falklands War. (1988) Basil Blackwell Ltd. ISBN 0-631-16142-2 (engelsk)
Freedman, Lawrence: Signals of war (1990) Faber and faber. ISBN 0-571-14144-7 (engelsk)
Hastings, Max: The Battle for the Falklands (1983) Michael Joseph Ltd ISBN 0-7181-2228-3 (engelsk)
Moro, Ruben Oscar: La Guerra Inaudita (2000), Edivern, ISBN 987-96007-3-8 (spansk)
Frédéric Marsaly: Super Étendard au Combat: la saga d'un guerrier, Aviation Française Magazine, jan/feb 2007, ISSN 1951-9583 (fransk)
Jimmy Burns: The land that lost its heroes, (1987), Bloomsbury Publishing, ISBN 0-7475-0002-9 (engelsk)
The Falklands War – A Military History, Dvd (2002) Eagle Media Productions. (engelsk)

Jakob Ludwig Felix Mendelssohn Bartholdy (Felix Mendelssohn) (født 3. februar 1809 i Hamborg, død 4. november 1847 i Leipzig) var en tysk komponist, pianist, organist og dirigent fra den tidlige romantiske periode.
Felix Mendelssohn tilhørte en jødisk familie. Hans farfar var filosoffen Moses Mendelssohn. Senere blev han døbt i den luthersk-evangeliske kirke. Han gjorde sig tidligt bemærket som et musikalsk talent, men hans forældre var påpasselige med ikke at drage økonomisk fordel heraf.
Efter at have opnået succes i Tyskland, hvor han blandt andet havde genoplivet interessen for Johann Sebastian Bachs værker, foretog han en rejse i Europa. Han blev især i Storbritannien anerkendt som komponist, dirigent og solist, og hans ti rejser dertil er en vigtig del af hans karriere. I løbet af den blev mange af hans store værker uropført. Han adskilte sig fra samtidige komponister som Franz Liszt, Richard Wagner og Hector Berlioz med sit konservative syn på musik. Leipzig Konservatorium (i dag Hochschule für Musik und Theater "Felix Mendelssohn Bartholdy" Leipzig), som han grundlagde, blev en bastion for hans anti-radikale meningsfæller.
Mendelssohns værker indbefatter symfonier, koncerter, oratorier, klaver- og kammermusik. Til hans mest spillede værker hører Bryllupsmarchen fra En Skærsommernatsdrøm, Den Italienske Symfoni, Den Skotske Symfoni, ouverturen Hebriderne, hans violinkoncert og hans strygeoktet. Efter at have været ukendt i en lang periode som følge af skiftende musiksmag og antisemitismen i det sene 19. og tidlige 20. århundrede er hans kreative originalitet nu blevet revurderet og anerkendt. Han hører nu til den romantiske periodes populæreste komponister.
Felix Mendelssohn blev født den 3. februar 1809 i Hamburg. Hans far, Abraham Mendelssohn, var bankmand og søn af den tyske jødiske filosof Moses Mendelssohn. Hans mor var Lea Salomon, der tilhørte Itzig-familien og var søster til den preussiske diplomat Jakob Salomon Bartholdy. Mendelssohn var det andet barn af fire; hans storesøster Fanny udviste ligeledes et tidligt udviklet musikalsk talent.
Da familiens bank, Bankhaus Mendelssohn, havde gjort sig skyldig i overtrædelse af Napoleons forbud mod handel med Storbritannien, flygtede familien i 1811 til Berlin af frygt for franskmændenes repressalier. Abraham og Lea Mendelssohn bestræbte sig på at give deres børn Fanny, Felix, Paul og Rebecka den bedst tænkelige uddannelse. Fanny blev en berømt pianist og komponist; oprindeligt troede Abraham, at hun var mere musikalsk begavet end Felix. Hverken Abraham eller Felix anså det dog for passende, at en kvinde fik en musikalsk karriere, så Fanny måtte nøjes med at arbejde som amatørmusiker. Abraham var også tilbageholdende med at lade Felix påbegynde en musikalsk karriere, indtil det stod helt klart, at han ville vie sit liv til musikken.Mendelssohn voksede op i et intellektuelt miljø. Hans forældre afholdt saloner i hjemmet i Berlin med mange kunstnere, musikere og videnskabsfolk som gæster, f.eks. Wilhelm og Alexander von Humboldt og matematikeren Gustav Dirichlet (der senere blev gift med Mendelssohns lillesøster Rebecka). Det blev sagt, at ”hele Europa kom ind i deres stue.”
Abraham Mendelssohn opgav sin jødiske tro; han og hans hustru besluttede, at de ikke ville få deres søn Felix omskåret, som det var jødisk skik. I begyndelsen blev Felix og hans søskende opdraget uden religion, og i 1816 blev de døbt i den evangelisk-lutherske kirke. Ved denne lejlighed antog Felix navnene Jakob Ludwig. Abraham og hans hustru blev døbt i 1822, hvorved de formelt antog efternavnet Mendelssohn Bartholdy (som de havde benyttet siden 1812), hvilket deres børn også kom til at hedde. Navnet Bartholdy blev tilføjet på opfordring fra Leas bror Jakob Salomon Bartholdy, der havde arvet en ejendom med dette navn i Luisenstadt og brugt det som en del af sit efternavn. Abraham forklarede senere sin beslutning som en måde at bryde med sin far Moses' traditioner: ”Lige så lidt som der kan være en jødisk Konfutse, kan der være en jødisk Mendelssohn.” Felix tøvede med at bruge sit nye efternavn, men af hensyn til sin far underskrev han sine breve med ”Mendelssohn Bartholdy” og brugte også denne form på sine visitkort. I 1829 skrev hans søster Fanny i et brev: ”Bartholdy […] dette navn, som vi alle sammen afskyr.”
Mendelssohn blev regnet for et vidunderbarn lige som Wolfgang Amadeus Mozart. Seks år gammel begyndte hans mor at undervise ham i klaver, og syv år gammel blev han undervist af Marie Bigot i Paris. Da familien var flyttet til Berlin, fik alle fire børn klavertimer hos Ludwig Berger, der havde studeret hos Muzio Clementi. Fra og med maj 1819 studerede Felix og hans søster Fanny kontrapunkt og komposition hos Carl Friedrich Zelter i Berlin. Zelter øvede stor indflydelse på Felix’ senere karriere. Det er meget sandsynligt, at Zelter var blevet anbefalet af Felix' tante Sarah Levy, der var elev af Wilhelm Friedemann Bach og velgører for Carl Philipp Emanuel Bach. Sarah Levy var en dygtig klaverspiller og spillede ofte sammen med Zelters orkester på Sing-Akademie zu Berlin, som hun og familien Mendelssohn var protektor for. Sarah havde indsamlet en væsentlig mængde af Bach-familiens manuskripter, som hun havde foræret til sangakademiet; Zelter, der havde en konservativ musiksmag, var også en ynder af Bachs musik. Dette har utvivlsomt påvirket Felix Mendelssohns egen musiksmag. Hans værker viser inspiration fra barokken og den tidlige klassiske æra. Harmonikken og den kontrapunktiske struktur i hans fugaer og korværker minder om Johann Sebastian Bachs, hvem Mendelssohn var dybt inspireret af.
Mendelssohn optrådte muligvis første gang offentligt som niårig, da han akkompagnerede en duet for valdhorn ved en kammermusikkoncert. I en tidlig alder komponerede han allerede flittigt. Som ung blev hans værker ofte spillet i hjemmet af et privat orkester for familiens venner af Berlins intellektuelle. Da han var mellem 12 og 14 år gammel, komponerede han 12 strygesymfonier til disse lejligheder. Disse værker var overset i mere end et århundrede, men er nu blevet indspillet og opføres af og til ved koncerter. Han komponerede sit første udgivne værk, en klaverkvartet, da han var 13 år. Måske var det hans far, der sørgede for, at kvartetten blev udgivet på Adolf Martin Schlesingers forlag. I 1824, da Mendelssohn var 15 år, komponerede han sin første symfoni for helt orkester (opus 11 i c-mol).
16 år gammel komponerede Mendelssohn en strygeoktet i Es-dur, det første værk, der viste hans genis fulde styrke. Af hans tidligste værker er oktetten og hans ouverture til Shakespeares drama En Skærsommernatsdrøm de kendteste. I 1842, komponerede han også ledsagemusik til dramaet, herunder den berømte Bryllupsmarch. Ouverturen er muligvis det tidligste eksempel på en koncertouverture, dvs. en ouverture, der ikke er ment som indledning til et større værk (f.eks. en opera), men som en musikalsk fortolkning af et litterært værk. Denne genre opnåede stor popularitet i Romantikken.
I 1824 studerede Mendelssohn hos komponisten og klavervirtuosen Ignaz Moscheles, som i sine dagbøger indrømmede, at der ikke var meget, han kunne lære ham. Moscheles blev en nær kollega og livslang ven. I 1827 uropførtes Mendelssohns opera Die Hochzeit des Camacho. Den blev en fiasko, og den blev ikke opført igen i Mendelssohns levetid. Fiaskoen afholdt ham fra et forsøge sig med operagenren igen.Ved siden af musikken indbefattede Mendelssohns uddannelse kunst, litteratur, sprog og filosofi. Han udviste særlig interesse for klassisk litteratur og oversatte Terents’ værk Andria til sin lærer Heyse i 1825. Heyse blev imponeret og fik udgivet oversættelsen i 1826 som et værk af ”hans elev, F****” (dvs. Felix; originalteksten indeholder asterisker). Takket være oversættelsen fik Mendelssohn lov at studere ved Humboldt-Universität zu Berlin, hvor han fra 1826 til 1829 overværede Georg Wilhelm Friedrich Hegels forelæsninger om æstetik, Eduard Gans' om historie og Carl Ritters om geografi.
I 1821 præsenterede Zelter Mendelssohn for sin ven, den aldrende Johann Wolfgang von Goethe, der var dybt imponeret af den unge Mendelssohn. Under en samtale med Zelter sammenlignede Goethe Mendelssohn med Mozart:
Mendelssohn fik senere lejlighed til at møde Goethe flere gange, og han satte musik til nogle af Goethes digte. Andre af Mendelssohns værker, der er inspireret af Goethe, er ouverturen Meeresstille und glückliche Fahrt (opus 27, 1828) og kantaten Die erste Walpurgisnacht (Den Første Valborgsaften) (opus 60, 1832).
I 1829 arrangerede og dirigerede Mendelssohn en opførelse af Bachs Matthæuspassion i Berlin. Han blev bakket op af Zelter og assisteret af skuespilleren Eduard Devrient. Fire år tidligere havde Mendelssohns mormor, Bella Salomon, foræret ham et manuskript af værket, der på den tid næsten var glemt. Orkesteret og koret til opførelsen var hentet fra Sing-Akademie zu Berlin. Opførelsen nød stor succes og fik stor betydning for genoplivningen af Bachs musik i Tyskland og siden resten af Europa. Mendelssohn, som da kun var 20 år gammel, modtog stor hyldest. Ved denne lejlighed nævnte Mendelssohn sin afstamning i en udtalelse: ”Tænk, at det krævede en skuespiller og en søn af en jøde at genoplive verdens største kristne musik!”I de følgende år foretog Mendelssohn mange rejser. I 1829 besøgte han for første gang England. Han rejste også til Wien, Firenze, Milano, Rom og Napoli. Han mødtes med musikere og kunstnere, hvor end han kom. I disse rejseår blev nogle af hans berømteste værker til, heriblandt Hebriderne, Den Skotske Symfoni og Den Italienske Symfoni.
Efter Zelters død i 1832 nærede Mendelssohn håb om at efterfølge ham som dirigent ved Sing-Akademie zu Berlin. Ved en afstemning i januar 1833 tabte han dog til den mindre kendte Carl Friedrich Rungenhagen. Resultatet kan have skyldtes Mendelssohns unge alder; en anden årsag kan have været hans jødiske afstamning. Efter nederlaget opholdt Mendelssohn sig skiftevis i Storbritannien og Düsseldorf, hvor han i 1833 fik stilling som dirigent.
I foråret 1833 dirigerede Mendelssohn Niederrheinisches Musikfest i Düsseldorf, begyndende med en opførelse af Händels oratorium Israel in Egypt. Det indledte en genoplivning af Händels musik i Tyskland på linje med genoplivningen af Bachs musik i kølvandet på opførelsen af Matthæuspassionen. Sammen med dramatikeren Karl Immermann arbejdede Mendelssohn på at forbedre de lokale teatre, og i slutningen af 1833 debuterede han som operadirigent med Immermanns fortolkning af Mozarts Don Giovanni. Publikums klager over de høje billetpriser ærgrede ham meget. Hans frustrationer over arbejdet i Düsseldorf og byens provinsialisme fik ham til at trække sig fra dirigentposten i slutningen af 1834.
Mendelssohn besøgte første gang Storbritannien i 1829, hvor hans tidligere musiklærer Ignaz Moscheles, der havde bosat sig i London, introducerede ham i de toneangivende kredse. I sommeren besøgte han Edinburgh, hvor han blandt andre mødte komponisten John Thomson, som han senere anbefalede til stillingen som musikprofessor ved Edinburgh Universitet. Under sit ottende besøg i sommeren 1844 dirigerede han fem filharmonikerkoncerter i London og skrev:
Ved senere besøg mødte han Dronning Victoria af Storbritannien og Prins Albert, der begge beundrede hans musik.I løbet af sine ti besøg i Storbritannien, i alt cirka 20 måneder, gjorde Mendelssohn et dybt indtryk på landets musikliv. Han både komponerede og dirigerede, og han redigerede de første kritiske udgaver af Händels oratorier og Bachs orgelværker. I Skotland blev han inspireret til to af sine kendteste værker: Ouverturen Hebriderne (også kendt som Fingal’s Cave) og Den Skotske Symfoni (Symfoni Nr. 3). Mendelssohn arbejdede også tæt sammen med sin protege, den britiske komponist og pianist William Sterndale Bennett, både i London og Leipzig, hvor Bennett opholdt sig 1836-37. Mendelssohn havde første gang hørt ham spille i London i 1833, da Bennett var 17 år. Mendelssohns oratorium Elias blev uropført i Birmingham ved Triennial Music Festival den 26. august 1846. Det var oversat til engelsk af William Bartholomew, der var tekstforfatter og oversætter for Mendelssohn i hans tid i England. Under sit sidste besøg i Storbritannien i 1847 var Mendelssohn solist i Beethovens Klaverkoncert nr. 4 og dirigerede sin egen Skotske Symfoni med The Philharmonic Orchestra foran Dronning Victoria og Prins Albert.
I 1835 blev Mendelssohn tilbudt stillingen som dirigent for Gewandhausorchester Leipzig. Han tog imod stillingen, skønt han også var blevet tilbudt stillingen som dirigent ved Münchens opera og som redaktør ved det prestigefulde musikalske tidsskrift Allgemeine musikalische Zeitung. Mendelssohn koncentrerede sig om at udvikle det musikalske miljø i Leipzig, hvor han arbejdede sammen med byens orkester, operahus, Thomaskirkens kor og byens øvrige kor- og musikinstitutioner. Ud over egne værker inkluderede Mendelssohns koncerter tre serier af ”historiske koncerter” og et antal værker af samtidige komponister. Han blev overvældet af musiktilbud fra håbefulde komponister; en af dem var Richard Wagner, der sendte ham sin Symfoni i C-dur, som Mendelssohn dog til Wagners store fortrydelse kom til at smide væk eller forlægge. Mendelssohn genoplivede desuden interessen for Franz Schubert. Robert Schumann opdagede manuskriptet til Schuberts Symfoni Nr. 9 og sendte det til Mendelssohn, som straks uropførte symfonien i Leipzig den 21. marts 1839, over et årti efter Schuberts død.En vigtig begivenhed i Mendelssohns liv var uropførelsen af hans oratorium Paulus ved Niederrheinisches Musikfest i Düsseldorf i 1836 kort efter faderens død, som havde påvirket ham stærkt; Mendelssohn skrev, at han ”aldrig ville holde op med at stræbe efter hans anerkendelse […] selvom jeg ikke længere kan nyde den.” Paulus forekom mange af Mendelssohns samtidige at være hans fineste værk, og det beseglede hans omdømme i Europa.Da Frederik Wilhelm 4. besteg den preussiske trone i 1840 med ambitioner om at gøre Berlin til kulturelt centrum (blandt andet ved at grundlægge en musikskole og reformere kirkemusikken), var det nærliggende at vælge Mendelssohn som leder af projektet. Mendelssohn tøvede dog med at påtage sig opgaven, først og fremmest på grund af sin gode stilling i Leipzig. Han tilbragte dog nogen tid i Berlin, hvor han komponerede kirkelig musik og, på kongens opfordring, ledsagemusik til Sofokles’ Antigone (1841) og Ødipus i Kolonos (1845), Shakespeares En Skærsommernatsdrøm (1843) og Jean Racines Athalie (1845). Midlerne til musikskolen dukkede dog aldrig op, og hoffet brød sine løfter til Mendelssohn om finansiering, titel og koncertprogrammer. Mendelssohn rejste derfor tilbage til Leipzig.
 I 1843 grundlagde Mendelssohn sin egen musikskole – Leipzig Konservatorium, i dag Hochschule für Musik und Theater "Felix Mendelssohn Bartholdy" Leipzig – hvor han overtalte Ignaz Moscheles og Robert Schumann til at slutte sig til ham. Andre prominente musikere, heriblandt Ferdinand David og Joseph Joachim, og musikteoretikeren Moritz Hauptmann blev også en del af personalet. Efter Mendelssohns død i 1847 overtog Moscheles ledelsen af konservatoriet og videreførte Mendelssohns konservative tradition.
Mendelssohn led af dårligt helbred i de sidste år af sit liv, og overarbejde kombineret med en nervelidelse forværrede sandsynligvis hans tilstand. Et sidste besøg i England drænede ham for kræfter. Hans søster Fannys død den 14. maj 1847 voldte ham stor sorg. Mindre end et halvt år senere, den 4. november, døde Felix Mendelssohn i Leipzig efter en række slagtilfælde. Han var da blot 38 år. Hans farfar Moses, hans søster Fanny og begge hans forældre var døde af lignende slagtilfælde. Begravelsesceremonien fandt sted i Leipzigs Paulinerkirche, og han begravedes på Friedhof I der Dreifaltigkeitsgemeinde i Berlin-Kreuzberg. Ligbærerne talte blandt andre Moscheles, Schumann og Niels W. Gade. I et brev havde Mendelssohn engang beskrevet døden som et sted, "hvor der forhåbentlig stadig findes musik, men ingen sorg eller adskillelse."
Efter Mendelssohns død tegnede der sig, især i de detaljerede familieerindringer skrevet af hans nevø Sebastian Hensel, et billede af en altid ligevægtig, glad og rolig mand, men det billede var vildledende. Mendelssohn blev kaldt en ”misfornøjet polsk greve” på grund af sin uselskabelighed, og han henviste til denne betegnelse i sine breve. Mendelssohn led af pludselige raseriudbrud, der endte med kollaps. Under et sådant udbrud på et tidspunkt i 1830'erne, da hans ønsker var blevet gjort til skamme, ”tiltog hans ophidselse så frygteligt … at da familien var samlet … begyndte han at tale usammenhængende og på engelsk til stor rædsel for dem alle. Hans fars strenge stemme standsede til sidst strømmen af ord; de bar ham i seng, og tolv timers dyb søvn genoprettede hans normaltilstand.” Udbrud som disse kan have haft betydning for hans tidlige død.Mendelssohn var en dygtig og entusiastisk blyants- og akvareltegner, en evne, som han brugte til sin egen og sine venners fornøjelse. Hans fyldige korrespondance viser, at han også kunne skrive vittigt på tysk og engelsk – og ofte forsyne sine breve med lystige skitser og tegninger.
Skønt Mendelssohn var overbevist kristen, først lutheraner, siden – efter sit ægteskab i 1837 – calvinist, var han stolt af sin jødiske afstamning og sin jødiske farfar, Moses Mendelssohn. Han anbefalede forlæggeren Heinrich Brockhaus at udgive Moses' samlede værker og var den primære drivkraft i dette arbejde, som også blev støttet af Mendelssohns onkel Joseph. Mendelssohn røbede nødigt sine inderste overbevisninger, hverken i breve eller samtale; hans ven Devrient skrev: ”[Hans] dybeste overbevisninger blev aldrig nævnt over for omverdenen; kun i sjældne og intime øjeblikke viste de sig, og da kun som vage og humoristiske hentydninger.” For eksempel irettesatte Mendelssohn i et brev til sin søster Rebecka hende for at klage over en ubehagelig slægtning: ”Hvad mener du med, at du ikke er fjendtlig over for jøder? Jeg håber, det var en spøg […] Det er rigtig sødt af dig, at du ikke foragter din familie, ikke?” Nogle moderne forskere har brugt kræfter på at bevise, at Mendelssohn enten var overbevist jøde eller calvinist.
Gennem hele sit liv forholdt Mendelssohn sig afvisende over for nogle af sin samtids mere radikale musikalske nyskabelser. Generelt stod han på god – dog til tider kølig – fod med samtidige som Hector Berlioz, Franz Liszt og Giacomo Meyerbeer, men i sine breve kritiserede han deres værker; om Liszts værker skrev han, at de var ”ringere end hans spil og […] kun beregnede til virtuoser”; om Berlioz’ ouverture Les francs-juges ”orkestreringen er så mudret […] at man er nødt til at vaske sine hænder efter at have rørt ved et af hans nodeark”; og om Meyerbeers opera Robert le diable ”jeg regner den for ligegyldig”, samt at skurken i operaen, Bertram, var ”en arm djævel”. Da hans ven Ferdinand Hiller i en samtale sagde, hvor meget Mendelssohn lignede Meyerbeer (de var faktisk fjernt beslægtede; begge var de efterkommere af Rabbi Moses Isserlis) blev Mendelssohn så ophidset, at han øjeblikkeligt gik til frisøren for at adsprede sig.Det er bemærkelsesværdigt, at den eneste komponist, der forblev en nær ven af Mendelssohn, Ignaz Moscheles, tilhørte en ældre generation og delte Mendelssohns konservative syn på musik. Moscheles bevarede dette syn på musik som leder af Leipzig Konservatorium til sin død i 1870.
Mendelssohn giftede sig med Cécile Charlotte Sophie Jeanrenaud (10. oktober 1817 – 25. september 1853), der var datter af en fransk calvinistisk præst, den 28. marts 1837. Parret fik fem børn: Carl (7. februar 1838 – 23. februar 1897), Marie (2. oktober 1839 – 28. oktober 1897), Paul (1841-1880), Felix (1. maj 1843 – 16. februar 1851) og Lili (19. september 1845 – 10. oktober 1910). Deres næstyngste barn, Felix August, blev smittet med mæslinger i 1844 og fik ødelagt sit helbred; han døde i 1851. Deres ældste, Carl Mendelssohn Bartholdy, blev en anerkendt historiker og professor i historie i Freiburg. Paul Mendelssohn Bartholdy blev en dygtig kemiker og pionerede fremstillingen af anilinfarvestoffer. Marie giftede sig med Victor Benecke og flyttede til London. Lili giftede sig med Adolph Wach, der blev juraprofessor ved Leipzig Universitet. Blandt familiedokumenterne, som Maries og Lilis børn arvede, er der mange af Mendelssohns manuskripter, herunder de såkaldte ”Grønne Bøger” med hans korrespondance, der nu findes på Bodleian Library i Oxford.Cécile Mendelssohn Bartholdy døde den 25. september 1853, mindre end seks år efter sin mand.
Mendelssohns privatliv lader til at have været meget konventionelt i forhold til hans samtidige Wagner, Berlioz og Schumann – bortset fra hans forhold til den svenske sopran Jenny Lind, som han mødte i oktober 1844. En erklæring fra Linds mand, Otto Goldschmidt, der findes i Mendelssohn Scholarship Foundations arkiv på Royal Academy of Music i London, beskriver, hvordan Mendelssohn i 1847 opfordrede Lind, der på det tidspunkt var ugift, til at flygte med ham til Amerika. Forslag om at offentliggøre dokumentet har foreløbig ikke haft nogen virkning.Mendelssohn mødtes og arbejdede sammen med Lind mange gange, og han påbegyndte en opera, Lorelei, til hende, baseret på legenden om pigen Lorelei; operaen var ufuldendt ved hans død. Han siges at have tilføjet et højt Fis i sit oratorium Elias (”Hear Ye Israel”) med tanke på Linds stemme, selvom hun ikke sang denne del før efter hans død – ved en koncert i december 1848. I 1847 overværede Mendelssohn en opførelse i London af Meyerbeers Robert le diable – en opera som han ellers afskyede – for at høre Linds britiske debut i rollen som Alice. Musikkritikeren Henry Chorley, der var sammen med ham, skrev: ”Som jeg skriver, ser jeg det smil, med hvilket Mendelssohn, hvis glæde ved frøken Linds talent ikke kendte nogen grænse, vendte sig og så på mig, som om en byrde af bekymringer var blevet fjernet fra hans sind. Hans forbindelse med hendes geni som sangerinde var uden grænse, ligesom hans ønske om succes for hende.”Efter Mendelssohns død skrev Lind: ”[Han var] den eneste person, der helede min ånd, og næsten lige så hurtigt, som jeg fandt ham, mistede jeg ham igen.” I 1869 fik Lind ophængt en mindeplade for Mendelssohn på hans fødested i Hamburg; i 1849 grundlagde hun Mendelssohn-legatet, der ydes hvert andet år til unge komponister med bopæl i Storbritannien til minde om Mendelssohn. Den første modtager af legatet var Arthur Sullivan i 1856; han var da 14 år gammel.
Den amerikanske musikforsker Richard Taruskin pointerer, at skønt Mendelssohn komponerede værker af ekstraordinær kvalitet i en meget ung alder, så
"voksede han aldrig fra sin ungdommelige stil. […] Han forblev stilistisk konservativ […] og følte ingen trang til at gøre sig bemærket med ”revolutionære” nyskabelser. I løbet af sin korte karriere var han godt tilfreds med den musikalske status quo – det vil sige de ”klassiske” former, som de kaldtes allerede på hans tid. Hans version af romantisme, der allerede udtrykkes i hans tidligste værker, bestod i musikalsk ”billedkunst” af en ret konventionel, objektiv art (men ekskvisit udført)."På den måde afveg Mendelssohn fra samtidige komponister som Wagner og Berlioz og tillige Chopin og Schumann. Manglen på stilistisk udvikling i Mendelssohns karriere gør det naturligt at vurdere hans værker efter genre i stedet for kompositionstidspunkt.
Den unge Mendelssohn var i sin barndom blevet stærkt påvirket af Bachs, Beethovens og Mozarts musik, og denne påvirkning anes i hans 12 tidlige strygesymfonier, der hovedsageligt er komponeret med henblik på koncerter i hjemmet og ikke blev udgivet eller spillet offentligt før efter hans død. Han komponerede dem mellem 1821 til 1823, da han var mellem 12 og 14 år gammel.
De første værker af Mendelssohn, der blev udgivet, var hans tre klaverkvartetter (1822-1825: opus 1 i c-mol, opus 2 i f-mol og opus 3 i h-mol); men hans evner ses især i en gruppe ungdomsværker:
Ouverturen til En Skærsommernatsdrøm (1826), der fik sin fuldendte form takket være råd og vejledning fra Mendelssohns nære ven Adolf Bernhard Marx.
De to tidlige kvartetter: Opus 12 (1829) og opus 13 (1827), der begge viser en bemærkelsesværdig håndtering af teknikkerne og idéerne fra Beethovens sidste kvartetter, som Mendelssohn havde studeret intenst.Disse fire værker viser en intuitiv mestring af form, harmoni, kontrapunkt, klangfarve og kompositionsteknik, hvilket underbygger tesen om, at Mendelssohns tidlige modenhed oversteg Mozarts med hensyn til intellektuelt niveau.
Nummereringen af den voksne Mendelssohns symfonier svarer omtrent til udgivelsesrækkefølgen og ikke kompositionsrækkefølgen. Den faktiske kompositionsrækkefølge er: 1, 5, 4, 2, 3. Han arbejdede på sin tredje symfoni i mere end et årti, hvilket gør den vanskelig at placere i rækkefølgen; han påbegyndte skitser af den efter at have påbegyndt sin femte symfoni, men fuldendte den først efter nummer fem og fire.
Symfoni Nr. 1 i c-mol for helt orkester (ikke kun for strygere som hans foregående symfonier) blev komponeret i 1824, da Mendelssohn var 15 år. Værket er eksperimenterende og påvirket af Beethoven og Carl Maria von Weber. Mendelssohn dirigerede denne symfoni under sit første besøg i London 1829 sammen med Royal Philharmonic Societys orkester. Tredjesatsen var dog byttet ud med en orkesterversion af scherzoen fra hans oktet. Resultatet blev en succes og lagde grunden for Mendelssohns omdømme i Storbritannien.Mellem 1829 og 1830 komponerede Mendelssohn sin Symfoni Nr. 5, kendt som Reformation. Den hyldede 300-året for Reformationen. Mendelssohn var dog utilfreds med værket og forbød udgivelse af det.Den Skotske Symfoni (Symfoni Nr. 3 i a-mol) blev komponeret i flere trin mellem 1829 (da Mendelssohn skrev åbningstemaet under et besøg i Holyrood Palace) og 1842, da den blev uropført i Leipzig – den sidste af Mendelssohns symfonier, der blev spillet offentligt. Stykket maler et romantisk billede af Skotland, men bygger ikke på nogen kendte skotske folkemelodier.Mendelssohns rejser til Italien inspirerede ham til Symfoni Nr. 4 i A-dur, kendt som Den Italienske. Mendelssohn var dirigent ved dens uropførelse, men han tillod ikke, at den blev trykt i hans levetid, da han løbende søgte at revidere den.Mendelssohn komponerede Symfoni Nr. 2 i B-dur, Lobgesang (Lovsang) i anledning af 400-året for opfindelsen af trykpressen; uropførelsen fandt sted i Leipzig den 25. juni 1840.
Mendelssohn komponerede ouverturen Hebriderne (Fingal’s Cave) i 1830, inspireret af sine besøg i Skotland i slutningen af 1820’erne. Han besøgte Fingal’s Cave på øen Staffa, en af de Indre Hebrider, som en del af sin dannelsesrejse i Europa og blev så fascineret, at han nedskrev åbningstemaet på stedet.
I løbet af sin karriere komponerede han en række andre koncertouverturer. Til de i dag mest spillede hører en ouverture til Ruy Blas, der blev bestilt til en velgørenhedsopførelse af Victor Hugos drama, som Mendelssohn hadede; Meeresstille und glückliche Fahrt, inspireret af nogle af Goethes digte, samt Das Märchen von der schönen Melusine.
Ledsagemusikken til En Skærsommernatsdrøm (opus 61), herunder den berømte Bryllupsmarch, blev komponeret i 1843, 17 år efter ouverturen.
I sin ungdom komponerede Mendelssohn nogle syngespil til familieopførelser. Hans opera Die beiden Neffen (De To Nevøer) blev prøveopført for ham på hans 15-års-fødselsdag. I 1829 blev komedien Die Heimkehr aus der Fremde (Hjemkomsten fra Det Fremmede) til i anledning af forældrenes sølvbryllup, men den blev ikke udgivet i hans levetid. I 1825 havde han komponeret et mere modent værk, Die Hochzeit des Camacho (Camachos Bryllup), der var baseret på en episode i Don Quijote. Det blev opført i Berlin 1827, men fik en kølig modtagelse. Mendelssohn forlod teatret, inden stykket var forbi, og de efterfølgende forestillinger blev aflyst.Mendelssohn opgav aldrig idéen om at komponere en hel opera og overvejede mange emner – heriblandt det middelhøjtyske heltekvad Nibelungenlied, som Wagner senere brugte som forlæg til sin operacyklus Nibelungens Ring – men skrev aldrig mere end nogle få skitser. I Mendelssohns sidste år blev han kontaktet af operachefen Benjamin Lumley, der prøvede at overtale ham til en komponere en opera over Shakespeares drama Stormen med libretto af Eugène Scribe. Det blev dog den franske komponist Fromental Halévy, der endte med at sætte musik til librettoen. Mendelssohn efterlod sig nogle skitser til en opera over historien om Lorelei.
Violinkoncerten i e-mol, opus 64 (1844), tilegnet Ferdinand David, er blevet et af Mendelssohns populæreste værker. David, der havde arbejdet tæt sammen med Mendelssohn i løbet af koncertens tilblivelse, spillede den på sin Guarneri-violin ved premieren.Mendelssohn komponerede også en tidlig, mindre kendt violinkoncert i d-mol (1822), fire klaverkoncerter (i a-mol, 1822; g-mol, opus 25, 1831; d-mol, opus 40, 1837; og e-mol, opus posthumt, fragment fra 1844); to koncerter for to klaverer og orkester (i E-dur, MWV O5, 15 år gammel, og As-dur, MWV O6, 17 år gammel); en dobbeltkoncert for violin og klaver (1823). Han komponerede desuden mange enkeltsatsværker for solist og orkester: for klaver Rondo Brillante (opus 29, 1834), Capriccio Brillante (opus 22, 1832) og Serenade og Allegro Giocose (opus 43, 1838). Han komponerede også to Konzertstücke, opus 113 og 114, oprindeligt for klarinet, bassethorn og klaver; siden orkestrerede han opus 113.
Mendelssohns voksenværker tæller mange kammerværker, hvoraf flere udviser en følelsesmæssig intensitet, som mangler i nogle af hans større værker. Især hans Strygekvartet Nr. 6, den sidste af hans strygekvartetter og samtidig hans sidste større værk – komponeret efter søsteren Fannys død – er både stærk og følelsesladet. Andre modne værker indbefatter to strygekvintetter; sonater for klarinet, cello, bratsch og violin, samt to klavertrioer. Efter råd fra sin ven og komponistkollega Ferdinand Hiller omskrev Mendelssohn klaverstemmen i sin Klavertrio Nr. 1 i d-mol, så den – meget ukarakteristisk for Mendelssohn – fik en mere romantisk, Schumann-lignende stil.
Mendelssohns to store bibelske oratorier, Paulus fra 1836 og Elias fra 1846, er stærkt påvirkede af Bach. Hans ufuldendte oratorium Christus består af et recitativ, kordelen ”Es wird ein Stern aus Jakob aufgehn” (4 Mos 24,17: "En stjerne træder frem fra Jakob […]") og en mandlig trio; kordelen opføres af og til.
Helt anderledes er det mere romantiske værk Die erste Walpurgisnacht (Den Første Valborgsaften) for kor og orkester, baseret på en ballade af Goethe, der beskriver druidernes hedenske ritualer i Harzens bjerge i den tidlige kristendoms dage. Det forunderlige værk er af forskeren Heinz-Klaus Metzger blevet tolket som en ”jødisk protest mod kristendommens dominans”.Mendelssohn komponerede også mange mindre kirkelige værker for a cappella-kor og for kor og orgel. De fleste er skrevet på eller oversat til engelsk og nyder stor popularitet. Blandt de kendteste er Hear My Prayer, hvis sidste halvdel indeholder ”O for the Wings of a Dove”, som i sig selv er blevet yderst populær. Stykket er skrevet for helt kor, orgel og en drengesopran- eller sopransolist, der har mange krævende og langvarige solopassager. Stykket er derfor populært blandt kordrenge i kirker og katedraler og er ofte blevet indspillet som drengesopran-solo. Mendelssohn-biografen Todd skriver: ”Salmens popularitet i England […] gjorde den senere til genstand for anklager om overfladiskhed fra dem, der kun har hån tilovers for victorianske traditioner.”Salmemelodien Mendelssohn – en fortolkning af en melodi fra Mendelssohns kantate Festgesang af William Hayman Cummings – er standardmelodien til Charles Wesleys julesalme Hark! The Herald Angels Sing, der er populær i engelsktalende lande.
Mendelssohn komponerede talrige sange, både for solostemme og duet, med klaverakkompagnement. Mange af disse er på simpel eller lettere modificeret strofisk form. Nogle, heriblandt Auf Flügeln des Gesanges (På Sangens Vinger), har opnået popularitet. Ni af Mendelssohns sange, heriblandt Auf Flügeln des Gesanges og Neue Liebe (til et digt af Heinrich Heine), blev af Franz Liszt transskriberet for soloklaver i en virtuos stil.
Nogle af Mendelssohns søster Fannys sange blev oprindeligt udgivet i broderens navn. Dette skyldtes måske dels familiens fordomme, dels Fannys beskedne natur.
Mendelssohns Lieder ohne Worte (Sange Uden Ord), otte samlinger à seks lyriske klaverværker (af hvilke to blev udgivet posthumt), er hans kendteste værker for soloklaver. Allerede på Mendelssohns tid hørte de til standardrepertoiret i salonerne, og deres overvældende popularitet har fået mange kritikere til at undervurdere deres musikalske værdi. Andre komponister, der blev inspireret til at komponere lignende værker, er Charles-Valentin Alkan (hans fem samlinger af Chants, der hver slutter med en barkarole), Anton Rubinstein, Ignaz Moscheles og Edvard Grieg.
Af Mendelssohns andre klaverværker kan fremhæves hans Variations sérieuses, opus 54 (1841), Rondo Capriccioso, Præludier og Fugaer, opus 35 (komponeret 1832-37) og Sieben Charakterstücke, opus 7 (1824-1827).
Mendelssohn beherskede orglet og komponerede værker for det fra 11-års-alderen til sin død. Hans vigtigste orgelværker er Tre Præludier og Fugaer, opus 37 (1837), og de Seks Sonater, opus 65 (1845), om hvilke Eric Werner skrev: ”Sammen med Bachs værker er Mendelssohns orgelsonater obligatoriske for enhver organist.”
Mendelssohn var livet igennem en anerkendt pianist og organist. I en nekrolog om ham stod:
"Først og fremmest værdsætter vi hans klaverspil, med dets forbløffende elasticitet i berøring, hurtighed og kraft; dernæst hans metodiske og energiske orgelspil […] hans succes inden for disse instrumenter står i frisk erindring hos offentligheden."Ved koncerter spillede Mendelssohn både sine egne værker og værker af tyske komponister som Weber, Beethoven og (på orgel) J.S. Bach.Mendelssohn var også kendt for sine improvisationer, både ved private og offentlige koncerter. Da han efter en koncert i London af sopranen Maria Malibran var blevet bedt om at improvisere, skabte han et værk, der indbefattede alle melodierne til de sange, hun havde sunget. Musikforlæggeren Victor Novelle, der var til stede, bemærkede: ”Han har gjort noget, der virker umuligt for mig, selv efter jeg har hørt ham gøre det.” Ved en anden koncert i 1837, hvor Mendelssohn akkompagnerede en sanger på klaver, ignorerede Robert Schumann sopranen og skrev: ”Mendelssohn akkompagnerede som en gud.”
Mendelssohn var en kendt dirigent af både egne og andres værker. Ved sin dirigentdebut i London 1829 gjorde han sig bemærket ved at bruge taktstok (der dengang var noget helt nyt). Han gjorde sig også umage med tempo, dynamik og de enkelte af orkesterets musikere – både ved at irettesætte dem, når de var genstridige, og rose dem, når de gjorde ham tilfreds. Hans succes som dirigent ved Niederrheinisches Musikfest i 1836 fik ham til at søge stillingen som dirigent i Düsseldorf. Mendelssohns evner som dirigent blev beundret af blandt andre Hector Berlioz, der i 1843, da han var i Leipzig, udvekslede taktstokke med ham. Berlioz skrev derpå: ”Når Den Store Ånd har sendt os til de evige jagtmarker, måtte vores krigere da hænge vores tomahawker side om side ved døren til rådskammeret.” I Leipzig nåede Gewandhausorchester Leipzig nye højder med Mendelssohn som dirigent; skønt han fokuserede på fortidens store komponister (der allerede dengang blev kaldt ”klassikerne”) dirigerede han også værker af Schumann, Berlioz, Gade og mange andre (deriblandt naturligvis sine egne værker). En kritiker, som dog ikke var imponeret, var Richard Wagner; han beskyldte Mendelssohn for at dirigere Beethovens symfonier i et alt for hurtigt tempo.
Mendelssohns interesse for barokmusik begrænsede sig ikke kun til Bachs Matthæuspassion, som han havde genoplivet i 1829. Han brugte også store kræfter på at ordne og redigere barokværker, så de var så tæt på komponistens oprindelige tanker som muligt, hvilket ofte resulterede i et nærstudium af tidlige versioner og manuskripter. Dette bragte ham ofte på kant med forlæggerne; hans version af Händels oratorium Israel in Egypt til London Händel Society (1845) medførte eksempelvis en ofte forbitret korrespondance, hvori Mendelssohn for eksempel nægtede at tilføje dynamikker, hvor Händel ikke havde anført nogen, eller tilføje dele for basuner. Mendelssohn redigerede også en række af Bachs orgelværker og diskuterede muligheden for at lave en samlet udgave af Bachs værker med Robert Schumann.
Skønt Mendelssohn lagde stor vægt på musikalsk undervisning og lagde et stort arbejde i opbygningen af Leipzig Konservatorium, så brød han sig lidet om at undervise og havde kun få private elever; han underviste kun dem, han mente, havde udtalte evner eller potentiale. Blandt disse elever var komponisten William Sterndale Bennett, pianisten Camille-Marie Stamaty, violinisten og komponisten Julius Eichberg og Walther von Goethe (barnebarn af Goethe). På Leipzig Konservatorium underviste Mendelssohn hold i komposition og samspil.
Mendelssohns død vakte sorg i både Tyskland og Storbritannien. Hans konservative holdninger, der havde adskilt ham fra sine samtidige, medførte dog en vis nedladenhed blandt nogle af disse. Mendelssohn havde haft et anspændt forhold til Berlioz, Liszt m.fl. Blandt hans tilhørere havde der også været nogle, der havde sat spørgsmålstegn ved hans talent, deriblandt Heinrich Heine, der i 1836, efter at have hørt oratoriet Paulus, beskrev værket som ”karakteriseret ved en stor, stram, meget alvorlig alvor, en målrettet, nærmest påtrængende tendens til at følge klassiske forbilleder, den fineste, kløgtigste beregning, skarp intelligens og, endelig, total mangel på naivitet. Men findes der i kunsten noget originalt geni uden naivitet?”Richard Wagner var en skarp kritiker af Mendelssohn. Tre år efter Mendelssohns død udgav Wagner den antijødiske pamflet Das Judentum in der Musik, i hvilken han skrev følgende om Mendelssohn:
Dette igangsatte en bevægelse, der i løbet af et århundrede nedgraderede Mendelssohns status som komponist. Den tyske filosof Friedrich Nietzsche kaldte Mendelssohn ”et dejligt mellemspil” i tysk musik (mellem Beethoven og Wagner). I det 20. århundrede forbød naziregimet og dets Reichsmusikkammer enhver opførelse og udgivelse af Mendelssohns værker på grund af hans jødiske aner, og komponister, der var godkendt af regimet, blev endda bedt om at omskrive ledsagemusikken til En skærsommernatsdrøm (en opgave, som Carl Orff påtog sig). Under nazismen ”blev Mendelssohn fremstillet som et farligt ”uheld” i musikhistorien, der gjorde det 19. århundredes tyske musik ”degenereret”.” Mendelssohn-stipendiet, givet til studerende ved Leipzig Konservatorium, blev ophævet i 1934 (og ikke genoplivet før 1963). Monumentet over Mendelssohn, der var blevet rejst i Leipzig i 1892, blev fjernet af nazisterne i 1936. I 2008 blev der opført et nyt monument.
I Storbritannien forblev Mendelssohns omdømme godt op gennem det 19. århundrede. I 1847 skrev Prins Albert en libretto (på tysk) til oratoriet Elias:
I 1851 udgav Sarah Sheppard, som på det tidspunkt kun var teenager, en smigrende roman med titlen Charles Auchester. I romanen fremstilles Mendelssohn som ”Chevalier Seraphael”, og den blev trykt i næsten 80 år. I 1854 foreslog Dronning Victoria, at der opførtes en statue af Mendelssohn i The Crystal Palace, når det var blevet bygget om. Mendelssohns Bryllupsmarch fra En skærsommernatsdrøm blev spillet ved vielsen af Dronning Victorias datter Prinsesse Victoria og Kronprins Frederik af Preussen i 1858, og stykket er stadig populært ved bryllupper. Mendelssohns kirkelige værker, især de mindre, nyder fortsat popularitet i den anglikanske kirke. Mange kritikere, deriblandt George Bernard Shaw, begyndte dog at fordømme Mendelssohns musik på grund af dens forbindelse med den victorianske kultur; Shaw bebrejdede især hans ”fløjlsbløde finhed, konventionelle sentimentalitet og foragtelige oratoriemageri.” I 1950’erne klagede forskeren Wilfrid Mellers over Mendelssohns ”tvivlsomme religiøsitet, der afspejler vores morals ubevidste hykleri.”Et anderledes synspunkt kom fra pianisten og komponisten Ferruccio Busoni, der regnede Mendelssohn for ”en mester af ubestridelig storhed” og ”Mozarts arving”. Busoni og andre pianister som Anton Rubinstein og Alkan spillede ofte Mendelssohns klaverværker ved deres koncerter.
Musikforskeren Charles Rosen både hylder og kritiserer Mendelssohn i sin bog The Romantic Generation fra 1995, hvori han kalder ham et “geni” med en “dyb” forståelse af Beethoven samt “det største vidunderbarn i den vestlige musiks historie”. Skønt Rosen mener, at Mendelssohn i sine senere år ”mistede … sin dristighed”, dog uden at miste sine øvrige evner og kvaliteter, så kalder Rosen hans sene Violinkoncert i e-mol ”den mest succesrige syntese af klassiske koncerttraditioner og romantisk virtuositet”. Rosen kalder hans Fuga i e-mol (senere føjet til Mendelssohns opus 35 for klaver) et ”mesterværk”; men i samme afsnit kalder han Mendelssohn ”opfinderen af religiøs kitsch i musik”.Synspunkter som dette viser, hvordan der i kølvandet på Anden Verdenskrig er opstået et mere nuanceret syn på Mendelssohns værk samt en række moderne biografier, der sætter hans præstationer i et nyt lys. Mercer-Taylor understreger det ironiske i, at ”denne grundlæggende revurdering af Mendelssohns musik delvist er blevet muliggjort af en generel opløsning af idéen om en musikalsk kanon”, en idé som Mendelssohn ”i egenskab af dirigent, pianist og forsker” havde arbejdet på at etablere.Frem til 1960’erne forblev cirka 750 af Mendelssohns værker uudgivne, men de fleste af disse er nu blevet udgivet. En samlet kritisk udgave af alle Mendelssohns værker og breve er pr. 2010 under forberedelse, men forventes at tage mange år at færdiggøre og vil fylde mere end 150 bind. Alle Mendelssohns værker – heriblandt hans populæreste værker som Violinkoncert i e-mol og Den Italienske Symfoni – er blevet grundigere analyseret, og den tidligere antagelse om oratoriet Elias’ victorianske konventionalitet er blevet forladt. Hans kammerværkers ofte intense og dramatiske kvaliteter er i stigende grad blevet anerkendt. Næsten alle Mendelssohns udgivne værker er nu indspillet på cd, og hans værker spilles ofte ved koncerter og i radioen.
Barenboim, Lev Aronovitj. Anton Grigorjevitj Rubinstein (to bind). Leningrad: State Musical Publishing House, 1962. (russisk)
Brown, Clive. A Portrait of Mendelssohn. New Haven og London, 2003. ISBN 978-0-300-09539-5. (engelsk)
Chorley, Henry. Thirty Years' Musical Recollections. Redigeret af Ernest Newman. New York, 1972. (engelsk)
Conway, David. '"Short, Dark and Jewish-Looking": Felix Mendelssohn in Britain'. I The Jewish Year Book 2009, redaktør Stephen Massil. London, 2009. ISBN 978-0-85303-890-0. Kan downloades her. (engelsk)
Devrient, Eduard. My Recollections of Felix Mendelssohn-Bartholdy. Oversat til engelsk af N. MacFarren. London, 1869. (engelsk)
Devrient, Eduard. Eduard Devrient: aus seinen Tagebüchern (to bind). Weimar, 1964. (tysk)
Eatock, Colin. Mendelssohn and Victorian England. Farnham, Surrey: Ashgate, 2009. ISBN 978-0-7546-6652-3. (engelsk)
Emmett, William. The national and religious song reader. New York: Haworth Press, 1996. ISBN 978-0-7890-0099-6. (engelsk)
Todd, R. Larry. 'Mendelssohn, Felix'. I Deane Root. Grove Music Online. Oxford University Press. (engelsk)
Temperley, Nicholas. 'Overture'. I Deane Root. Grove Music Online. Oxford University Press. (engelsk)
Daverio, John, og Eric Sams. 'Schumann, Robert'. I Deane Root. Grove Music Online. Oxford University Press. (engelsk)
Hansen, Jörg, og Gerald Vogt. "Blut und Geist": Bach, Mendelssohn und ihre Musik im Dritten Reich. Eisenach, 2009. (tysk)
Hensel, Sebastian. The Mendelssohn Family (4th revised ed.). London, 1884. To bind. Redigeret af Felix Mendelssohns nevø. (engelsk)
Hiller, Ferdinand. Mendelssohn: Letters and Recollections. Oversat til engelsk af M.E. von Glehn. London, 1874. (engelsk)
Mellers, Wilfrid. Romanticism and the Twentieth Century. London, 1957. (engelsk)
Mendelssohn, Felix. Letters of Felix Mendelssohn to Ignaz and Charlotte Moscheles. Redigeret af F. Moscheles. London og Boston, 1888. (engelsk)
Mendelssohn, Felix. Felix Mendelssohn, A Life in Letters. Redigeret af R. Elvers, oversat til engelsk af C. Tomlinson. New York, 1986. ISBN 0-88064-060-X. (engelsk)
Mercer-Taylor, Peter. The Life of Mendelssohn. Cambridge: Cambridge University Press, 2000. ISBN 0-521-63972-7. (engelsk)
Moscheles, Charlotte. Life of Moscheles, with selections from his Diaries and Correspondence. London, 1873. (engelsk)
Rosen, Charles. The Romantic Generation. Harvard, 1995. ISBN 0-674-77933-9. (engelsk)
Sanders, L.G.D. 'Jenny Lind, Sullivan and the Mendelssohn Scholarship'. I The Musical Times, 97. årgang, nr. 1363 (september 1956). (engelsk)
Schoeps, Julius S. Das Erbe der Mendelssohns. Frankfurt: S. Fischer Verlag, 2009. ISBN 978-3-10-073606-2. (tysk)
Sterndale Bennett, R. 'The Death of Mendelssohn'. I Music and Letters, 36. årgang, nr. 4. Oxford, 1955. (engelsk)
Todd, R. Larry (redaktør). Mendelssohn and his World. Princeton, 1991. ISBN 0-691-02715-3. (engelsk)
Todd, R. Larry (redaktør). Mendelssohn and his World. Princeton, 1991. ISBN 0-691-02715-3. (engelsk)
Wagner, Richard. My Life. Oversat til engelsk af Andrew Grey. New York: Da Capo, 1992. ISBN 0-306-80481-6. (engelsk)
Wagner, Richard. Judaism in Music and Other Essays. Oversat til engelsk af W. Ashton Ellis. Lincoln NE and London: University of Nebraska Press, 1995. ISBN 978-0-8032-9766-1. (engelsk)
Werner, Eric. Mendelssohn, A New Image of the Composer and his Age. New York og London, 1963. (engelsk)
Leipziger Ausgabe der Werke von Felix Mendelssohn Bartholdy redigeret af Sächsische Akademie der Wissenschaften zu Leipzig. (tysk)
The Lied, Art Song, and Choral Texts Archive – med originaltekster til Mendelssohns sange og oversættelser til forskellige sprog. (engelsk)
På tyskThe Mendelssohn Project – et projekt med det formål at indsamle indspilninger af alle Felix og Fanny Mendelssohns værker, udgivne som uudgivne. (engelsk)
'A Renaissance Man Among the Romantics: Felix Mendelssohn at 200' – virtuel udstilling af Mendelssohns manuskripter og tidlige udgaver lavet af Irving S. Gilmore Music Library, Yale University. (engelsk)
Frit tilgængelige noder af Felix Mendelssohn i Choral Public Domain Library (ChoralWiki)GA-ikon.
Felttoget i Polen i 1939, som den tyske generalstab gav kodenavnet Fall Weiss, udløste 2. verdenskrig og blev gennemført af Tyskland, Sovjetunionen samt en lille slovakisk styrke, der støttede Tyskland. 
Invasionen af Polen blev starten på 2. verdenskrig i Europa, da Polens vestlige allierede Storbritannien, Australien og New Zealand 
erklærede krig mod Tyskland den 3. september 1939 og hurtigt efter af Frankrig, Sydafrika og Canada. 
Invasionen begyndte den 1. september 1939 kl. 04.40 en uge efter undertegnelsen af Molotov-Ribbentrop Pagten og sluttede den 6. oktober 1939 da Tyskland og Sovjetunionen havde besat hele Polen. Storbritannien og Frankrig gav meget lidt direkte militær bistand (se Spøgelseskrigen).
Efter et tysk iscenesat "polsk" angreb på en tysk radiosender ved Gleiwitz den 31. august 1939, invaderede tyske styrker Polen den 1. september fra nord, syd og vest. De polske styrker, som var spredt langs de lange grænser, blev snart tvunget mod øst. Efter det polske nederlag i Slaget ved Bzura midt i september havde tyskerne en klar fordel. Polske styrker begyndte at trække sig mod sydøst efter en plan om et langvarigt forsvar ved den rumænske grænse, hvor de polske styrker skulle afvente et modangreb og undsætning fra de vestlige allierede.Den 17. september 1939 invaderede Sovjetunionens Røde hær det østlige Polen i samarbejde med Tyskland. Sovjetunionen opfyldte sin del af det hemmelige tillæg til Molotov-Ribbentrop Pagten, som delte Østeuropa i en tysk og en sovjetisk indflydelsessfære. 
Stående over for to fronter besluttede den polske regering, at et forsvar ved den rumænske grænse ikke længere var muligt og beordrede evakuering af alle styrker til det neutrale Rumænien. Den 1. oktober havde Tyskland og Sovjetunionen fuldstændig løbet Polen over ende, selv om den polske regering aldrig overgav sig. Hertil kom, at Polens resterende land- og luftstyrker var blevet evakueret til nabolandene Rumænien og Ungarn. Mange i eksil sluttede sig til de polske styrker i Frankrig, Syrien og Storbritannien.  
Efter invasionen af Polen opstod der en polsk modstandsbevægelse. Polens væbnede styrker fortsatte med at bidrage til allierede operationer gennem hele 2. verdenskrig. Tyskland erobrede de sovjetiske områder af Polen i 1941 under angrebet på Sovjetunionen, men mistede dem igen i 1944 til den fremrykkende Røde Hær. I løbet af krigen mistede Polen over 20% af sin befolkning under en besættelse, der markerede afslutningen på den Anden polske republik.    
Nazistpartiet under ledelse af Adolf Hitler tog magten i Tyskland i 1933. I begyndelsen søgte Hitler udsoning med Polen. Det kulminerede i den tysk-polske ikke-angrebspagt fra 1934. I begyndelsen havde udenrigspolitikken som mål at manøvrere Polen ind i Antikominternpagten og samarbejde mod Sovjetunionen.  Tyskland forsøgte at tilrane sig sovjetisk territorium: erhverve Lebensraum og udvide Stortyskland. Polen ville få tildelt områder i nordøst, men de indrømmelser polakker skulle give, betød at nationen i høj grad ville blive afhængigt af Tyskland og ikke ville være ret meget mere end en lydstat, og polsk uafhængighed ville være truet.Ud over sovjetisk territorium var nazisterne også interesseret i en ny grænsedragning med Polen, fordi den tyske enklave Østpreussen var adskilt fra resten af det tyske rige af den polske korridor. Mange tyskere ønskede også at indlemme fristaden Danzig i Tyskland. Mens Danzig havde en overvejende tysk befolkning, havde Korridoren længe været omstridt. Efter Versaillestraktaten fik Polen Korridoren, som var en del af det område, Preussen havde erobret fra Polen i det 18. århundrede ved Polens tre delinger. Hitler prøvede at vende denne udvikling og appellerede til tysk nationalisme ved at love at befri både den tyske minoritet, som boede i Korridoren, og Danzig, der var under Folkeforbundets kontrol.  
Polen deltog i delingen af Tjekkoslovakiet efter Münchenaftalen i 1938, selv om Polen ikke var part i aftalen. Det tvang Tjekkoslovakiet til at opgive byen Český Těšín ved at udstede et ultimatum herom den 30. september. Det blev accepteret af Tjekkoslovakiet den 1. oktober.I 1938 begyndte Tyskland at optrappe kravene på Danzig og foreslå, at der skulle bygges Autobahn gennem den polske Korridor mellem Østpreussen og resten af Tyskland. Polen afviste dette forslag af frygt for i stigende grad at blive offer for Tysklands vilje og efterhånden miste sin uafhængighed ligesom tjekkerne.  Polakkerne nærede også mistro til Hitler og hans hensigter. Samtidig svækkede Tysklands samarbejde med anti-polske ukrainske nationalister fra Organisationen af ukrainske nationalister yderligere den tyske troværdighed i polske øjne, idet det blev set som et forsøg på at isolere og svække Polen. Briterne var også klar over det. Den 30. marts fik Polen en garanti fra Storbritannien og Frankrig, selv om de ikke var klar til at stille militær til rådighed for Polens forsvar. Den britiske premierminister Neville Chamberlain og hans udenrigsminister Lord Halifax håbede stadig på at afslutte en handel med Hitler om Danzig og muligvis den polske Korridor, og Hitler håbede på det samme. Ved igen af benytte sig af appeasement troede Chamberlain og hans støtter, at krig kunne undgås og håbede på, at Tyskland ville lade resten af Polen i fred. Tysk overherredømme over Centraleuropa var også på spil. 
Med voksende spænding skiftede Tyskland til aggressivt diplomati. Den 28. april 1939 opsagde det ensidigt den tysk-polske ikke-angrebspagt fra 1934 og London Flådeaftalen fra 1935. I begyndelsen af 1939 havde Hitler allerede udstedt ordrer om at forberede en mulig "løsning af det polske problem med militære midler". Endnu et afgørende skridt mod krig var underskrivelsen af Molotov-Ribbentrop pagten den 23. august, afsløringen af hemmelige tysk-sovjetiske forhandlinger i Moskva, som benyttede sig af Frankrigs og Storbritanniens mislykkede forsøg på at sikre sig en alliance med Sovjetunionen. Som et resultat heraf havde Tyskland neutraliseret muligheden for sovjetisk modstand mod en kampagne mod Polen. I en hemmelig protokol til pagten enedes Tyskland og Sovjetunionen om at opdele Østeuropa, herunder Polen, i to indflydelsessfærer: den vestlige tredjedel skulle gå til Tyskland og de østlige totredjedele til Sovjetunionen.  
Det tyske angreb var planlagt til at begynde kl. 4 om morgenen den 26. august. Den 25. august blev den polsk-britiske fælles forsvarspagt underskrevet som et tillæg til den fransk-polske militæralliance. I denne aftale forpligtede Storbritannien sig til at forsvare Polen og garanterede polsk uafhængighed. Samtidig antydede briterne og polakkerne over for Berlin, at de var rede til at genoptage forhandlingerne. Det var ikke var det, Hitler havde brug for som undskyldning til at indlede konflikten. Derfor vaklede han og udskød sit angreb til 1. september. Det lykkedes ham at stoppe hele invasionen bortset fra nogle få enheder mod syd. (Den tyske presse meddelte, at fanatiske slovakker stod bag angrebet over grænsen). 
Den 26. august prøvede Hitler at skræmme briterne og franskmændene fra at gribe ind i en konflikt og lovede endda, at den tyske hær ville stille med styrker til det britiske imperium i fremtiden. I hvert fald overbeviste forhandlingerne Hitler om, at der kun var en lille risiko for, at Vestmagterne ville erklære Tyskland krig, og hvis de gjorde, ville de være villige til et kompromis, efter at Tyskland havde erobret Polen, fordi der ikke var givet Polen territoriale garantier. I mellemtiden steg antallet af overflyvninger af højtflyvende rekognosceringsfly, og troppebevægelser på den anden side af grænsen signalerede, at krigen var umiddelbart forestående. 
Den 29. august fremsatte Tyskland tilskyndet af Storbritannien et diplomatisk tilbud, som betød, at Fall Weiss måtte udskydes. Ved midnat den 29. august overgav den tyske udenrigsminister Joachim von Ribbentrop den britiske ambassadør sir Neville Henderson en liste med betingelser, som ifølge tyskerne ville sikre fred med Polen. Danzig skulle tilbageleveres til Tyskland. Gdynia skulle forblive i Polen, og der skulle inden årets udgang gennemføres en folkeafstemning i den polske korridor baseret på dem, som boede der i 1919. En udveksling af mindretalsbefolkninger mellem de to lande blev foreslået. En polsk befuldmægtiget minister skulle ankomme til Berlin og acceptere disse betingelser senest ved middag den følgende dag. Det britiske kabinet vurderede, at disse betingelser var "rimelige" bortset fra kravet om straks at møde en befuldmægtiget minister, en form for ultimatum. Da den polske ambassadør Lipski skulle mødes med Ribbentrop den 30. august, meddelte han, at han ikke havde fuldmagt til at underskrive, hvorefter Ribbentrop sendte ham væk. Det blev derefter meddelt i radioen, at Polen havde afvist Tysklands tilbud, og forhandlingerne med Polen var afsluttet.Den 30. august var den polske destroyerflotille på vej til Storbritannien, og den polske øverstkommanderende Edward Rydz-Śmigły bekendtgjorde polsk mobilisering. Han blev imidlertid tvunget til at trække ordren tilbage af franskmændene, som tilsyneladende stadig håbede på en diplomatisk løsning og ikke havde opdaget, at tyskerne var fuldt mobiliserede og stod opmarcheret ved den polske grænse. I løbet af natten til den 31. august gennemførtes angrebet på Radiosender Gleiwitz i Øvreschlesien. Den 31. august beordrede Hitler, at kampagnen mod Polen skulle begynde kl. 4.45 næste morgen. På grund af afbrydelsen af mobiliseringen nåede Polen kun at mobilisere 70% af de planlagte styrker, og mange enheder var stadig ved at blive formeret eller undervejs til deres plads i frontlinjen.
Tyskland havde en betydelig numerisk overlegenhed over Polen og havde også opbygget en betydelig kvalitetsmæssig overlegenhed inden konflikten. Den tyske hær havde omkring 2.400 kampvogne i seks panserdivisioner, som gjorde brug af en ny taktisk doktrin. Ifølge den skulle disse panserdivisioner slå huller i fjendens linje og isolere udvalgte enheder, som så blev omringet og ødelagt. Dette ville blive fulgt op af knap så mobile mekaniserede enheder og enheder til fods.
Det tyske luftvåben (Luftwaffe) leverede både taktisk og strategisk støtte fra luften, især i form af styrtbombere som afbrød forsynings- og kommunikationslinier. Disse nye metoder blev samlet benævnt Blitzkrieg. Militærhistorikerne Basil Liddell Hart og A.J.P. Taylor fastslog, at "Polen var en komplet demonstration af Blitzkriegs teorien."Fly spillede en stor rolle i kampagnen. Bombefly angreb også byer og forårsagede store tab blandt civilbefolkningen ved terrorbombning især under bombningen af Warszawa. Luftwaffes styrker bestod af 1.180 jagerfly, 290 Stuka-styrtbombere, 1.100 konventionelle bombefly, fortrinsvis Heinkel He 111 og Dornier Do 17 foruden 550 transportfly og 350 rekognosceringsfly af blandet fabrikat. I alt havde Tyskland tæt på 4.000 fly af moderne standard. En styrke på 2.315 blev brugt i kampagnen.  Som følge af dens deltagelse i den spanske borgerkrig var Luftwaffe formentlig det bedst trænede og udstyrede luftvåben i verden i 1939.
Mellem 1936 og 1939 investerede Polen kraftigt i den centrale industriregion. Forberedelserne til en defensiv krig mod Tyskland havde fundet sted i mange år, men de fleste planer antog, at kampe først ville bryde ud i 1942. For at skaffe midler til industriel udvikling solgte Polen meget af det moderne udstyr, der produceredes. I 1936 blev en national forsvarsfond oprettet til at indsamle de nødvendige penge til at styrke de polske væbnede styrker. Den polske hær havde omkring en million soldater, men under halvdelen var mobiliseret den 1. september 1939. Efternølere oplevede store tab, da offentlig transport blev mål for Luftwaffe. Det polske militær havde færre pansrede styrker end tyskerne, og disse enheder knyttet til infanteriet var derfor ude af stand til effektivt at imødegå fjenden. 
Erfaringer fra den polsk-sovjetiske krig formede den polske hærs organisation og taktiske doktrin. I modsætning til skyttegravskrigen i 1. verdenskrig var den polsk-sovjetiske krig en konflikt, hvor kavaleriets mobilitet spillede en afgørende rolle. Polen anerkendte fordelene ved mobilitet, men var ikke villig til at investere store beløb i mange af de dyre uprøvede opfindelser, som var kommet til siden. På trods af dette blev polske kavaleribrigader brugt som mobilt beredent infanteri og havde nogen succes mod både tysk infanteri og kavaleri. 
Det polske luftvåben havde et alvorligt handicap sammenlignet med det tyske Luftwaffe, selvom det ikke blev ødelagt på jorden, som det ofte antages. Det polske luftvåben manglede moderne jagerfly, men dets piloter var blandt de bedst trænede i verden, som det blev bevist et år senere under Slaget om England hvori polske piloter spillede en stor rolle.Generelt havde tyskerne numerisk og kvalitativ overlegenhed i fly. Polen havde kun omkring 600 moderne fly. De polske flyvevåben havde omring 185 PZL P.11 og nogle 95 PZL P.7-jagerfly, 175 PZL.23 Karaś B, 35 Karaś A, og i september, over 100 PZL.37 Łoś. Der var også over 1.000 forældede transport-, rekognoscerings- og træningsfly. Til kampagnen i september blev kun omkring 70 % af flyene mobiliseret. Kun 36 PZL.37 Łoś-bombefly blev indsat. Alle disse fly var af hjemligt polsk fabrikat, og bombeflyene var mere moderne end jagerne, hvilket var i overensstemmelse med luftvåbenets udbygningsplan, som lagde vægt på en stærk styrke af bombefly. De polske jagere var en generation ældre end deres tyske modstandere. Den polske P.11-jager, som blev bygget i starten af 1930'erne, kunne kun flyve med en hastighed af 365 km/h, nogenlunde samme hastighed som tyske bombefly og langt mindre end tyske jagerfly. For at kompensere herfor satsede piloterne på flyets manøvredygtighed og høje hastighed i dyk. 
Panserstyrken bestod af to pansrede brigader, fire uafhængige kampvognsbataljoner og ca. 30 kompagnier af TKS panservogne knyttet til infanteridivisioner og kavaleribrigader. En standardtank i den polske hær under angrebet i 1939 var den lette 7TP-tank-tank. Det var den første tank i verden med en dieselmotor og et 360-graders roterbart periskop.. 7TP var betydeligt bedre armeret end dets modstandere, de tyske Panzer I og Panzer II, men der var produceret 140 tanks fra 1935 og frem til krigsudbruddet.
Den polske flåde bestod af nogle få destroyere, ubåde og mindre støttefartøjer. Tre polske destroyere, ORP BLyskawica, Grom og Burza, forlod polske havne den 30. august, undslap via Nordsøen og forenedes med den britiske Royal Navy. Den polske flådes undervandsbåde fortsatte med at operere i Østersøen, hvor de både udlagde miner og forsøgte at torpedere tyske skibe. 3 af de i alt 5 polske undervandsbåde kom til Sverige, hvor de blev oplagt i resten af krigen, mens 2 undervandsbåde undslap til Storbritannien via de danske stræder.
Det nyligt dannede Slovakiet deltog i angrebet på Polen med omkring 50.000 soldater fordelt i tre divisioner. Deres opgave var at forhindre polsk indtrængen i Slovakiet og støtte de tyske tropper.
Den slovakiske regering havde haft hemmelige samtaler med tyskerne d. 20.-21. juli 1939, hvor de havde aftalt, at deltage i angrebet i Polen. Det blev også aftalt, at tyskerne måtte benytte slovakisk territorium som transitlejr inden angrebet. Den 26. august mobiliserede Slovakiet sine væbnede styrker (160.000 reservister, 115.000 i tjeneste indtil 20. september) og dannede derpå en ny hærenhed kaldet "Bernolák", som bestod af 51.306 soldater. Slovakiet bidrog også med tanks og fly, som blev brugt til rekognoscering, bombeangreb og støtte til de tyske jagerfly.
Hærgruppen "Bernolák" var ledet af forsvarsminister Ferdinand Čatloš, som havde sit hovedkvarter i Spišská Nová Ves, og efter 8. september i Solivar tæt ved Prešov og bestod af:
1. infanteridivision "Jánošík" ledet af Anton Pulanich i sektoren Spišská Nová Ves – Prešov.
2. infanteridivision "Škultéty" ledet af Alexander Čunderlík i sektoren Brezno – Poprad.
3. infanteridivision "Rázus" ledet af August Malár i sektoren øst for Høje Tatra.Den slovakiske hær stod over for den polske Karpater-hær, der bestod af infanterienheder med noget let artilleri og ingen tanks. Slovakkerne mødte derfor også kun svag modstand og led kun små tab i forbindelse med invasionen af Polen.
Den tyske Fall Weiss plan for invasionen af Polen var forberedt af General Franz Halder, chef for den tyske generalstab og blev ledet af General Walther von Brauchitsch, den øverstkommanderende under kampagnen. Den lagde op til, at fjendtlighederne skulle starte, inden der formelt var erklæret krig, og fulgte en doktrin om store omringninger og følgende nedkæmpelse af fjendens styrker. Infanteriet var langt fra fuldt mekaniseret, men var udrustet med hurtigt kørende artilleri og logistisk støtte skulle understøttes af kampvogne og mindre enheder af mekaniseret infanteri (en forløber for pansergrenadererne) for at understøtte hurtig bevægelse af tropper og for at kunne sætte ind på udvalgte punkter af fjendens front, isolere dele af fjendens styrke, omringe dem og ødelægge dem. Ideen før krigen om en panserkrig, som en amerikansk journalist døbte Blitzkrieg, og som blev understøttet af nogle generaler, heriblandt Heinz Guderian, gik ud på, at  panserstyrken skulle slå huller i fjendens front og trænge dybt ind i bagområderne. Kampagnen i Polen blev ført efter mere traditionelle linjer. Det skyldtes konservatisme i den tyske hærledelse, som begrænsede panseret og de mekaniserede styrkers rolle til at understøtte de konventionelle infanteridivisioner.  
Terrænet i Polen var velegnet til mobile operationer, når vejret var til det, landet havde flade sletter med lange grænser på næsten 5.600 km. Grænsen til Tyskland var på ca. 2.000 km. Hertil kom 300 km mod syd, som var kommet til efter München-aftalen i 1938, i hvis kølvand den tyske lydstat Slovakiet var opstået. 
De tyske planlæggere ville til fulde udnytte den lange grænse med den store omfavnende manøvre i Fall Weiss. Tyske enheder skulle invadere Polen fra tre retninger: 
Et hovedangreb over den vestlige polske grænse. Det blev udført af Heeresgruppe Süd under kommando af general Gerd von Rundstedt, som angreb fra Schlesien, Mähren og Slovakiet. General Johannes Blaskowitz's 8. armé skulle trænge østpå i retning af Łódź; General Wilhelm List's 14. armé skulle rykke i retning af Kraków og vende polakkernes flanke ved Karpaterne. General Walter von Reichenau's 10. armé, i centrum med Heeresgruppe Süds panser skulle aflevere det endelige stød med et fremstød mod nordøst ind i Polens hjerte.
En anden angrebsakse fra Preussen i nord. General Fedor von Bock havde kommandoen over Heeresgruppe Nord, som omfattede general Georg von Küchler's 3. Armé, som skulle angribe sydpå fra Østpreussen, og general Günther von Kluge's 4. Armé, som skulle angribe østpå over den polske korridor.
Inde fra Polen ville det tyske mindretal hjælpe til ved at Selbstschutz-enheder ((tysk): selvbeskyttelse) foretog aflednings- og sabotageoperationer.Alle tre angreb skulle bevæge sig i retning af Warszawa, mens hovedstyrken af den polske hær skulle omringes og ødelægges vest for Wisla.
Den polske forsvarsplan Vest var formet af en politisk vilje til at deployere tropper lige på den tysk-polske grænse, baseret på briternes løfte om militært at komme Polen til undsætning i tilfælde af en invasion. Hertil kom, at landets mest værdifulde ressourcer, industri og befolkningscentre lå nær den vestlige grænse i Schlesien-regionen var polsk politik koncentreret om deres beskyttelse, især da mange politikere var bange for, at hvis Polen trak sig tilbage fra de områder, som Tyskland krævede (såsom den polske korridor) ville Storbritannien og Frankrig undertegne en separatfred med Tyskland i stil med Münchenaftalen fra 1938. Hertil kom, at ingen af Polens allierede specifikt havde garanteret Polens grænser eller territoriale integritet. Derfor afviste Polen franske råd om at placere hovedparten af sine styrker bag den naturlige grænse, de brede Wisła og San floder, selv om nogle polske generaler var enige om, at det var en bedre strategi. Vest planen gav de polske hære mulighed for at trække sig tilbage ind i landet, men det antoges at ville blive en langsom tilbagetrækning bag forberedte positioner nær floderne Narev, Wisła og San, hvilket ville give landet tid til at afslutte sin mobilisering og gå over til en generalmodoffensiv, når de vestlige allierede igangsatte deres egen lovede offensiv.  
Den polske hærs mest pessimistiske plan omfattede tilbagetrækning til bag San floden til de sydøstlige voivodships og et langvarigt forsvar langs den rumænske grænse. Briterne og franskmændene vurderede, at Polen skulle være i stand til at forsvare denne region i 2-3 måneder, mens polakkerne selv vurderede, at de kunne holde stand i mindst 6 måneder. Denne polske plan var baseret på den antagelse, at de vestlige allierede ville overholde den indgåede alliance og hurtigt selv igangsætte offensiver. Hverken den franske eller den britiske regering planlagde angreb på Tyskland, mens den polske kampagne blev udkæmpet. Hertil kom, at de antog, at krigen ville udvikle sig til en skyttegravskrig i stil med 1. verdenskrig, hvilket ville tvinge tyskerne til at underskrive en fredsaftale, som genskabte de polske grænser. Den polske regering blev ikke informeret om denne strategi og baserede alle sine forsvarsplaner på hurtig hjælp fra de vestlige allierede.Planen om at forsvare grænserne bidrog væsentligt til det polske nederlag. Polske styrker var spredt tyndt langs den meget lange grænse og havde ikke kompakte forsvarslinier og gode forsvarspositioner i et ufordelagtigt terræn. Mekaniserede tyske styrker var ofte i stand til at omringe dem. Hertil kom, at forsyningslinierne ofte var dårligt beskyttet. Omkring en tredjedel af de polske styrker var koncentreret i eller nær Den polske Korridor i det nordvestlige Polen, hvor de var faretruende udsat for en knibtangsmanøvre – fra Østpreussen og vestfra som ville isolere dem i en lomme. Mod syd, overfor det tyske hovedangreb, var de polske tropper tyndt spredt. Samtidig var omtrent en tredjedel mere af styrkerne samlet i reserve i den nordlige del af landets midte mellem de store byer Łódź og Warszawa under den øverstkommanderende feltmarskal Edward Rydz-Śmigły. Polakkernes koncentration i de fremskudte områder gjorde det umuligt at kæmpe en række henholdende kampe, da deres hær, i modsætning til den tyske, stort set bevægede sig til fods og var ude af stand til at trække sig tilbage til deres defensive positioner i baglandet eller bemande dem, inden de blev løbet over ende af mekaniserede tyske kolonner. 
Den politiske beslutning om at forsvare grænsen var ikke den polske overkommandos eneste strategiske fejltagelse. Polsk propaganda inden krigen hævdede, at enhver tysk invasion let ville blive slået tilbage, så de polske nederlag i kampagnen kom som et chok for mange civile, som var uforberedt på sådanne nyheder, og som ikke var forberedt på en sådan katastrofe. De gik i panik og flygtede østpå, spredte kaos, ødelagde troppernes moral og gjorde det meget vanskeligt for polske tropper at færdes på vejene. Propagandaen havde også negative følger for de polske tropper, hvis kommunikationslinier var blevet ødelagt af mobile tyske enheder i baglandet og civile, som blokerede vejene, blev yderligere kastet ud i kaos af bizarre rapporter fra polske radiostationer og aviser, som ofte berettede om imaginære sejre og andre militære operationer. Det førte til, at nogle polske tropper blev omringet eller holdt stand mod overvældende odds, mens de troede, at de faktisk var i gang med modangreb eller snart ville få forstærkninger fra andre sejrrige områder.
Efter adskillige hændelser i stil med angrebet på Gleiwitz-senderen, som tysk propaganda brugte som en undskyldning for at hævde, at de tyske styrker handlede i selvforsvar, fandt den første egentlige krigshandling sted den 1. september 1939 kl. 4:40, da Luftwaffe angreb den polske by Wieluń ødelagde 75% og dræbte 1.200 mennesker, de fleste civile. Fem minutter senere åbnede det gamle slagskib Sleswig-Holstein ild mod det polske militære transitdepot ved Westerplatte i Danzig ved Østersøen. Klokken 8 angreb tyske tropper, stadig uden at der formelt var erklæret krig, byen Mokra. Slaget ved grænsen var i gang. Senere den dag angreb tyskerne polens vestlige, sydlige og nordlige grænser, mens tyske fly foretog angreb på polske byer. Hovedangrebet foregik østpå fra det centrale Tyskland mod Polens vestgrænse med mindre angreb fra Østpreussen i nord og fra Slovakiet i syd. Alle tre angreb havde retning mod den polske hovedstad, Warszawa. 
De allierede regeringer erklærede krig mod Tyskland den 3. september, men de formåede ikke at yde nogen meningsfuld støtte. På grænsen mellem Tyskland og Frankrig var der nogle få træfninger, selv om hovedparten af de tyske styrker, herunder 85 % af deres panserstyrker var indsat i Polen. Trods nogle polske succeser i mindre grænsekampe, tvang den tekniske, operative og numeriske tyske overlegenhed de polske hære til at trække sig tilbage fra grænserne mod Warszawa og Lwów. Luftwaffe fik luftherredømmet tidligt i kampagnen. Ved at ødelægge kommunikationsmidlerne forøgede Luftwaffe hastigheden i fremrykningen, som overløb polske flyvepladser og luftmeldeposter og afstedkom logistiske problemer for polakkerne. Mange polske flystyrker manglede forsyninger, og 98 fly trak sig tilbage til det dengang neutrale Rumænien. Den oprindelige styrke på 400 var reduceret til blot 54 den 14. september, og modstand i luften var stort set ophørt.Den 3. september da Günther von Kluge mod nord havde nået Wisła, ca. 10 km fra den daværende grænse, og Georg von Küchler nærmede sig Narew floden, var Walter von Reichenau's panser allerede forbi Warta floden. To dage senere var hans venstre fløj et godt stykke bag Łódź og hans højre fløj ved byen Kielce; og den 8. september var et af hans pansrede korps i udkanten af Warszawa efter at have rykket 225 km frem i den første uge af krigen. Lette divisioner på Reichenau's højre fløj var ved Wisła mellem Warszawa og byen Sandomierz den 9. september, mens List mod syd var ved floden San ovenfor og nedenfor byen Przemyśl. Samtidig førte Guderian sine kampvogne fra 3. armé over Narew floden og angreb linjen ved den vestlige Bug flod og omringede dermed allerede Warszawa. Alle de tyske hære gjorde fremskridt i opfyldelsen af deres andel af Fall Weiss planen. De polske hære blev delt i ukoordinerede fragmenter, nogle af dem trak sig tilbage, mens andre foretog usammenhængende angreb på den nærmeste tyske kolonne. 
Polske styrker opgav dele af Pommern, Storpolen og Schlesien i den første uge. Den polske plan for grænseforsvar havde vist sig at være en katastrofal fejltagelse. Den tyske fremgang blev som helhed ikke forsinket. Den 10. september beordrede den polske øverstkommanderende feltmarskal Edward Rydz-Śmigły en generel tilbagetrækning i retning af den rumænske grænse. 
I mellemtiden strammede tyskerne deres omringning af de polske styrker vest for Wisła (i Łódź området og længere vestpå ved Poznań) og trængte også dybt ind i det østlige Polen. Warszawa, som havde været under kraftigt bombardement fra luften siden krigens første timer, blev angrebet den 9. september og kom under belejring den 13. september. Omkring dette tidspunkt nåede fremskudte tyske enheder til byen, en storby i  det østlige Polen. 1.150 tyske fly bombarderede Warszawa den 24. september.
Det største slag i kampagnen, Slaget ved Bzura, fandt sted nær Bzura floden vest for Warszawa og varede fra den 9. til den 19. september. De polske hære Poznań og Pomorze, som var på retræte fra Den polske Korridor, angreb den tyske 8. armé i flanken, men modangrebet fejlede efter nogle indledende succeser. Efter nederlaget mistede Polen evnen til at tage initiativet og gennemføre modangreb i stor stil.  
Det tyske luftvåben havde stor betydning under slaget. Luftwaffes offensiv brød, hvad der var tilbage af polsk modstand i en "voldsom demonstration af luftstyrke". Luftwaffe ødelagde hurtigt broerne over Bzura floden. Herefter var de polske styrker fanget i åbent terræn og blev angrebet af bølge efter bølge af Stukaer, som kastede lette 50 kg bomber som forårsagede store tab. De polske flakbatterier løb tør for ammunition og trak sig tilbage til skovene, men blev røget ud af Heinkel He 111 og Dornier Do 17 fly, som kastede 100 kilos brandbomber. Luftwaffe efterlod hæren med en nem opgave med at indsamle de overlevende. Stukaeskadrillerne alene kastede 388 tons bomber i dette slag.Den polske regering under præsident Ignacy Mościcki og overkommandoen under Marskal Edward Rydz-Śmigły) forlod Warszawa i de første dage af kampagnen i retning mod sydøst og nåede Brest den 6. september. Rydz-Śmigły beordrede de polske styrker til at trække sig tilbage i samme retning, bag Wisła og San floderne, og forberede et langt forsvar ved den rumænske grænse.
Fra kampagnens begyndelse bad den tyske gange adskillige gange Josef Stalin og Vyacheslav Molotov om at handle i overensstemmelse med aftalen fra august og angribe Polen fra øst. Bekymret over en uventet hurtig tysk fremgang og ivrige for at få deres tildelte andel af landet, angreb sovjetiske styrker Polen den 17. september. Det var aftalt, at USSR skulle opgive sin interesse i området mellem den nye grænse og Warszawa til gengæld for at få Litauen ind i den sovjetiske interessesfære. Sovjetunionen havde åbent støttet tysk aggression, og Molotov udtalte efter det polske nederlag: 
"Tyskland, som på det seneste har forenet 80 millioner tyskere, har underlagt visse nabolande sin overhøjhed og opnået militær styrke på mange felter og er således blevet, som det tydeligt kan ses, en farlig rival til de store imperialistiske magter i Europa – England og Frankrig. Det er derfor, de erklærede krig mod Tyskland med det påskud, at de hermed opfyldte forpligtelser overfor Polen. Det står nu klarede end nogensinde, hvor fjernt de reelle mål for regeringerne i disse lande ligger fra at forsvare de nu smuldrede lande Polen og Tjekkoslovakiet."
Den 17. september 1939 var det polske forsvar allerede brudt sammen, og det eneste håb var at trække sig tilbage og reorganisere sig i grænseområdet til Rumænien. Disse planer blev tilintetgjort, da den over 800.000 mand store Røde Hær gik ind og skabte den Hviderussiske Front og den Ukrainske front efter at have invaderet det østlige Polen, hvilket var en overtrædelse af fredsaftalen i Riga, den sovjetisk-polske ikke-angrebspagt og andre internationale traktater af både bilateral og multilateral karakter. Sovjetisk diplomati hævdede at de beskyttede ukrainske og hviderussiske mindretal i et østlige Polen under indtryk af landets nærtstående kollaps. Vyacheslav Molotov holdt en tale den 17. september 1939: 
"Hændelser, som er opstået ud af den polsk-tyske krig, har vist den indre insolvens og åbenlyse magtesløshed ved den polske stat. De herskende cirkler i Polen har spillet fallit. Warszawa eksisterer ikke længere som hovedstad for den polske stat. Ingen ved, hvor den polske regering befinder sig. Det polske folk er blevet overladt til sin skæbne af sine ulykkesledere. Den polske stat og dens regering er så godt som ophørt med at eksistere. Under indtryk af denne situation er traktater afsluttet mellem Sovjetunionen og Polen ophørt med at eksistere. En situation er opstået i Polen, som kræver særlig omhu af den sovjetiske regering for at sikre landets sikkerhed. Polen er blevet en frugtbar grund for tilfældige og uventede hændelser, som kan skabe problemer for Sovjetunionen. Ligeledes kan det ikke forlanges af den sovjetiske regering, at den forbliver ligegyldig over for dens blodsbrødres skæbne – ukrainerne og hviderusserne, som bebor Polen, og som endda tidligere var uden rettigheder, og som nu er blevet overladt helt til deres skæbne. Den sovjetiske regering ser det som sin hellige pligt at række hånden ud og hjælpe sine broder-ukrainere og broder-hviderussere, som bor i Polen."
Det polske grænseforsvar mod øst bestod af omkring 25 bataljoner. Edward Rydz-Śmigły beordrede dem til at falde tilbage og ikke gå i kamp mod de sovjetiske styrker. Dette forhindrede dog ikke nogle sammenstød og mindre slag, såsom Slaget ved Grodno, hvor soldater og lokalbefolkningen forsøgte at forsvare byen. Sovjetiske styrker myrdede adskillige polakker, herunder krigsfanger som general Józef Olszyna-Wilczyński. Organisationen af ukrainske nationalister rejste sig mod polakkerne og kommunistiske partisaner organiserede lokale revolter og røvede og myrdede polakker. Disse bevægelser blev hurtigt bragt til orden af NKVD. Den sovjetiske invasion var en af de afgørende faktorer, som overbeviste den polske regering om, at krigen i Polen var tabt. Inden det sovjetiske angreb fra øst havde det polske militærs planer omfattet et langvarigt forsvar mod Tyskland i den sydøstlige del af landet, mens man afventede støtte fra de vestallierede. Den polske regering afviste at overgive sig eller forhandle en fred med Tyskland. I stedet beordrede den alle enheder til at forlade Polen og reorganisere sig i Frankrig. 
I mellemtiden forsøgte polske styrker at rykke frem til området ved den rumænske grænse, mens man modstod den tyske invasion. Fra den 17. til den 20. september blev de polske hære Kraków og Lublin udsat for store tab i Slaget ved Tomaszów Lubelski, det næststørste slag i kampagnen. Byen Lwów kapitulerede den 22. september på grund af sovjetisk indgriben. Byen var blevet angrebet af tyskerne over en uge tidligere, og midt i en belejring overgav de tyske tropper operationerne til deres sovjetiske allierede. Trods en række stadig mere intensive tyske angreb holdt Warszawa, som blev forsvaret af hastigt reorganiserede enheder, civile frivillige og milits, ud indtil den 28. september.  Modlin fæstningen nord for Warszawa kapitulerede den 29. september efter 16 dages intensiv kamp. Nogle isolerede polske garnisoner fastholdt deres stillinger længe efter, at de var blevet omringet af tyske styrker. Westerplatte enklavens lille garnison kapitulerede den 7. september, og garnisonen i Oksywie held holdt ud indtil den 19. september. Forsvarsbastionen på Hela-halvøen blev forsvaret indtil den 2. oktober. I den sidste uge af september holdt Hitler en tale i byen Danzig, hvor han sagde:
Trods en polsk sejr i Slaget ved Szack, efter hvilken de sovjetiske tropper henrettede alle de officerer og underofficerer, de havde taget til fange, nåede den Røde Hær linjen bestående af floderne Narew, Vestlige Bug, Wisła og San den 28. september, hvor de i mange tilfælde mødte tyske enheder, som trængte frem fra den modsatte retning. Polske forsvarere på Hel halvøen på Østersøkysten holdt ud indtil den 2. oktober. Den sidste operationelle enhed i den polske hær, General Franciszek Kleebergs Uafhængige operationelle gruppe 'Polesie' overgav sig efter 4 dages kampe nær Lublin den 6. oktober, hvilket markerede afslutningen på den polske kampagne.
Den polske kampagne var et eksempel på total krig. Som følge heraf var de civile tab store under og efter kampene. Fra starten angreb Luftwaffe civile mål og flygtningekolonner langs vejene for at skabe kaos, afbryde kommunikationslinier og skade den polske moral. Udover tab i slag tilskrives de tyske styrker, både SS og den regulære hær, at have myrdet adskillige tusinde polske krigsfanger og civile. Hertil kom, at næsten 20.000 polakker blev skudt under Operation Tannenberg ved 760 massehenrettelser af særlige enheder Einsatzgruppen, som var udenfor den regulære hær, SS og Selbstschutz.
De civile tab var alt i alt på 150.000, mens de civile tyske tab var på omkring 5.000.
Polen blev delt mellem Tyskland, Sovjetunionen, Litauen og Slovakiet. Tyskland annekterede dele af Polen, mens resten blev styret af det såkaldte Generalguvernement. Den 28. september modificerede en ny hemmelig protokol aftalen fra august: hele Litauen blev sovjetisk interessesfære, ikke tysk, men skillelinien i Polen blev flyttet til Tysklands fordel, til floden Bug. 
Selv om vandveje i de fleste tilfælde adskilte interessesfærerne, mødtes de sovjetiske og tyske tropper ved mange lejligheder. Den mest bemærkelsesværdige indtraf i Brest-Litovsk den 22. september. Det tyske 19. Panserkorps under kommando af Heinz Guderian havde besat byen, som var indenfor den sovjetiske sfære. Da den 29. sovjetiske tankbrigade under kommando af S. M. Krivoshein nærmede sig, mødtes generalerne og aftalte, at de tyske tropper skulle trække sig tilbage, og de sovjetiske tropper skulle indtage byen, mens de gjorde honnør for hinanden. Ved Brest-Litovsk holdt de sovjetiske og tyske tropper en fælles sejrsparade, før de tyske styrker trak sig tilbage vestpå bag den nye demarkationslinie. Kun tre dage tidligere havde parterne et mere fjendtligt møde nær Lviv, da det tyske 137. bjergjægerregiment angreb en rekognosceringsstyrke fra den russiske 24. kampvognsbrigade. Efter nogle få tab på begge sider gik parterne over til at forhandle. De tyske tropper forlod området, og den Røde Hær gik ind i Lviv den 22. september. 
Omkring 65.000 polske soldater blev dræbt under kampene, 420.000 blev taget til fange af tyskerne og 240.000 af de Røde Hær. Omkring 120.000 undslap til det neutrale Rumænien og Ungarn og yderligere 20.000 til Letland og Litauen hvoraf hovedparten med tiden nåede frem til Frankrig eller Storbritannien. Det meste af den polske flåde havde held til at undslippe til Storbritannien. De tyske tab var langt mindre end de polske. Man regner med op imod 16.000 dræbte.  
Ingen af parterne, Tyskland, de Vestallierede eller Sovjetunionen forventede, at den tyske invasion af Polen ville føre til en krig, der overgik 1. verdenskrig i omfang og omkostninger. Der ville gå måneder, inden Hitler indså, at han ikke kunne indgå en fredsaftale med Storbritannien og Frankrig, men kulminationen af konflikter i både Europa og Stillehavet ville resultere i det, der i sandhed var en verdenskrig. Så det, der ikke var synligt for de fleste politikere og generaler i 1939, står klart i et historisk perspektiv: den polske kampagne markerede begyndelsen på 2. verdenskrig i Europa, som sammen med den japanske invasion af Kina i 1937 og Stillehavskrigen i 1941 blev til 2. verdenskrigs ragnarok. 
Invasionen af Polen førte til, at Storbritannien og Frankrig erklærede krig mod Tyskland den 3. september. De gjorde imidlertid ikke meget for at påvirke udfaldet af kampagnen i Polen. Denne mangel på direkte hjælp førte mange polakker til at tro, at de var blevet forrådt af deres vestlige allierede. Den 23. maj 1939 forklarede Adolf Hitler sine officerer, at målet med aggressionen ikke var Danzig, men behovet for at opnå tysk Lebensraum, og detaljerne i dette koncept blev senere formuleret i den berygtede Generalplan Ost. Blitzkrigen ødelagde beboelsesområder i byerne, og civile blev snart umulige at adskille fra krigsførende, og den kommende tyske okkupation var et af de mest brutale træk i 2. verdenskrig, som resulterede i over 6 mio. polske døde, over 20% af landets samlede befolkning, og over 90% af dens jødiske minoritet – herunder massemordet på 3 mio. polakker uden hensyntagen til deres tro – i udryddelseslejre som Auschwitz, i koncentrationslejre og ved talrige ad hoc massakrer, hvor civile blev indfanget, taget til den nærmeste skov, mejet ned med et maskingevær og begravet, uanset om de var døde eller ej.  
Den Røde Hær besatte de polske områder med fortrinsvis ukrainske og hviderussiske befolkninger. I starten blev de mødt som befriere af den lokale befolkning, men snart blev den kommunistiske ideologi introduceret. Det førte til kraftig antisovjetisk modstand i det vestlige Ukraine. Den sovjetiske okkupation fra 1939 til 1941 førte til drab eller deportation af over en million tidligere polske borgere, da alle som blev betragtet som farlige for det kommunistiske styre blev udsat for sovjetisering, tvungen genhusning, indespærring i arbejdslejre (Gulag) eller myrdet, som de polske officerer i Katynmassakren. 
Det præcise antal mennesker, som blev deporteret mellem 1939-1941, er stadig ukendt, og estimater varierer mellem 350.000 og (gamle estimater fra 2. verdenskrig fra den Polske Undergrundstat) over 2 mio. Det første tal er baseret på NKVD arkiver og medtager ikke de omkring 180.000 krigsfanger i sovjetisk fangenskab. De fleste nutidige historikere estimerer det samlede antal deporterede i 1939-1941 fra områder under sovjetisk kontrol til mellem 800.000 og 1.500.000. Eksempelvis R.J. Rummel, som sætter tallet til 1.200.000 og Kushner and Knox på 1.500.000. Bernd Wegner citerer Norman Davies' estimat, at ca. halvdelen af ca. 1 mio. deporterede polske borgere var døde, da Sikorski-Mayski aftalen blev undertegnet i 1941.En del af disse tab var gengældelse for fra ukrainske nationalister på de polske landsbyer i Vestukraine, hvor hævnfølelserne var særlig stærke. De sovjetiske overgreb fortsatte, efter at Polen var blevet "befriet" af den Røde Hær i 1944, med hændelser såsom forfølgelsen af soldater fra Hjemmehæren og henrettelsen af dens ledere.
Det polske militær kæmpede mod kampvogne med kavaleri.    Selv om Polen havde 11 kavaleribrigader, og dets militærdoktrin fremhævede kavalerienheder som eliteenheder, havde andre hære på dette tidspunkt også store kavalerienheder, som også blev anvendt (herunder Tyskland og Sovjetunionen). Det polske kavaleri var udstyret med moderne håndvåben og let artilleri, såsom de meget effektive Bofors 37 mm (antitank kanoner) foretog aldrig kavaleriangreb på tyske kampvogne eller nedgravet infanteri eller artilleri, men fungerede i reglen som mobilt infanteri (som dragoner) og rekognosceringsenheder og udførte kun i sjældne tilfælde kavaleriangreb mod fjendtligt infanteri. Artiklen om slaget ved Krojanty, hvor polsk kavaleri blev beskudt af skjulte pansrede køretøjer, beskriver, hvorledes denne myte opstod via tysk propagande.Det polske luftvåben blev ødelagt på jorden i krigens første dage.    Det polske luftvåben var ganske vist talmæssigt underlegent, men var blevet flyttet fra sine baser til små kamuflerede flyvepladser kort før krigens udbrud.Kun nogle trænings- og støttefly blev ødelagt på jorden. Det polske luftvåben forblev aktivt i de første to uger af kampagnen og forårsagede skader på Luftwaffe. Mange trænede polske piloter undslap efterfølgende til Storbritannien og blev anvendt af RAF under Slaget om England. De polske piloter havde i gennemsnit flest nedskydninger af tyske fly.
Polen gjorde ikke megen modstand og overgav sig hurtigt.    Tyskland led forholdsvis små tab, især af køretøjer og fly: Polen kostede tyskerne, hvad der svarede til en hel panserdivisions køretøjer og 25 % af dens styrke i luften. Den polske kampagne varede kun ca. en uge kortere end Slaget om Frankrig i 1940, selv om de britisk-franske styrker var meget tættere på paritet med de tyske styrker i antal og udstyr. Desuden var den polske hær i færd med at forberede en stilling ved den rumænske grænse, som ville have forlænget det polske forsvar, men det blev opgivet som følge af den sovjetiske invasion den 17. september 1939. Polen overgav sig heller aldrig officielt til tyskerne. Under den tyske okkupation fortsatte den polske hær med at kæmpe i undergrunden som Armia Krajowa og som skovpartisaner – Leśni. Den polske modstandsbevægelse under 2. verdenskrig i det tysk okkuperede Polen var en af de største modstandsbevægelser i hele den besatte del af Europa.
Den tyske hær brugte nye strategiske koncepter.    Myten om Blitzkrieg er blevet afvist af nogle forfattere, især Matthew Cooper. Cooper skriver (i The German Army 1939–1945: Its Political and Military Failure): "Igennem den polske kampagne afslørede brugen af mekaniserede enheder den idé, at de kun var tiltænkt at skulle lette fremgangen og støtte infanteriets aktiviteter … Således var enhver strategisk udnyttelse af den pansrede ide dødfødt. Lammelsen af kommandostrukturen og nedbruddet af moralen var ikke gjort til ultimative mål for de tyske land- og flystyrker og var kun tilfældige biprodukter af traditionelle manøvrer med hurtig omringning  og støtteaktiviteterne fra det "flyvende artilleri" i Luftwaffe, begge dele havde som formål fysisk at ødelægge fjendens tropper. Sådan var ødelæggelsestanken i den polske kampagne." ødelæggelsestanke var en strategi, som stammede tilbage fra Frederik den Store, og blev anvendt i nogenlunde uændret form i den polske kampagne sammenlignet med den fransk-preussiske krig i 1870 eller 1914. Brugen af kampvogne "kunne have været meget bedre ... frygt for fjendtlige aktioner mod flankerne, en frygt som skulle vise sig så katastrofal for de tyske udsigter i Vesten i 1940 og i Sovjetunionen i 1941 var tilstede fra krigens start." Mange tidlige historier efter krigen, såsom Barrie Pitt's i The Second World War (BPC Publishing 1966), tilskrev den tyske sejr en "enorm udvikling i militær teknik som foregik mellem 1918 og 1940", og anfører, at "Tyskland, som oversatte (britiske mellemkrigs) teorier til handling … kaldte resultatet Blitzkrieg." John Ellis, hævdede i Brute Force (Viking Penguin, 1990) at "…der er betydelig retfærdighed i Matthew Cooper's påstand om, at panserdivisionerne ikke fik den grad af strategisk (fremhævelse i originalen) mission, som skulle karakterisere autentisk pansret blitzkrieg, og var næsten altid tæt underlagt de forskellige masseinfanterihære." Zaloga og Madej, i The Polish Campaign 1939 (Hippocrene Books, 1985), behandler også de mytiske fortolkninger af Blitzkrieg og vigtigheden af andre våbengrene i kampagnen. "Mens vestlige beretninger om septemberkampagnen har fremhævet chokvirkningen af panser- og stukaangreb har de tenderet til at underdrive den voldsomme virkning af tysk artilleri tended to underestimate the punishing effect of German artillery (fremhævelse tilføjet) på polske enheder. Mobilt og til rådighed i betydeligt antal ødelagde artilleri lige så mange enheder som nogen anden våbengren i hæren."
Website ikke længere tilgængelig, Søg i webarkiv:[1] Skabelon:Dødt link/www.warmuseum.caWorld War 2 Online avisarkiver – Invasionen af Polen, 1939
Website ikke længere tilgængelig, Søg i webarkiv:[2] Skabelon:Dødt link/www.worldwar2database.comKampagnen i Polen i WorldWar2 Database
Website ikke længere tilgængelig, Søg i webarkiv:[3] Skabelon:Dødt link/www.achtungpanzer.comKampagnen i Polen på Achtung! Panzer
Website ikke længere tilgængelig, Søg i webarkiv:[4] Skabelon:Dødt link/www.schoolshistory.org.ukKort statistik over tab under kampagnen m.v.
Website ikke længere tilgængelig, Søg i webarkiv:[5] Skabelon:Dødt link/worldatwar.netFall Weiß – Kampagnen i Polen
Website ikke længere tilgængelig, Søg i webarkiv:[6] Skabelon:Dødt link/www.yale.eduAftale om gensidig bistand mellem Storbritannien og Polen. – London, 25 August 1939.
Poland's Defence War, en temmelig detaljeret men måske ensidet beskrivelse af det polske forsvar i 1939
Website ikke længere tilgængelig, Søg i webarkiv:[7] Skabelon:Dødt link/www.historychannel.comRadio reportager om den tyske invasion af Polen og Tysk radioudsendelse, som hævder at Tysklands angreb er en selvforsvarshandling
Website ikke længere tilgængelig, Søg i webarkiv:[8] Skabelon:Dødt link/adolfhitler.wsTysk svar på den britiske regerings ultimatum 3. september 1939
Website ikke længere tilgængelig, Søg i webarkiv:[9] Skabelon:Dødt link/www.ipn.gov.pl17. september 17 1939 – Sovjetisk aggression mod Polen
Halford Mackinder's Necessary War Et essay som beskriver den polske kampagne i en større strategis kontekst
Website ikke længere tilgængelig, Søg i webarkiv:[10] Skabelon:Dødt link/www.svetskirat.netInvasion af Polen
Website ikke længere tilgængelig, Søg i webarkiv:[11] Skabelon:Dødt link/niehorster.orbat.comDetaljeret polsk hær organisation skemaer af Dr. Leo Niehorster
Website ikke længere tilgængelig, Søg i webarkiv:[12] Skabelon:Dødt link/niehorster.orbat.comDetaljeret tysk hær organization skemaer af Dr. Leo Niehorster
Website ikke længere tilgængelig, Søg i webarkiv:[13] Skabelon:Dødt link/derela.republika.plPolske panserstyrker 1939
