
For alternative betydninger, se Paris (flertydig). (Se også artikler, som begynder med Paris)
Paris er Frankrigs hovedstad og ligger ved Seinen i det nordlige Frankrig, i hjertet af regionen Île-de-France. Paris har en anslået befolkning på 2.2 mio (2016) inden for sine administrative grænser.Det ubrudt bebyggede byområde i Paris strækker sig langt ud over byens administrative grænser og huser 10.413.386 (2009) Et yderligere udvidet metropolområde centreret omkring byen, Paris' aire urbaine, er med en befolkning på ca. 12,1 millioner et af de største byområder i Europa efter befolkning.Som en vigtig by gennem mere end to årtusinder er Paris i dag et af verdens førende forretnings- og kulturcentre, og byens indflydelse på politik, uddannelse, underholdning, massemedier, mode, videnskab og kunst bidrager til dens status som en af verdens større byer med New York og London globale byer.Paris-regionen (Île-de-France) er Frankrigs største centrum for økonomisk aktivitet. Med en omsætning på 500,8 milliarder euro producerede regionen mere end en fjerdedel af Frankrigs BNP i 2006. Med La Défense, det største planlagte forretningsdistrikt i Europa, er byen hjemsted for næsten halvdelen af alle de største franske firmaers hovedkvarterer såvel som for hovedkvartererne for femten af verdens 100 største firmaer. Paris er også hjemby for mange internationale organisationer som UNESCO, OECD og Det Internationale Handelskammer (ICC).
Med over 30 millioner udenlandske besøgende hvert år er Paris den mest populære turistdestination i verden. Byen har adskillige vartegn og turistattraktioner såsom Eiffeltårnet, Notre Dame, Champs-Elysées, Triumfbuen, Sacré Coeur-basilikaen, Invalides, Panthéon, Grande Arche og Opéra Garnier, verdenskendte institutioner som Louvre, Musée d'Orsay og Musée National d'Art Moderne og populære parker som Disneyland Resort Paris.
Navnet Paris er afledt af navnet på den galliske stamme, Parisii, som beboede området før romertiden. Under den romerske periode fra det 1. til det 6. århundrede hed byen Lutetia, men det nuværende navn erstattede løbende dette mod periodens slutning efter at være indført af Julian den Frafaldne (361-363).
Paris har mange tilnavne, hvoraf det kendteste nok er Lysets by (fransk: La Ville-lumière) – et tilnavn givet dels grundet byens berømmelse som et center for uddannelse og ideer, dels grundet den tidlige indførelse af gadebelysning. Paris er fra begyndelsen af det 20. århundrede også kendt med parisisk slang som Paname (fransk: Moi j'suis d'Paname, som betyder "jeg er fra Paname"). Dette slangudtryk har vundet frem blandt den unge generation i de senere år.
Indbyggerne i Paris hedder Parisiens på fransk, men kaldes ofte lidt nedsættende for Parigots af de, som bor udenfor Parisområdet. Den betegnelse betragtes dog ofte positivt (som udtryk for at være vellidt) af pariserne selv.
De første arkæologiske tegn på permanent bosættelse i Parisområdet er dateret til omkring år 4200 f. Kr. Parisii, en understamme af den keltiske stamme Senones, som var skibsfarende og handelsmænd, bosatte sig i området omkring Seinen fra omkring år 250 f.Kr.
Ved romerrigets ekspansion mod vest blev Paris-lavlandet indtaget i år 52, og en permanent romersk bosættelse begyndte mod slutningen af samme århundrede på Seinens venstre bred, dvs. på bakken Montagne Sainte-Geneviève og øen Île de la Cité. Byen kaldtes nu først Lutetia, men navnet blev senere under gallisk påvirkning til Lutèce. Den gallo-romanske by ekspanderede meget i de følgende århundreder og blev en blomstrende by med paladser, et forum, bade, templer, teatre og et amfiteater.Det romerske imperiums sammenbrud og germanske invasioner i det 3. århundrede betød en stadig tilbagegang for byen. Omkring år 400 var Lutèce, der i det store og hele var opgivet af sine indbyggere, ikke meget andet end en fæstningsby indesluttet på sin hastigt befæstede centrale ø. Byen fik sit oprindelige navn "Paris" tilbage mod slutningen af den romerske besættelse.
Omkring år 500 var Paris hovedstad for den frankiske konge Klodevig 1., der opførte den første katedral og byens første kloster, som var dedikeret til hans samtidige, byens senere skytshelgen, Sankt Geneviève. Ved Klodevigs død blev det frankiske rige delt, og Paris blev hovedstad i en meget mindre, selvstændig stat. Under karolinger-dynastiet i det 9. århundrede var Paris ikke meget mere end et fyrsteligt støttepunkt. Greverne af Paris fik imidlertid stadig mere indflydelse og endte med at udøve mere magt end kongerne af Østfranken (Francia occidentalis). Grev Odo af Paris valgtes til konge i stedet for Karl den Tykke på grund af det ry, han vandt sig ved forsvaret af Paris under vikingernes belejring af Paris (885-886). Skønt Île de la Cité havde overlevet vikingernes angreb, var de ubeskyttede bydele på venstre Seinebred ødelagte. I stedet for at genopbygge disse, tørlagde man sumpområderne nord for øen og begyndte at udvide Paris på den højre Seinebred. I 987 valgtes Hugo Capet, greve af Paris, til konge af Frankrig. Han grundlagde capetinger-dynastiet, som udviklede Paris til at blive Frankrigs hovedstad.
Fra 1190 omsluttede kong Filip Augustus hele Paris på begge Seinebredder med en bymur, hvori Louvre indgik som den vestlige fæstning, og i 1200 autoriserede han universitetet i Paris, som tiltrak besøgende fra hele Europa. Det var i denne periode, byen fik den fordeling af aktiviteter, som stadig kan ses: Den centrale ø husede regerings- og kirkeinstitutioner, venstre Seinebred blev et uddannelsescenter med universitet og læreanstalter, mens højre Seinebred udvikledes som centrum for handel og håndværk, grupperet omkring den centrale markedsplads Les Halles.
Paris mistede sin position som hovedsæde i det franske rige, mens den var besat af burgunderne, som var allieret med englænderne under hundredårskrigen, men genvandt titlen, da Karl 7. den sejrrige generobrede byen i 1437. Skønt Paris igen var hovedstad, foretrak kronen at blive på sine slotte i Loiredalen. Under de franske religionskrige var Paris et stærkt støttepunkt for det katolske parti kulminerende i massakren under Bartholomæusnatten (1572). Kong Henrik 4. genetablerede det kongelige hof i Paris i 1594 efter at have erobret byen fra det katolske parti. Under Frondeen, den franske borgerkrig, rejste pariserne sig i oprør, og den kongelige familie flygtede fra byen (1648). Kong Ludvig 14. (solkongen) flyttede derpå hoffet permanent til Versailles i 1682. Et århundrede senere var Paris den centrale skueplads for den franske revolution med stormen på Bastillen i 1789 og omstyrtelsen af monarkiet i 1792.
Den industrielle revolution, andet franske kejserrige og perioden Belle Époque medførte den største udvikling i byens historie. Fra 1840'erne bragte jernbanetransporten en hidtil uset mængde tilflyttere til Paris tiltrukket af beskæftigelsesmulighederne i de nye industriområder i forstæderne. Byen gennemgik en massiv renovering under Napoleon 3. og hans préfet Haussmann, som nedrev hele distrikter med snævre, middelalderlige gader for at skabe det net af brede avenuer og de neoklassiske facader, som kendetegner det moderne Paris. Det havde samtidig den ønskede bivirkning, at der nu kunne bruges artilleri og rifler til kontrol med befolkningen i tilfælde af fremtidige opstande eller revolutioner.
Koleraepidemier i 1832 og 1849 påvirkede befolkningstallet. Alene under epidemien i 1832 døde 20.000 af byens daværende befolkning på 650.000. Paris led også store tab under belejringen, som afsluttede den Fransk-tyske krig (1870-1871), og under den efterfølgende borgerkrig med Pariserkommunen (1871) dræbtes tusinder samtidig med, at mange af Paris' administrative centre (og byens arkiver) gik op i flammer.
Paris kom sig hurtigt efter disse begivenheder og kunne være værtsby for de berømte verdensudstillinger i slutningen af det nittende århundrede. Eiffeltårnet opførtes i anledning af Verdensudstillingen i Paris 1889, der fejrede hundredåret for den franske revolution og var ment som en "midlertidig" fremvisning af arkitektonisk ingeniørkunst, men det forblev verdens højeste bygning indtil 1930 og er stadig byens bedst kendte vartegn. Den første metrolinje åbnede i forbindelse med Verdensudstillingen i Paris 1900 og var en attraktion i sig selv for besøgende fra hele verden. Årene med verdensudstillinger i Paris befæstede byens position i turistindustrien og som et attraktivt sted at afholde internationale teknologi- og handelsmesser.
Under 1. verdenskrig var Paris i krigsindsatsens første række efter at have undgået en tysk erobring ved den franske og britiske sejr i det første slag ved Marne i 1914. I 1918-1919 var den stedet for de allieredes sejrsparader og for fredsforhandlingerne. I mellemkrigstiden var Paris berømt for sine kultur- og kunstnersamfund og sit natteliv. Byen blev samlingssted for kunstnere fra hele verden, fra den landsforviste russiske komponist Stravinsky og de spanske malere Picasso og Dalí til den amerikanske forfatter Hemingway. I juni 1940, fem uger efter Tysklands angreb på Frankrig, blev Paris besat af tyske besættelsestropper, som forblev der indtil byen blev befriet i august 1944, som byen afventede efter invasionen i Normandiet. Det centrale Paris var praktisk taget uskadt efter 2. verdenskrig, eftersom der ikke var nogen strategiske mål for bomber (Paris' jernbanestationer er rebroussementsstationer, og de store fabrikker var placeret i forstæderne) og også på grund af dens kulturelle betydning – for eksempel undlod den tyske General von Choltitz at adlyde Adolf Hitlers desperate ordre om, at alle parisiske monumenter skulle ødelægges inden en tysk tilbagetrækning.
I efterkrigstiden oplevede Paris den største udvikling siden afslutningen af Belle Époque-tiden i 1914. Forstæderne begyndte at vokse betragteligt med opførelsen af store boligblokke, kendt som cités, og opførelsen af forretningskvarteret La Défense blev påbegyndt. Et omfattende netværk af ekspresjernbaner, kaldet RER, blev anlagt for at komplettere métroens dækning og betjene de fjernere forstæder, mens et netværk af motorveje blev anlagt i forstæderne og forbundet til Périphérique-motorvejen, som omkranser hele byen.
Fra 1970'erne har mange af Paris' indre forstæder (især de østlige) oplevet afindustrialisering, og de engang så blomstrende cités er gradvis blevet ghettoer for immigranter og arbejdsløse. Samtidig har byen Paris (inden for Périphérique-ringen) og dens vestlige og sydlige forstæder med held skiftet det økonomiske fokus fra traditionel fabrikation til mere værdiskabende serviceerhverv og højteknologisk fremstillingsvirksomhed, hvilket har skabt stor velstand for beboerne, hvis per capita-indkomst er blandt de højeste i Europa. Den deraf følgende sociale afstand mellem disse to områder har ført til periodisk uro siden midten af 1980'erne, som f.eks. 2005-opstandene, der hovedsagelig var koncentreret i de nordøstlige forstæder.
Der er for tiden igangsat adskillige planer for at modvirke sociale spændinger i de indre forstæder og for at fremme storbyens økonomi. I sammenhæng hermed udvidedes den franske regering i marts 2008 med en juniorminister for udvikling af hovedstadsregionen. Ministeren, Christian Blanc, har ansvaret for at gennemføre præsident Nicolas Sarkozys planer om at skabe et samlet styre for Grand Paris ("Stor-Paris"), om at udvide jernbanenettet til at klare den stigende befolkningsvækst i Paris og dens forstæder samt om forskellige økonomiske udviklingsprojekter, herunder skabelse af et centralt område i verdensklasse inden for teknologi og videnskab med tilhørende universitet, beliggende på Saclay-plateauet i de sydlige forstæder.
Samtidig hermed lancerede præsident Sarkozy i 2008 en international byplanlægnings- og arkitektkonkurrence om den fremtidige udvikling af storbyområdet Paris. Ti forskellige grupper sammensat af arkitekter, byplanlæggere, geografer og landskabsarkitekter vil fremkomme med deres vision for en Paris metropolis i post-Kyoto-æraen og udforme en fremtidsplan for Paris og dens forstæder, som fastlægger udviklingen for de næste fyrre år. Målet er ikke kun at nå frem til en miljømæssig balanceret metropolis, men også at få de indre forstæder integreret med den centrale bykerne ved byplanprojekter i stor skala og ved bemærkelsesværdige arkitektoniske projekter.
I mellemtiden er der siden 2006 tilladt opførelse af adskillige superhøje (over 300 meter) skyskrabere i forretningsområdet La Défense i byens vestlige del. De er et forsøg på at fremme indtrykket af Paris som et økonomisk centrum og er planlagt færdige i begyndelsen af næste årti. Paris' bystyre har desuden meddelt, at man planlægger at tillade opførelse af skyskrabere i selve bykernen ved at slække på grænserne for byggehøjde for første gang siden opførelsen af Tour Montparnasse i begyndelsen af 1970'erne.
Paris ligger i en nordlig bugtning af Seinen og omfatter de to øer Île Saint-Louis og den større Île de la Cité, som udgør byens ældste del og strækker sig over et stort område langs Seinens breder. Byen er relativ flad, med det laveste punkt 35 meter over havets overflade. Der er flere prominente højdedrag, hvoraf det højeste er Montmartre på 130 meter.
Når de omkringliggende parker Bois de Boulogne og Bois de Vincennes ikke medtages, dækker Paris et ovalt område på 86,928 km². Byens sidste større inddragelse af omkringliggende arealer i 1860 gav den ikke kun sin nuværende form, men dannede også de tyve arrondissementer (bykommuner), som danner en spiralformet konkylie. Fra i 1960 at have dækket et areal på 78 km² udvidedes byens grænser kun i mindre omfang til 86,9 km² i 1920'erne. De trædækkede parker Bois de Boulogne og Bois de Vincennes blev officielt medinddraget i byen i 1929, hvorved dens areal øgedes til det nuværende tal på 105,397 km².
Paris' egentlige demografiske størrelse, dens "unité urbaine", strækker sig et godt stykke ud over bygrænserne og danner en uregelmæssig oval med bymæssige "arme" langs floderne Seinen og Marne mod sydøst og øst og langs Seinen og Oise nordvest og nord for byen. Udenfor de store forstæder falder befolkningstætheden brat, idet der er skove og landbrugsområder med et netværk af næsten ligeligt fordelte satellitbyer (éparpillements). Dette pendlerbælte couronne périurbaine udgør sammen med den egentlige by storbyområdet Paris (aire urbaine), en metropol som dækker i alt 2.723 km² eller omkring 25 gange så meget som den egentlige by.
Paris har et tempereret kystklima, der er påvirket af den nordatlantiske havstrøm, og oplever derfor sjældent ekstremt høje eller lave temperaturer. Det gennemsnitlige maksimum på årsbasis er omkring 15 °C, og det tilsvarende årsbaserede minimum ligger omkring 7 °C. Den højeste temperatur i byen nogensinde måltes den 28. juli 1947 og var 40,4 °C, mens den laveste har været −23,9 °C, der forekom den 10. december 1879. Parisområdet har oplevet temperaturer, som nærmede sig begge ekstremer under den europæiske hedebølge i 2003 og under den europæiske kuldebølge i 2006.
Regnvejr kan forekomme på alle tider af året, og Paris er kendt for sine pludselige byger. Byen får gennemsnitligt en årlig nedbørsmængde på 641,6 mm.Snevejr forekommer sjældent og i så fald sædvanligvis i de koldeste måneder januar eller februar (omend det er sket så sent som i april), og sneen når næsten aldrig at danne et snedække, som bliver liggende mere end en dag.
Udformningen af det "moderne" Paris er resultatet af en omfattende byomlægning i midten af det 19. århundrede. I mange hundrede år havde byen været en labyrint af snævre gader og huse, delvis opført i træ, men begyndende i 1852 jævnede Baron Haussmanns omfattende byomlægning hele kvarterer med jorden for at give plads til brede avenuer med neo-klassiske stenbygninger af borgerlig karakter på begge sider. Størstedelen af dette 'nye' Paris er stadig det Paris som ses i dag. Disse byplaner fra andet kejserdømme er stadig aktuelle, idet bystyret i Paris følger den dengang indførte lov om "alignement", der fastlagde krav til nybyggeriers placering ud fra en fastsat gadebredde. Bygningers tilladte højde blev ligeledes fastlagt i forhold til bredden af den gade, de ligger ved, og disse regler er kun i ringe omfang fraveget siden midten af det 19. århundrede, hvorfor Paris i hovedsagen er en "lav" by.
De uændrede bygrænser for Paris, de strenge bygningsrestriktioner og manglen på landområder til byudvikling har tilsammen medvirket til at skabe et fænomen, som kaldes muséification (eller "museumificering"). Det er et udtryk for, at de eksisterende love bidrager til at bevare Paris' historiske fortid, men gør det vanskeligt at opføre de større bygninger og offentlige værker og institutioner, som er nødvendige for en voksende befolkning. Mange institutioner og dele af Paris' økonomiske infrastruktur er derfor placeret i forstæderne eller planlægges flyttet dertil. Det finansielle forretningsdistrikt (La Défense), det vigtige engrosmarked for fødevarer (Rungis), vigtige og berømte læreanstalter (École Polytechnique, HEC, ESSEC, INSEAD etc.), verdensberømte videnskabelige laboratorier (i Saclay eller Évry), det største sportsstadium (Stade de France) og nogle ministerier (f.eks. transportministeriet) er placeret uden for Paris. De franske nationalarkiver skal flytte til de nordlige forstæder før 2010.
Blandt de vigtigste og mest kendte af de mange bykvarterer og centrale områder i Paris kan følgende nævnes:
Place de la Bastille (4., 11. og 12. arrondissement, højre Seinebred) er et af de mest historiske kvarterer, der var skuepladsen for en vigtig begivenhed ikke blot for Paris, men for hele Frankrig. Pladsens historiske ry betyder, at den ofte benyttes til politiske demonstrationer, herunder de massive anti-CPE demonstrationer 28. marts 2006.
Champs-Élysées (8. arrondissement, højre Seinebred) er en oprindelig havepromenade fra det syttende århundrede, som er ændret til en stor avenue, der forbinder Concorde-pladsen og Étoile-pladsen (med Triumfbuen). Den er en af de mange turistattraktioner og er en vigtig indkøbsgade i Paris. Avenuen er blevet kaldt "la plus belle avenue du monde" ("verdens smukkeste avenue").
Place de la Concorde (8. arrondissement, højre Seinebred) ligger for enden af Champs-Élysées og er oprindelig skabt som "Place Louis XV", hvor den berygtede guillotine var placeret. Den egyptiske obelisk på pladsen er det "ældste monument" i Paris. På pladsen, på hver side af Rue Royale ligger to identiske bygninger: Den østlige huser det franske flådeministerium, mens den vestlige er luksushotellet Hôtel de Crillon. Den nærliggende Place Vendôme er berømt for sine moderne deluxe hoteller (Hotel Ritz og Hôtel de Vendôme) foruden for sine juvelerbutikker. Mange berømte modedesignere har haft deres saloner på pladsen.
Les Halles (1. arrondissement, højre Seinebred) var tidligere Paris' centrale kød- og grøntsagsmarked, men er fra slutningen af 1970'erne et betydende indkøbscentrum, beliggende omkring en vigtig metrostation (Europas største). De oprindelige Les Halles blev revet ned i 1971 og erstattet af Forum des Halles. Markedet, som var det største engrosmarked for fødevarer i verden, flyttedes til Rungis i de sydlige forstæder.
Le Marais (3. og 4. arrondissement) er et "smart" kvarter på højre Seinebred, som er kendt for sine mange homoseksuelle og for en stor jødisk befolkningsgruppe.
Avenue Montaigne (8. arrondissement), tæt ved Champs-Élysées, huser firmaer med luksusmærkevarer som Chanel, Louis Vuitton (LVMH), Dior og Givenchy.
Montmartre (18. arrondissement, højre Seinebred) er et historisk område på højdedraget "Butte", hvor basilikaen Sacré Coeur er beliggende. Montmartre har altid været kendt som samlingssted for kunstnere og har mange studioer og caféer, hvor store kunstnere har holdt til.*
Montparnasse (14. arrondissement) er et historisk område på venstre Seinebred, der er berømt for sine kunstnerstudioer, musiksteder og caféliv. Den store Montparnasse - Bienvenüe-metrostation og den enkeltstående Tour Montparnasse-skyskraber findes her.
L'Opéra (9. arrondissement, højre Seinebred) er området omkring Opéra Garnier og har hovedstadens største koncentration af stormagasiner og kontorer. Nogle få eksempler er stormagasinerne Printemps og Galeries Lafayette og det parisiske hovedkvarter for finansgiganter som Crédit Lyonnais og American Express.
Latinerkvarteret (5. og 6. arrondissement, venstre Seinebred) har helt fra det tolvte århundrede været et center for uddannelse. Det strækker sig fra Place Maubert på venstre Seinebred til Sorbonneuniversitetets område. Kvarteret er kendt for sin muntre atmosfære og mange bistroer. De forskellige højere læreanstalter i kvarteret, som École Normale Supérieure, ParisTech og Jussieu universitetet gør det stadig til et vigtigt uddannelsescentrum i Paris og bidrager til kvarterets atmosfære.
Faubourg Saint-Honoré (8. arrondissement, højre Seinebred) er et af Paris' områder for tøjmode (haute couture), hvor f.eks. mærker som Hermès og Christian Lacroix har hjemme.
La Défense (der er delt mellem kommunerne Courbevoie, Puteaux og Nanterre 2,5 km vest for byen) er en af de mest betydende forstæder og et af de største forretningscentre i verden. Det ligger i den vestlige ende af en forlængelse af den historiske akse i Paris som en fortsættelse af Champs-Élysées. La Défense huser fortrinsvis fremtrædende firmaer. Det blev igangsat af den franske regering i 1958 og omfatter 3,5 millioner m² kontorareal. Den store triumfbue Grande Arche i la Défense, som huser en del af det franske transportministerium, afslutter den centrale esplanade, hvorom kvarteret er anlagt.
Plaine Saint-Denis (der breder sig over kommunerne Saint-Denis, Aubervilliers og Saint-Ouen umiddelbart nord for 18. arrondissement og på den anden side af Périphérique-ringvejen) er et tidligere forfaldent industriområde, hvor der er foregået omfattende byfornyelse de sidste ti år. I området ligger nu det franske nationalstadion, Stade de France, og omkring dette bygges det nye forretningsområde LandyFrance, med to RER-stationer (på linjerne B og D) og muligvis vil der også blive opført skyskrabere. De fleste franske tv-studier og nogle af de største filmstudier ligger i Plaine Saint-Denis.
Val de Seine (der breder sig over 15. arrondissement og kommunerne Issy-les-Moulineaux og Boulogne-Billancourt sydvest for det centrale Paris) er det nye mediacentrum for Paris og Frankrig, hvor hovedkvartererne for de fleste af Frankrigs tv-netværk ligger (TF1 i Boulogne-Billancourt, France 2 i 15. arrondissement, Canal+ og de internationale kanaler France 24 og Eurosport i Issy-les-Moulineaux). Ligeledes har adskillige firmaer inden for områderne telekommunikation og IT slået sig ned her, som f.eks. Neuf Cegetel i Boulogne-Billancourt og Microsoft med sit hovedkontor for Europa, Afrika og Mellemøsten i Issy-les-Moulineaux.
Tre af de mest berømte monumenter i Paris er katedralen Notre Dame fra det 12. århundrede, Eiffeltårnet fra det 19. århundrede, og Napoleon Bonapartes Triumfbue. Eiffeltårnet blev opført "midlertidigt" af Gustave Eiffel til verdensudstillingen i 1889, men tårnet blev aldrig revet ned og er nu det kendteste vartegn for Paris. Det er synligt fra mange dele af byen, ligesom Tour Montparnasse-skyskraberen og Sacré-Cœur basilikaen på Montmartrehøjen.
Den historiske akse er en række monumenter, bygninger og gader i en lige linje fra byens centrum og vestpå. Den begynder med Louvre og fortsætter gennem Tuileries-paladset, Champs-Élysées og Triumfbuen midt på Étoile-pladsen. I 1960'erne forlængedes aksen yderligere vestpå til La Défense-forretningsområdet, hvor den afsluttes af den firkantede Grande Arche. I dette distrikt er de fleste af de højeste bygninger i Paris placeret.
Invalides-museet er begravelsesplads for mange fremtrædende franske militærpersoner, herunder Napoleon, mens Frankrigs øvrige "store" mænd og kvinder begraves i Panthéonkirken. Det tidligere fængsel Conciergeriet var stedet, hvor mange prominente personer fra ancien régime tilbragte deres sidste tid før deres henrettelse under Den Franske Revolution. Et andet revolutionssymbol er de to frihedsstatuer, som står på Île des Cygnes ved Seinen og i Luxembourghaven. En større version af statuerne sendtes som gave fra Frankrig til USA i 1886 og står nu som frihedsgudinden i New Yorks havn.
Palais Garnier, som er bygget under 2. kejserdømme, er hjemsted for Pariseroperaen og Paris Opera Ballet, mens det tidligere palads Louvre nu er rammen om et af verdens mest berømte museer. Sorbonne er den kendteste del af Paris' universitet og ligger i centrum af Latinerkvarteret. Udover Notre Dame er der adskillige andre kirkelige mesterværker som den gotiske paladskirke Sainte-Chapelle fra det 13. århundrede og Madeleinekirken.
To af Paris' ældste og mest berømte haver er Tuileries-haven, anlagt i det 16 århundrede til et palads ved Seinens bredder nær Louvre, og Luxembourg-haven på Seinens venstre bred, der er en anden tidligere privat have, der hører til et slot, opført til Marie de Medici i 1612. Jardin des Plantes-haven, der blev anlagt af Louis 13.'s læge Guy de La Brosse til dyrkning af lægeplanter, var Paris' første offentlige have.
Et par af Paris' andre store haver er skabt under Det Andet Rige: de tidligere forstadshaver Montsouris, Parc des Buttes Chaumont og Parc Monceau (tidligere kendt som "foile de Chartres") blev alle anlagt af Napoleon 3.'s ingeniør Jean-Charles Alphand. Haverne er i dag fredfyldte områder i byen, som nydes af folk i alle aldre. Et andet projekt udført på ordre af Baron Hausmann var omlægningen af Paris' vestlige skovpark Bois de Boulonge. Bois de Vincennes, i Paris' modsatte østlige ende, modtog en lignende behandling i de følgende år.
Nyere tilføjelser til Paris' parker er Parc de la Vilette, udformet af arkitekten Bernard Tschumi på stedet, hvor Paris' tidligere slagterhuse lå, samt de haver, der anlægges i Paris' periferi langs den tidligere jernbanelinje "Petite Ceinture".
I 12. arrondissement forfindes Parc de Bercy, bestående af tre haver, der med sine 14 hektar er blandt Paris' større parkanlæg.
Da der blev opført kirker i byens centrum, havde mange af disse kirkegårde i deres nærhed. Generationer af en stadig stigende befolkning fyldte disse, så det begyndte at give sanitære problemer. Fra 1786 blev indholdet fra de parisiske kirkegårde flyttet til nogle forladte limstensminer uden for datidens Paris' sydlige porte til det, der i dag er pladsen Denfert Rochereau i 14. arrondissement. Minerne er i dag kendt som Paris' katakomber.
Napoleon Bonaparte fik skabt en løsning ved at oprette tre meget store kirkegårde uden for Fermiers-Généraux, dvs. byens skattegrænse: Det var Père Lachaise-kirkegården, Cimetière de Montmartre og Montparnasse-kirkegården. Senere kom Cimetière de Passy til.
Nye forstadskirkegårde anlagdes i starten af det 20. århundrede: De største af disse er Cimetière Parisien de Saint-Ouen, Cimetière Parisien de Bobigny-Pantin, Cimetière Parisien d'Ivry og Cimetière Parisien de Bagneux.
Det franske nationalbibliotek (BnF) omfatter flere biblioteker i Paris, herunder François-Mitterrand-biblioteket, Richelieu-biblioteket, Louvois, Opéra-biblioteket og Arsenal-biblioteket.Det amerikanske bibliotek i Paris åbnede i 1920. Det ejes og er en del af en privat, non-profit organisation. En første begyndelse til biblioteket eksisterede allerede fra 1850'erne. Det moderne bibliotek opstod på grundlag af kasser med bøger, som blev sendt til amerikanske soldater i Frankrig fra American Library Association.
Paris' største operahuse er Opéra Garnier fra det 19. århundrede og det moderne Opéra Bastille. Den førstnævnte opfører hovedsageligt de mere klassiske balleter og operaer, mens den sidstnævnte har et blandet repertoire af klassiske og moderne forestillinger.
Teatre har traditionelt haft en stor plads i det parisiske kulturliv, hvilket stadig er tilfældet. Nu er mange af teatrenes mest populære skuespillere dog samtidig stjerner i fransk tv. Nogle af de større teatre i Paris er Bobino, Théâtre Mogador og Théâtre de la Gaîté-Montparnasse. Nogle parisiske teatre benyttes også som koncertsale.
Mange af Frankrigs største musiknavne som Édith Piaf, Maurice Chevalier, Georges Brassens og Charles Aznavour opnåede deres berømmelse i koncertsalene i Paris: Nogle af de legendariske og stadig kendte er Le Lido, Bobino, l'Olympia, la Cigale og le Splendid.
Det nedenfor nævnte Élysées-Montmartre, hvis størrelse er reduceret meget i forhold til tidligere, er nu en koncertsal. The New Morning er en af de få parisiske klubber, som stadig afholder jazzkoncerter, men den specialiserer sig også i indie-musik. I den senere tid har Zenith-salen i kvarteret La Villette og et "parc-omnisports"-stadion i Bercy huset meget store rockkoncerter.
Guinguettes og Bals-concerts var hjørnestene i parisisk underholdning før midten af det 20. århundrede,men de populære steder fra begyndelsen og til midten af 19. århundrede var Moulin de la Galette guinguetten og dansestederne (og -haverne) Élysées-Montmartre og Chateau-Rouge. Prisen for at høre de populære orkestre gav de parisiske traditionelle harmonikaspillere mulighed for at kunne underholde de dansende i Apollo og le Java i faubourg du Temple og i Belleville. Af de klubber, som er tilbage fra dengang, opstod det moderne discothèque: Le Palace, der dog nu er lukket, er Paris' mest kendte eksempel. Nu foregår det meste af klublivet i Paris i klubber som Le Queen, L'Etoile og Le Cab, som udvælger sine medlemmer særdeles omhyggeligt. Klubber orienteret mod elektronisk musik som Le Rex, Batofar (et skib, som er lavet om til en klub) eller The Pulp er populære, og nogle af verdens mest fremtrædende DJ's spiller der.
Når det gælder film, deler pariserne trend med mange andre verdensbyer og ser overvejende Hollywood-produceret underholdning. Fransk film kommer ind på en andenplads med fremtrædende filmskabere som Claude Lelouch, Jean-Luc Godard, Claude Chabrol og Luc Besson, sammen med f.eks. Claude Zidi i den mere komiske/populære genre. Også europæiske og asiatiske film vises udbredt og værdsættes. Hvad der især kendetegner Paris er et stort net af små biografer, som i en given uge tilbyder en biografgænger valget mellem 300 gamle og nye film fra hele verden.
Mange af Paris' koncert- og dansesale blev ombygget til biografer, da filmmediet blev populært fra 1930'erne og fremefter, men senere opdeltes de fleste af de store biografer i mindre sale. Later most of the largest cinemas were divided into multiple, smaller rooms: Paris' langt største biograf er nu le Grand Rex med 2800 sæder, mens andre alle har under 1000. Der er nu udvikling mod moderne multibiografer med mere end 10 eller 20 lærreder i samme bygning.
Caféer blev hurtigt en del af den franske kultur, da de begyndte at komme frem, nemlig ved åbningen af Café Procope på venstre Seinebred i 1689 og café Régence ved Palais Royal et år tidligere. Cafeerne i det sidstnævnte steds haver var meget populære gennem hele det 18. århundrede og kan anses for at være de første "terrasse-cafeer" i Paris, omend sådanne først bredte sig rigtigt, da fortove og boulevarder blev anlagt fra midten af 19. århundrede. Cafeer er nu et næsten obligatorisk stop for mange parisere på vej til eller fra arbejde og især er de det ved frokosttid.
Paris' kulinariske ry har sit grundlag i indbyggernes oprindelse, der er fordelt på mange egne af Frankrig. Sammen med jernbanen og den industrielle revolution i det tidlige 19. århundrede kom en strøm af tilflyttere, som bidrog med den gastronomiske forskellighed mellem de mange franske regioner, og som gav grundlag for oprettelse af restauranter med "lokale specialiteter". "Chez Jenny" er et typisk eksempel på en restaurant med retter fra Alsace, og "Aux Lyonnais" er tilsvarende en med traditionelle menuer denne bys omegn. Tilflytter fra endnu fjernere egne har betydet et endnu bredere kulinarisk udbud, så det i dag er muligt af finde spisesteder i topkvalitet med retter fra bogstavelig talt hele verden.
Hoteller var endnu et resultat af den mere udbredte rejseaktivitet og af turismen, særligt fremmet af Paris' verdensudstillinger i slutningen af det 19. århundreder. Blandt de mest luksuøse af disse opstod Hôtel Ritz på Place Vendôme fra 1898 og Hôtel de Crillon åbnede på den nordlige side af Place de la Concorde i 1909.
Paris har altid været en destination for handlende, studerende og pilgrimme, men dens "turisme" i ordets rette betydning begyndte i stor skala med jernbanens opfindelse, navnlig med oprettelsen af Frankrigs statslige jernbanenetværk i 1848. En af Paris' første "masseattraktioner" af international interesse var den førnævnte verdensudstilling i 1855, der bragte mange nye monumenter – navnlig Eiffeltårnet fra 1889. Disse, i tillæg til hovedstadens gennemgribende renovering under det Franske 2. kejserrige, gjorde meget for at gøre byen til den attraktion, den er i dag.
Paris' museer og monumenter er langt de mest værdsatte attraktioner, og turisternes interesse har kun være gavnlig, for den har motiveret både byen og staten til at etablere nye. Byens mest ansete museum, Louvre, besøges af over 8 millioner gæster om året og er dermed verdens mest besøgte kunstmuseum. Paris' katedraler er en anden hovedattraktion, eftersom Notre Dame-katedralen og Sacré Coeur-kirken årligt har henholdsvis 12 og 8 millioner besøgende. Eiffeltårnet, som frem for alt er det vartegn, som Paris er kendt for, besøges årlige af mere end 6 millioner og har i alt haft mere end 200 millioner besøgende siden dets opførelse. Disneyland Resort Paris er med 12,4 millioner gæster i 2004 ligeledes en stor turistattraktion, som ikke kun tiltrækker de, der besøger Paris, men også folk fra hele Europa.
Louvremuseet indeholder mange berømte kunstværker, bl.a. Mona Lisa (La Joconde) og statuen af Venus fra Milo. Arbejder af Pablo Picasso og Rodin findes i henholdsvis Musée Picasso og Musée Rodin, mens kunstnersamfundet på Montparnasse har sit eget museum, Musée du Montparnasse. Meget synligt og moderne med sit net af forsyningsrør uden på ydermurene er Centre Georges Pompidou, også kendt som Beaubourg, som huser museet for moderne kunst, Musée National d'Art Moderne. Endelig findes kunst og værdifulde genstande fra middelalderen i Musée Cluny, bl.a. de kendte gobeliner Damen og enhjørningen, mens impressionismens værker findes i Musée d'Orsay.
Mange af de kendte og populære etablissementer i Paris har efterhånden udviklet en uægte fransk kultur, fordi de har tilpasset sig turisternes smag og forventninger. F.eks. er Le Lido, cabaret og dansehallen i Moulin Rouge nu et spisested med optræden, en fremvisning af dans, som engang kun var et aspekt af dets atmosfære. Alle de sociale og kulturelle elementer, herunder det balsale og haver, er nu væk. Også hoteller, restauranter og aftenunderholdning er blevet stærkt afhængig af turismen, hvilket ikke altid er positivt for den parisiske kultur.
Paris' fornemste sportsklubber er fodboldklubben Paris Saint-Germain, basketballholdet Paris Basket Racing og rugbyholdet Stade Français Paris. Det 80.000 sæder store Stade de France-stadion blev bygget til VM i fodbold 1998 og bliver i dag brugt til både fodbold og rugby, samt hvert år til det franske rugby-landsholds hjemmekampe i Six Nations Championship og nogle gange til Stade Français' store kampe. Racing Métro 92 Paris (der nu spiller i Rugby Pro D2) er et andet rugbyhold i Paris. Som et kuriosum kan nævnes, at holdet spillede den første finale nogensinde mod Stade Français i 1892. Paris var også vært for Sommer-OL 1900 og 1924 og for VM i fodbold 1938 og 1998.
Stade de France-stadionet blev også brugt til adskillige kampe under EM i fodbold 2016, som Frankrig og Paris var vært for, og finalen mellem Portugal og Frankrig blev blandt andet spillet på stadionet.
Selvom Tour de Frances startpunkt og rute varierer hvert år, slutter den sidste etape altid i Paris, og siden 1975 har den sluttet på Champs-Elysées. Tennis er en anden populær sport i Paris og i Frankrig generelt. French Open, der afholdes hvert år på "Roland Garros" tenniscenteret nær "Bois de Boulogne", er en af de fire Grand Slam-turneringer på den professionelle tennis-kalender. Champions League-finalen i fodbold 2006 mellem Arsenal og FC Barcelona blev spillet på Stade de France. Paris var desuden vært for dette års Rugby World Cup 2007 på Stade de France 20. oktober 2007.
Med et bruttonationalprodukt på €478,7 milliarder (ca. 3.600 milliarder kr.) i 2005 har Parisområdet et af de højeste bruttonationalprodukter i Europa og er et lokomotiv i den globale økonomi. Hvis regionen var et selvstændigt land, ville den indtage pladsen som nr. 14 blandt verdens største økonomier. Parisregionen er derfor også Frankrigs førende økonomiske centrum. Regionens befolkning udgjorde 18,7% af befolkningen i den europæiske del af Frankrig i 2005,, mens dens bruttonationalprodukt udgjorde ca. 28,5%. Aktiviteten i Parisområdet er varieret og har ikke som mange af verdens metropoler en dominerende enkelt branche (som Los Angeles har underholdningsindustrien eller London og New York har deres finansielle centre og andre aktiviteter). I de senere år er den økonomiske aktivitet i Paris skiftet i retning af serviceindustrier (finans, edb-ydelser etc.) og højteknologisk produktion (elektronik, optik, rumfart, etc.).
Parisområdets mest intense økonomiske aktivitet, som foregår i det centrale Hauts-de-Seine departement og forstadsdistriktet La Défense placerer Paris' økonomiske centrum vest for byen, i trekanten mellem Opéra Garnier, La Défense og Val de Seine. Paris' administrative grænser er af liden betydning for grænserne for dens økonomiske aktivitet: Skønt de fleste ansatte pendler fra forstæderne for at arbejde i centrum, er der også mange, som pendler den modsatte vej.
Selvom den parisiske økonomi i høj grad er domineret af services, er det stadig et af de vigtigste steder for fabrikation i Europa, især i industrielle sektorer som biler, aeronautik og elektronik. Over det sidste årti har den lokale økonomi bevæget sig imod "high value-added activities", især forretningsservices.
Folketællingen i 1999 viste, at af de 5.089.170 personer, som arbejdede i Paris' byområde, var 16,5% beskæftiget i servicefag, 13,0% med detail- og engroshandel, 12,3% med fabrikation, 10,0% med offentlig administration og forsvar, 8,7% i sundhedssektoren, 8,2% med transport og kommunikation, 6,6% i uddannelsessektoren, mens de resterende 24,7% fordelte sig på mange øvrige sektorer. Inden for fremstillingsvirksomhed beskæftigedes flest inden for elektronik- og elektrisk industri (17,9% af arbejdsstyrken inden for området) og i publicerings- og trykkeriindustrien (14,0% af arbejdsstyrken). Turismeindustrien og turist-relateret service beskæftiger 6,2% af arbejdsstyrken i Paris og 3,6% af alle ansatte i hele Parisregionen.
Som i så mange andre franske byer, har man i Paris bibeholdt traditionen med gademarkeder. Disse markeder dækker over forskellige typer af markeder, hvor fødevaremarkederne udgør den største (og den mest traditionelle) del, men hvor der også findes andre typer. Der findes i dag 93 markeder, som er spredt ud over hele byen.
Paris' indbyggertal var i 1999 2.125.246, hvilket er mindre end det historiske maksimum, som var 2,9 mil. i 1921. Byens befolkningstab følger samme udvikling som er set for de fleste af de større byer i den udviklede verden. Hovedårsagerne til faldet er et betydeligt fald i husstandsstørrelsen og en dramatisk udflytning til forstæderne mellem 1962 og 1975. Årsager til udflytningen skal findes i afindustrialiseringen, dyre huslejer, opklassificeringen af mange indre kvarterer, omdannelse af boliger til kontorer og øget velstand i arbejdsklassen. Byens befolkningstab var en af de mest alvorlige blandt multietniske kvarterer og den største for en by med mere end 2.000.000 indbyggere. Disse tab er generelt set negative for byen, og bystyret forsøger med blandet succes at vende udviklingen. En opgørelse over byens indbyggertal fra juli 2004 viser en befolkningstilvækst for første gang siden 1954, og byen har dermed 2.144.700 indbyggere.
Flere af Paris' arrondissementer er blandt de tættest befolkede subnationale enheder i verden. Byen som helhed havde en befolkningstæthed, eksklusive skovparkerne Boulogne og Vincennes på 24.448 indbyggere pr. km² i 1999. Selvom de to skovparker medtages, var dens befolkningstæthed 20.164/km², hvilket gør den til den femtetættest befolkede region i Frankrig fulgt af Le Pré-Saint-Gervais, Vincennes, Levallois-Perret og Saint-Mandé, som alle er nogle af Paris's tættest bebyggede forstæder.
De tyndest befolkede områder er det vestlige og centrale Paris, hvor der er mange arrondissementer med kontor- og administrationsbygninger, mens de tættest befolkede er de nordlige og østlige arrondissementer. Det 11. arrondissement havde en tæthed på 40.672/km² i 1999, og i nogle af dettes østlige områder helt op mod 100.000/km² samme år.
Byen Paris er meget mindre end de byområder, der omgiver byen. Byområdet (kaldet agglomerationen) omfatter foruden centrum en ring bestående af Paris' tre nabodepartementer, også kendt som petite couronne ("den lille ring") – og strækker sig videre ud i en "ydre ring" af fire departementer, som udgør grande couronne (store ring). Disse otte departementer udgør tilsammen hele regionen Île-de-France.
Paris-agglomerationen eller byområdet (unité urbaine) dækker 2.723 km², og er dermed 26 gange større end selve byen Paris. Udenfor dette område strækker pendler-bæltet sig helt ud over grænserne for regionen Île-de-France, og udgør sammen med agglomerationen et storbyområde (aire urbaine), som dækker 14.518 km² eller ca. 138 gange selve byens størrelse.
Paris-agglomerationen har udvist stadig vækst i befolkningstallet siden afslutningen af de franske religionskrige i det 16. århundrede, bortset fra kortvarige tilbagegange under den franske revolution og 2. verdenskrig.
Forstædernes vækst er tiltaget de senere år, og med en anslået befolkning på 11,4 millioner i 2005 udviser Île-de-France-regionen en vækstrate, som er dobbelt så høj som i 1990'erne.
Det er vedtaget ved lov, at franske folketællinger ikke medtager spørgsmål om etnisk baggrund eller religion, men til gengæld samler information om fødselssted. Fra dette er det stadig muligt at fastslå, at Paris' metropolområde er et af de mest multi-kulturelle i Europa: Ved folketællingen i 1999 var 19,4% af alle indbyggere født uden for det europæiske Frankrig ("France métropolitaine"). Ved samme tælling var 4,2% af Paris' metropolområdes indbyggere immigreret for nylig (dvs. immigreret til Frankrig mellem 1990 og 1999), hovedsagelig fra Kina og Afrika.Den første bølge af international indvandring til Paris startede allerede i 1820 med ankomst af tyske bønder, som flygtede fra landbrugskrisen i Tyskland. Mange bølger af indvandrere fulgte og er fortsat indtil i dag: Italienere og centraleuropæiske jøder gennem det 19. århundrede; russere efter den russiske revolution i 1917; indbyggere fra de franske kolonier under 1. verdenskrig og senere; polakker mellem de to verdenskrige; Spanioler, Portugisere og nordafrikanere fra 1950'erne til 1970'erne; nordafrikanske jøder efter deres landes selvstændighed og afrikanere og asiater siden da. Størstedelen af disse immigranter er blevet optaget i landet på linje med alle andre indbyggere, i overensstemmelse med den franske republiks princip om lighed blandt dens indbyggere.
Paris er Frankrigs hovedstad og dermed også sæde for Frankrigs regering. Dennes to højeste embeder har hver deres officielle residens, hvor embedernes indehavere også har deres kontorer. Frankrigs præsident residerer i Élyséepalæet i 8. arrondissement, mens premierministerens sæde er Hôtel Matignon i 7. arrondissement. Ministerierne ligger flere forskellige steder i byen, men mange dog i 7. arrondissement i nærheden af Matignon.
De to huse, som udgør det franske parlament, har også begge hjemme på venstre Seinebred. Overhuset, Senatet, mødes i Palais du Luxembourg i 6. arrondissement, mens det vigtigere underhus, Assemblée Nationale (Nationalforsamlingen), holder sine møder i Palais Bourbon i 7. Senatets præsident, der har det næsthøjeste offentlige embede efter den franske præsident, bor i "Petit Luxembourg", et mindre palæ i tilknytning til Palais du Luxembourg.
Frankrigs højeste retsinstanser ligger i Paris. Cour de cassation er Frankrigs højesteret, dvs. højeste retsinstans i den juridiske verden, hvor den tager sig af såvel kriminalsager som civile sager. Den ligger i Justitspalæet på Île de la Cité, mens Conseil d'État, som yder juridisk bistand til regeringen, og som er højeste retsinstans for administrative afgørelser og bedømmer søgsmål mod offentlige instanser, har hjemsted i Palais Royal i 1. arrondissement.
Forfatningsrådet, som er et rådgivende organ, men som har den endelige afgørelse af, om love og bekendtgørelser er i overensstemmelse med den franske forfatning, mødes også i Palais Royal.
Paris har været en kommune siden 1834 (og også i kort tid mellem 1790 og 1795). Ved opdelingen af Frankrig i kommuner i 1790 under den franske revolution – og igen i 1834 – havde Paris kun halvdelen af sin nuværende størrelse, men i 1860 indlemmedes nabokommuner helt eller delvis, så den nuværende administrative inddeling af byen i tyve arrondissementer opstod. Disse kommunale underinddelinger ligger som en udadgående spiral i urets retning fra det mest centrale 1. arrondissement.
I 1790 blev Paris præfektur (hovedsæde) for departementet Seine, som omfattede meget af Parisområdet. Det blev i 1968 opdelt i fire mindre, så selve byen blev et eget departement med bibeholdelse af det gamle departementnummer 75 (der stammede fra Seine-departementets position i Frankrigs alfabetiske liste over departementer), mens tre nye departementer Hauts-de-Seine, Seine-Saint-Denis og Val-de-Marne dannedes og fik numrene 92, 93 og 94 (i den anførte rækkefølge). Resultatet af denne opdeling blev, at Paris' grænse som et departement er helt sammenfaldende med kommunegrænsen, hvilket er helt enestående i Frankrig.
Hvert af de 20 arrondissementer har et arrondissementsråd, valgt ved direkte valg, og rådet vælger en borgmester for arrondissementet. Der udvælges medlemmer fra hvert arrondissementsråd til Paris' byråd (conseil de Paris), som igen vælger Paris' borgmester.
I den tidlige Middelalder styredes Paris af et råd valgt af handelsstanden og hvis leder var handelsborgmester. Ud over at sørge for at regulere handelen i byen, havde denne ansvaret for borgerpligter som bevogtning af bymurene og renholdelse af gaderne. Oprettelsen af stillingen som Paris' borgmester, som skete i det 13. århundrede, mindskede handelsborgmesterens ansvar og magt betydeligt, fordi indehaveren af den nye stilling var kongens direkte repræsentant, i en rolle som mindede om senere præfekters, og han overså gennemførelse og overholdelse af lov og orden i byen og dens tilgrænsende områder (prévôté). Mange funktioner fra begge borgmesterembeder overførtes til embedet som generalløjtnant for politiet, da dette blev oprettet i 1667, og embedets indehaver udpegedes af kronen.
Den sidste handelsborgmester i Paris myrdedes om eftermiddagen den 14. juli 1789 under Stormen på Bastillen. Paris blev officielt en kommune ved en administrativ opdeling, som skete 14. december samme år, og dens provisoriske, revolutionære "Pariserkommune" erstattedes af byens første forfatning og styre fra 9. oktober 1790. Urolighederne under den Termidoriske reaktion i 1794 gjorde det klart, at det revolutionære Paris' politiske uafhængighed udgjorde en trussel for enhver regeringsmagt. Borgmesterembedet blev derfor afskaffet samme år, og byrådet et år senere.
Skønt byrådet blev genskabt i 1834, forblev Paris i det meste af det 19. og 20. århundrede sammen med departementet Seine, som byen var centrum for, direkte underlagt en statsudpeget præfekt, som havde kontrol over de almindelige forhold. Tilsvarende var en statsudpeget politipræfekt ansvarlig for politiet i samme jurisdiktion. Bortset fra få, korte tidsrum havde Paris ingen borgmester før 1977, og det parisiske politipræfektur er stadig underlagt staten.
Sin dobbelte status som både kommune og departement til trods har Paris et fælles styre for begge funktioner. Parisrådet, med Paris' borgmester i spidsen, mødes enten som et byråd (conseil municipal) eller som et departementsråd (conseil général), afhængigt af det emne, som skal behandles.
Den moderne, administrative organisation af Paris har stadig spor efter det tidligere styre for Seine-departementet. For eksempel har politipræfekten, som også leder brandkorpset i Paris, stadig en jurisdiktion, som i forhold som brandbekæmpelse og redningsoperationer udstrækkes til de tre departementer i petite couronne, og politipræfekturet er stadig under statens ledelse. Paris har ikke noget kommunalt politi, omend byen har sit eget korps af parkeringsvagter.
I forbindelse med en landsomfattende administrativ reform i 1961 med det formål at styrke den regionale økonomi blev Paris, som allerede var et departement, hovedby i Paris-distriktet, som i 1976 omdøbtes til Île-de-France-regionen. Den omfatter foruden departementet Paris de syv nærmestliggende departementer. Regionsrådets medlemmer er siden 1986 blevet valgt ved direkte valg. Præfekten for departementet Paris (som også var præfekt for departementet Seine før 1968) er også præfekt for regionen, men dette embede mistede meget af sin betydning efter oprettelsen af embedet som Paris' borgmester i 1977.
Få af ændringerne har taget hensyn til Paris' stilling som metropolområde. I modsætning til, hvad der gælder for de fleste af Frankrigs storbyområder som Lille og Lyon, er der ingen mellemkommunal enhed for Paris' metropolområde og intet interkommunalt råd til at behandle områdets tætte bykerne under et. At Paris på en måde "støder forstæderne fra sig" anses for at være et problem, som også af mange sættes i forbindelse med uroligheder som dem, der fandt sted i 2005. De gav stødet til fremsættelse af forslag til en mere effektiv bystruktur for byen og dens forstæder, enten i form af en løsere "metropolkonference" som foreslået af socialisterne eller højrefløjens ønske om et mere integreret Storparis.
Kejser Karl den Store beordrede i det tidlige 9. århundrede alle kirker til at give undervisning i læsning, skrivning og grundlæggende regning i deres sogne, og domkirker til at give højere undervisning i sprog, fysik, musik og teologi. Fra denne tid begyndte Paris, som allerede var en af Frankrigs vigtige domkirkebyer, at opnå sin berømmelse som et centrum for uddannelse. I det tidlige 13. århundrede havde katedralskolen ved Notre-Dame mange berømte lærere, men nogle af disses udbredte kontroversielle lærdomme, hvilket gav stødet til oprettelsen af et særligt Sainte-Genevieve universitet på venstre bred, som blev centrum for Paris' studenterkvarter, Latinerkvarteret, der nu især repræsenteres af Sorbonne universitetet.
Tolv århundreder efter Karl den Store beskæftiger undervisningsområdet i Paris og Paris-regionen (Île-de-France) ca. 330.000 personer, hvoraf 170.000 er lærere og professorer, som underviser omkring 2,9 millioner børn og studerende i omkring 9.000 underskoler, eksamensskoler og højere læreanstalter.
Paris huser nogle af Frankrigs mest prestigefyldte gymnasier som Lycée Louis-le-Grand og Lycée Henri IV. Andre højere skoler med internationalt ry i Parisområdet er Lycée International de Saint Germain-en-Laye og Ecole Active Bilingue.
Pr. det akademiske år 2004/05 er Paris-regionens 17 offentlige universiteter, med deres 359.749 registrerede studerende, den største koncentration af universitetsstuderende i Europa. Paris-regionens prestigefyldte grandes écoles og et stort antal uafhængige private og offentlige skoler uden for universitetssystemet har yderligere 240.778 registrerede studerende, hvilket sammen med de universitetsstuderende udgør et samlet tal på 600.527 studerende ved højere uddannelser i dette år (2006).
Notre-Dame-katedralen var det første center for højere undervisning før Paris' Universitet blev oprettet. Universitas, der var en slags foreningsvedtægt, som gav lærere (og deres studerende) selvstyre og uafhængighed af kronens lovgivning og beskatning, blev fastsat af kong Philip Augustus i år 1200. Mange undervisningstimer afvikledes i fri luft. Studerende og lærere, der ikke var hjemhørende i Paris, boede i hostels, eller "kollegier", som var oprettet til boursiers, der kom langvejs fra. Da det allerede havde opnået berømmelse i det 13. århundrede, modtog Paris' universitet studerende fra hele Europa. Uddannelsescentret fik navnet "Latinerkvarteret", fordi undervisningen foregik på latin, og det omgrupperede sig efterhånden rundt om det kollegium, som blev oprettet af Robert de Sorbon i 1257 under navnet Collège de Sorbonne. I det 19. århundrede havde Paris' universitet seks fakulteter: Jura, videnskab, medicin, farmaceutiske studier, litteratur og teologi.
Efter studenteroprøret i Paris 1968 gennemførtes en næsten altomfattende reform af Paris' universitet, set som forsøg på at splitte den centraliserede styring af oprøret. Det tidligere samlede universitet opdeltes herved i tretten selvstændige universiteter ("Paris 1" til "Paris 13"), fordelt over hele byen Paris og dens forstæder. Hver af disse universiteter overtog kun nogle af det tidligere universitets afdelinger og er derfor ikke på samme måde altomfattende. Paris 1, 2, 5 og 10 overtog jurastudierne, Paris 5 overtog desuden medicinstudiet, Paris 6 og 7 overtog de naturvidenskabelige fakulteter etc.
I 1991 oprettedes yderligere fire universiteter i Paris' forstæder, så der nu er i alt sytten offentlige universiteter i Île-de-France-regionen. De nye universiteter fik navne (efter den forstad, de er beliggende i) og ikke numre som de tidligere tretten: Cergy-Pontoise-universitetet, Évry Val-d'Essonne-universitetet, Marne-la-Vallée-universitetet og Versailles Saint-Quentin-en-Yvelines-universitetet.
I Paris findes desuden de engelsksprogede Westminster Center for internationale studier, (som er en afdeling af Londons University of Westminster) og det Amerikanske universitet i Paris, som er en privat institution for højere uddannelse, samt den Amerikanske handelshøjskole i Paris.
Parisregionen er stedet for Frankrigs største koncentration af grandes écoles (fransk for "store skoler"), som er prestigefyldte centre for højere og meget specialiseret uddannelse, som er uden for den offentlige universitetsstruktur. De mest ansete offentlige universiteter benævnes sædvanligvis grands établissements. De fleste grandes écoles flyttedes til Paris' forstæder i 1960'erne og 1970'erne, hvor de fik meget mere plads end ved deres tidligere beliggenhed inde i bykernen. Uddannelsesstedet École Normale Supérieure er dog forblevet på rue d'Ulm i 5. arrondissement. Parisområdet har et stort antal uddannelsessteder for ingeniører, anført af det prestigefyldte "Paris' Teknologiinstitut" (ParisTech), som består af adskillige afdelinger, blandt andet de berømte École Polytechnique, École des Mines, Télécom Paris og École des Ponts et Chaussées, som uddanner de fremtidige aktører i Frankrigs ingeniør- og industrivirksomheder. Ligeledes er der mange managementskoler, herunder de verdensberømte HEC, ESSEC, INSEAD og ESCP Europe. Selv om Paris' tidligere eliteskole i administration, ENA, er blevet flyttet til Strasbourg, ligger den berømte skole i politisk videnskab, Sciences-Po stadig i Paris på venstre Seinebred, 7. arrondissement.
Disse skoler, som også kaldes classes prépas eller kun prépas er to- til treårige forberedelsesskolen, som giver adgang til grandes écoles. Mange af de bedste prépas ligger i Paris. Vigtige repræsentanter er Lycée privé Sainte-Geneviève, Lycée Louis-le-Grand, Lycée Henri IV, Lycée Hoche og Lycée Saint-Louis. Udvælgelse af studerende sker på grundlag af karakterer og lærerudtalelser. Prépas-skolerne tiltrækker de fleste af de bedste akademiske studenter i Frankrig og er kendt for at være særdeles krævende, både i form af arbejdsbyrde og i form af psykologisk stress.
Paris' rolle som et center for international handel og turisme har krævet betragtelig udvikling af dens transportsystem gennem mange århundreder, og denne udvikling foregår stadig i hastigt tempo. Det offentlige massetransportsystem i Paris-regionen koordineres af Syndicat des transports d'Île-de-France (STIF), som tidligere hed Syndicat des transports parisiens (STP). Syndikatet består af regionen Île-de-France og dens 8 départementer, og det koordinerer transportsystemet og udliciterer driftsopgaverne til RATP (der opererer 654 buslinjer, metroen, tre sporvognslinjer og sektioner af RER), SNCF (der opererer forstadstogene, en sporvognslinje og de øvrige sektioner af RER) samt Optilekonsortiet, der er private selskaber, som tilsammen driver 1070 mindre buslinjer.
Undergrundssystemet "metroen" er et af de vigtigste transportmidler i Paris. Systemet, som har 300 stationer (384 stop) og 214 km spor, omfatter 16 linjer, nummereret fra 1 til 14 og to mindre linjer, 3bis og 7bis, som fik disse numre, fordi de oprindelig var sidelinjer til disse to hovedlinjer og først senere blev selvstændige. I oktober 1998 indviedes linje 14, den første efter en pause på 70 år uden åbning af helt nye linjer. På grund af den korte afstand mellem stationerne på metronetværket var linjerne for langsomme til at kunne udvides til også at dække forstæderne, som det er tilfældet i de fleste andre byers undergrundssystemer. Derfor er der siden 1960'erne udviklet et yderligere eksprestogssystem, RER, som skaber forbindelse til byens yderområder, og som integrerer den moderne undergrundsbane i centrum med det tidligere eksisterende togsystem i forstæderne. RER-netværket omfatter nu 5 linjer, 257 stop og 587 km spor.
Udover dette betjenes Paris af 4 sporvognslinjer: Linje T1 mellem Saint-Denis og Noisy-le-Sec, linje T2 fra La Défense til Issy, linje T3 mellem Pont de Garigliano og Porte d'Ivry og linje T4 fra Bondy til Aulnay-sous-Bois.
Paris er et centralt sted i det nationale jernbanenetværk. Byens seks store jernbanestationer, Gare du Nord, Gare Montparnasse, Gare de l'Est, Gare de Lyon, Gare d'Austerlitz og Gare Saint-Lazare er forbundet med tre jernbanenet: TGV med sine 4 linjer med højhastighedstog, det almindelige jernbanenet Corail og forstadstogene (Transilien). Hurtigtoget fra London, Eurostar, benytter Gare du Nord. Paris-Strasbourg Jernbane går, som navnet antyder, til Strasbourg.
I byen findes et bycykel-system kaldet Vélib' med over 10.000 offentlige cykler, som på 750 udlejningssteder kan lejes til brug for korte og mellemlange ture.
Lufttrafikken til Paris foregår i to store lufthavne: Orly, syd for byen og Charles de Gaulle, som er en af verdens travleste. En tredje og meget mindre lufthavn, Beauvais Tillé, i byen Beauvais 70 km nord for Paris, benyttes af charter- og lavprisselskaber. Den fjerde lufthavn, Le Bourget, benyttes nu kun af private fly og til flyveopvisninger, ligesom den rummer et luftfartsmuseum.
Paris er ligeledes et centralt skæringspunkt for Frankrigs motorvejsnet, og den er omgivet af tre ringveje: Périphérique, hvis rute nogenlunde følger de gamle befæstninger fra det 19. århundrede, A86 i de indre forstæder og endelig Francilienne-motorvejen, som løber i de ydre forstæder. Vejnettet i og omkring Paris er stærkt udbygget og omfatter over 2.000 km hovedveje og motorveje. Bruxelles kan nås på tre, Frankfurt på seks og Barcelona på tolv timer. Med tog nås London nu på kun 2 timer og 15 minutter, Bruxelles på omkring halvanden time, og byer i de sydlige Frankrig som Marseilles eller Bordeaux på 3 timer.
På Montmartre findes en kabelbane, Funiculaire de Montmartre, som fører op til Sacre-Ceour og området deromkring. Funiculaire de Montmartre har billetter fælles med Metrosystemet.
Paris fik i begyndelsen kun vand fra Seinen og Bièvre. Fra det første århundrede kom der vandforsyning via en romersk akvædukt fra det sydlige Wissous (som senere forfaldt til en ruin). Fra det 11. århundrede kom der vand fra kilder i bakkerne på højre Seinebred og fra det 15. århundrede fra en akvædukt bygget nogenlunde på samme område som den første. Endelig begyndte canal de l'Ourcq fra 1809 at levere vand fra mindre forurenede floder udenfor hovedstaden. Paris fik sin første permanente, store kilde til drikkevand i det 19. århundrede, da baron Haussmann og ingeniøren Eugène Belgrand fra 1857 iværksatte konstruktion af en række nye akvædukter, som bragte vand fra fjernere steder til reservoirer på de højest beliggende områder i byen. Dette blev derefter Paris' vigtigste kilder til drikkevand, og resterne af det gamle system, som blev pumpet ind i de lavere niveauer af samme reservoir, blev fra da af benyttet til renholdelse af gaderne i Paris. Dette system er stadig en stor del af Paris' moderne netværk af vandforsyning.
Paris har over 2.400 km underjordiske kloakker  til fjernelse af flydende affaldsstoffer. De fleste kloakker stammer fra slutningen af det 19. århundrede, og er ligeledes et resultat af baron Haussmanns og civilingeniør Eugène Belgrands fælles planer for forbedring af de indtil da meget dårlige sanitære forhold i hovedstaden. Anlæggene har været vedligeholdt døgnet rundt siden deres konstruktion, så det har kun været nødvendigt at foretage fuldstændig renovering af en lille del af dem. Hele nettet af kloakker og rensningsanlæg – og også vandforsyningen til Paris – er siden slutningen af det 20. århundrede blevet styret af et edb-baseret system, kendt som "G.A.AS.PAR", og systemet kontrollerer endda Seinens løb gennem hovedstaden.
 Rom, Italien er fra 1956 Paris' eneste søsterby (Seule Paris est digne de Rome; seule Rome est digne de Paris /Solo Parigi è degna di Roma; Solo Roma è degna di Parigi /kun Paris er Rom værdig; kun Rom er Paris værdig).Venskabsbyer
Lisa Davidson & Elizabeth Ayre: Paris (National Geographic / Forlaget Carlsen, 2002)
Suzanne Rodriguez-Hunter: Genfundne måltider fra den fortabte generation – opskrifter og anekdoter fra 1920'rnes Paris (Holkenfeldt 3, 2004)
Kristian Hvidt: Paris – fra barrikade til boulevard – 1830-1870 (Gyldendal, 2004)
Niels Levinsen: Paris i krig og kærlighed – et stykke fransk verdenshistorie (Bogan, 2006)
Mogens Wenzel Andreasen: Musikalsk byvandring i Paris (High Fidelity nr. 6, 2008)
Henrik Elling: Revolutionens Paris (Illustreret Videnskab - Historie nr. 10, 2009)

Parker i Oslo er en vigtig del af bylandskabet i Norges hovedstad Oslo. Oslo er en by med megen beplantning og er beliggende i et landskab mellem grønne åse. Byen har lav befolkningstæthed, hvilket er udnyttet til træplantning i gaderne, forhaver, små grønne anlæg og satellitbyer med megen vegetation. Et net af cykel- og gangstier binder parkerne sammen og knytter byen til Marka (det store omgivende naturområde, der omfatter to tredjedele af Oslo Kommune og er beskyttet mod bebyggelse). Kun omkring fem procent af byens befolkning har ikke et grønt område inden for 300 meter fra boligen.
Den historiske udvikling omkring Oslos parker følger hovedtrækkene fra mange andre store vestlige byer: Fra byens vækst tog fart midt i 1800-tallet, blev der sikret områder til parker; de fleste i landskabsstil og nogle flot placeret på højdedrag. I mellemkrigstiden etablerede kommunen mange nye parker, stier, legepladser samt grønne byplanlagte boligområder, og anlæggelse af forhaver blev støttet.
Tiden fra 1945 til cirka 1990 var præget af, at mange af de ressourcestærke borgere flyttede ud af byen til villaforstæder og satellitbyer, hvilket betød et vist forfald i boligområderne i den indre, tætte del af byen. Oslo udmærker sig i denne periode med sine grønne satellitbyer nær "Marka".
Fra cirka 1990 fører en ny interesse for byliv og indflytning af mange unge til den indre by til øget brug af parkerne, og kommunen bruger parkpolitikken i en satsning på bydelen "indre øst". Øget boligbyggeri skaber debat om ansvaret og planen for at sikre nye grønne lunger til den voksende befolkning i den indre by. Fra omkring 2010 vil Oslo fjordby, der er de områder, hvor havn og skibsværft tidligere lukkede havnefronten af, byde på en sammenhængende havnepromenade med flere store parker langs vandet.
Oslos østkant, der er den økonomisk svagest stillede del af den tydeligt todelte by, har i alle perioderne været prioriteret og har mange store parker, mens dele af den tætte by på vestegnen (Majorstuen og Frogner) i mindre grad er dækket med parker.
Frognerparken med skulpturparken Vigelandsanlegget, Norges mest besøgte attraktion
Eidsvolls plass og Studenterlunden langs Karl Johans gate, som tilsammen er hovedstadens hjerte
St. Hanshaugen, byens første større park udenfor centrum – med en lang historie som underholdnings- og samlingspunkt
Birkelunden og Olaf Ryes plass på Grünerløkka, som har en plads i arbejderbevægelsens historie og fra 1980'erne er blevet centrale i den nye, mere intense brug af de offentlige områder
Akerselva miljøpark med bygninger, som hører til starten på norsk industri, parkanlæg, fosser, broer og rigt fugle- og dyreliv
Parkerne i centrum, der er området nogle hundrede meter på hver side af hovedgaden Karl Johans gate, er listet i følgende tabel.
Herudover findes parken Børshagen (59°54′33.199″N 10°44′53.178″Ø), der er byens første offentligt anlagte park (400 m2, 1819), men som der ikke længere er offentlig adgang til.
Tabellen viser parkerne i indre by uden om centrum. Parker uden sikker information om størrelse er placeret efter antaget størrelse. Parkerne langs Akerselven og de mindste parker er omtalt neden for tabellen.
Dertil kommer Akerselven, som løber gennem byen fra nord til syd fra Maridalsvannet 149 meter over havet til fjorden og omgivet af mange mindre parkanlæg, blandt andet Elgsletta på Grønland nord til Nybrua (15 800 m2), Theodor Kittelsens plass mellem Ankerbrua og Nybrua (1917, 59°55′4.3752″N 10°45′32.962″Ø), Kuba (26 700 m2, 59°55′26.908″N 10°45′9.3996″Ø) på Grünerløkka, Våghalsen (16 900 m2,59°55′49.436″N 10°45′27.785″Ø), Heftyeløkka på Bjølsen (59°56′21.980″N 10°45′54.205″Ø).
I indre by findes nogle små parker, blandt andre Arno Bergs plass (500 m2, 1932, 59°55′15.874″N 10°42′49.043″Ø), Dronning Astrids park (efter 1995, 59°55′33.218″N 10°43′24.730″Ø), Gjenbruksparken (59°55′8.9220″N 10°44′20.890″Ø) i Pilestredet park (2000-tallet), Riddervolds plass (800 m2, anlagt 1885, 59°55′8.4108″N 10°43′10.283″Ø), Skillebekkparken (500 m2, 1869, 59°54′45.284″N 10°42′41.083″Ø), Sommerroparken (1870'erne, 59°54′53.669″N 10°43′6.9240″Ø), Valkyrie plass (750 m2, 1929, 59°55′42.139″N 10°43′3.7956″Ø).
Ladegårdshagen (59°54′21.967″N 10°46′1.2324″Ø) i Gamlebyen er en lille symmetrisk have med kunstklippede felter som i renæssance- og barokhaver. Freiaparken 59°55′31.166″N 10°45′52.427″Ø på Rodeløkka er en privat, lukket park ved chokoladefabrikken, i regelmæssig og streng stil, kendt for blomsterrigdom og mange skulpturer.
Af 27 parker i indre by, som er 10.000 m2 eller større, ligger 20 på østkanten og 7 på vestkanten (bydelene Frogner og St. Hanshaugen).
Andre parker i ydre by, som er betegnet bypark i kommunedelplan Grøntplan for Oslo (1993), ordnet efter bydel (strøg, år anlagt og størrelse i parentes, hvor dette er kendt):
Bydel Bjerke: Sverre Refstads plass (Risløkka), Veitvetparken (Veitvet), Økernparken (Økern, rustet opp 2007), Økernbråten - Bjerkedalen, Årvollparken (Årvoll)
Bydel Nordre Aker: Harald Hals' park (Ullevål hageby, cirka 1915, 11.000 m2), Kjelsåsparken (Kjelsås)
Bydel Nordstrand: Agnes Thorsens plass (Sæter), Lambertseterparken (Lambertseter), Nordseterparken
Bydel Søndre Nordstrand: Hallagerjordet, Holmliaparken (Holmlia), Lofsrudparken, Stensrudparken
Bydel Vestre Aker: Gaustadparken (Gaustad), Hovseterparken (Hovseter) Makrellbekken / Hoffselva
Bydel Østensjø: Trasopparken.Nogle af de gamle gårde har haver og parker, som er offentligt tilgængelige: Søndre skøyen hovedgård (1860-tallet, privat del, kaldes også Den engelske park), Linderud gård, Bogstad, Frogner.
Oslos centrale byområde ligger i Oslogryta. Det er området mellem åsene (bevaret som næsten uberørt natur): Holmenkollen / Voksenkollen / Vettakollen og Grefsenåsen i nord og Haukåsen i øst, alle mellem 350 og 500 meter over havet, og Ekeberg i sydøst, knapt 150 moh. På skråningen ned fra åsene nordpå i byen er det Holmenkollåsen, Grefsenkollen, Torshovdalen og Korsvollparken, som giver den bedste udsigt.
Ekebergskrenten har egentlig den bedste placering i hele Oslogryta, hvor det kunne være muligt at se tilbage og ned i "gryden", men dette vue er næsten gået tabt. Den del af Ekebergåsen, som vender mod fjorden, har parkskov med stier og udsigt. Men på skrænten mod byen findes privatboliger, boligblokke og skov uden gode, åbne udsigtspunkter i offentlige anlæg.
På udsigtspunkterne i indre by findes flere parker: Blåsen i Stensparken, St. Hanshaugen, og højdedraget Ola Narr – Tøyenparken – Kampen park, alle tre mellem 80 og 90 meter over havet. Hasleparken bag Tøyenparken ligger noget højere. På Akerryggen (fra Akersneset med fæstningen langs Akersgata til St. Hanshaugen) er Kontraskjæret og Egebergløkka brugt som parker med udsigt over henholdsvis Pipervika og bydelene i indre øst.
Fra fladen ved Eidsvolds plass bølger terrænet sig mod vest med tre højder: Bellevuehøjden med Slottsparken, Uranienborghøjden med Uranienborgparken og Tørtberg med Monolitten i Vigelandsanlegget.
Akerselva har i løbet af 1900-tallet fået en parkmæssig behandling, som både tilgodeser landskabet og industrihistorien. Arbejdet med at udvikle de øvrige elve som rekreations- og parkanlæg er påbegyndt. Alna er kommet længst med sin miljøpark, mens Lysakerelva, Frognerelva, Hovinbekken og Ljanselva stadig mangler en del.
Oslo har en lang vandlinje, som har været lukket af havn og skibsværft i meget af 1800- og 1900-tallet. Ved byens vestgrænse mod Bærum findes Vækerøparken direkte ved fjorden. Parkmæssigt udformede badepladser er Huk på Bygdøy og, sydøst i byen, Katten og Hvervenbukta (nær Ljanskollen med tursti langs vandet), og områder på Malmøya og Ulvøya. Fjordbyplanerne indebærer, at fjorden åbnes for befolkningen ved anlæg af nye parker ved den.
Blandt byøerne er Langøyene (ligger i Nesodden kommune), Hovedøya og Gressholmen let tilgængelige, alle tre med parkskov og badepladser.
Vandspejlet i Middelalderparken i Gamlebyen giver et billede af, hvor middelalderbyens strandlinje gik.
Nord for Olavsklosteret i Gamlebyen, som nu er bispegård, har der i senmiddelalderen ligget en have med grøntsagsdyrkning og fiskedam. Der findes ellers kun lidt viden om haverne i middelalderens Oslo. Men man kan med stor sikkerhed regne med, at klosteret på Hovedøya havde en klosterhave i tidens stil, anlagt af englændere.
Slottshagen på Akershus slot og fæstning er den tidligst afbildede norske renæssancehave, sandsynligvis anlagt tidligt i 1560'erne (den første var Bispehagen i Bergen, anlagt cirka 20 år tidligere). Slottshagen havde inden for sin stakitindhegning strengt formede bede, pavillion og en fiskedam, kaldet Munkedammen efter lensherre Christen Munk. Haven blev nedlagt i slutningen af 1600-tallet, og dammen opfyldt i 1860'erne, men genåbnet i 1965. I fæstningen kom Kanonparken i 1770'erne, anlagt af kommandanten og brugt til promenade. Den var offentlig anlagt og tilgængelig, selv om byens myndigheder ikke havde noget at skulle sige over den, og den ikke primært var ment for befolkningen.
Paléhaven var byens første park, som blev tilgængelig for almenheden, da ejeren Christian Ancher åbnede den for publikum i 1760'erne. Det var landets eneste byhave i barok havestil og lå ved datidens havbred på opfyldt land. I dag står der stadig en lindealle på pladsen («Plata»).
Mange grunde ("løkker") på bymarken, som var borgernes fælles udmark, hvor de kunne dyrke hø og lade dyrene græsse, har haft nyttehaver, der fra begyndelsen mest anvendtes til dyrkning af grøntsager, men fra hen på 1700-tallet også anlagt som lysthaver. Damme var almindelige, og her blev der opdrættet karper og andre spisefisk. Den eneste af disse grunde, som findes godt bevaret, er ved grundstykket Rolighed i Professor Dahls gate 32 (Langgaardsløkken), hvor der blandt andet er bane til keglespil.
Haven på Marselis’ grund (Marselienborg) er den nuværende Eidsvolls plass og nærmeste karré syd for Stortingsgata. Her har indvandrede tyske og hollandske gartnere arbejdet allerede i 1600-tallet i det, som var det fineste haveanlæg blandt grundene nær byen fra cirka 1650 til 1840'erne. Da blev den offentlige park anlagt på Eidsvolls plass og firkanten mod syd bebygget. Nabohaven på Ruseløkken, der nu er Studenterlunden, var i samme periode en renæssancehave.
Haven omkring Munkedammen i Vika blev midt i 1700-tallet en af de første halvoffentlige haver, hvor samfundets overklasse promenerede, indtil den forfaldt i 1790'erne. Dammen var cirka 50 meter bred og nok 100 meter lang og var en videreførelse af to damme, som man antager, at munkene på Hovedøya havde anlagt. I dammen lå en ø med en toetagers pavillion og urtehave. Munkedammen er ikke bevaret.
Nord for Stortorget og Grensen blev der anlagt en række haver i 1700-tallet, blandt andet i 1703 James Collets "Grensehaven" i renæssancestil mellem |Akersgata og Grubbegata.
Haven ved Oslo Ladegård var i anden halvdel af 1700-tallet i renæssancestil med klippede hække, gangstier i et firkantet rudenet, et langt bassin og lige alleer helt ned til fjorden. I 1999 blev en lille del af Ladegårdshagen genskabt i forbindelse med, at Bispegata langs sydsiden af Ladegården blev reduceret fra seks til to kørebaner.
Grünerhagen på Nedre Foss, anlagt af Grünerfamilien i 1700-tallet, var en storslået have med terrasser, alleer, en dam med et lysthus på pæle og en dyrehave med påfugle, gæs og kalkuner. Haven blev ødelagt i slutningen af 1800-tallet men genåbnet som park omkring 1950.
Bygdøy havde, som sommerbolig for statholderen, en renæssancehave fra 1680'erne. Halvøen blev rekreationsområde i slutningen af 1700-tallet. I 1830'erne blev der anlagt en ny have i landskabsstil ved Kongsgården, og i skoven blev der anlagt gangstier, som stadig findes.
Flere af gårdene omkring byen havde i 1700-tallet lindealleer (lind var 1700-tallets bytræ og meget brugt i alleer, også på store gårde), og nogle af dem står endnu i dag:
Frogner Hovedgård (fra hovedbygningens nordvæg til monumentet over Mathia Anker).I centrum er der lindealléer
i Dronningparken (sydvestlige del af Slottsparken), som engang var bymarkgrunden Sommerro
i Regjeringsparken, oprindelig hovedadgang til Rikshospitalet, sandsynligvis 1820'erne
fra Grønlandsleiret op til Botsfengselet hovedindgang (fængslet stod færdigt i 1850'erne).
På Linderud gård er en 70 meter lang kanal og en 120 meter lang «hasseltunnel» intakte, to elementer i 1700-talshaver, som er inspireret af renæssancens havestil.
Parken på Bogstad fra 1780'erne var landets første park i landskabsstil. Peder Anker tog en gartner med fra Tyskland, og han udnyttede skråningen fra herregården til Bogstadvannet med svungne stier, kunstige bække og træer. Parken er renoveret i 2000'erne.
I samme stil anlagde John Collett cirka år 1800 parken ved Ullevål gård, der er kendt for sin rigdom af stemningsskabende elementer og for at være et midtpunkt for socialt liv. Foruden Bogstad og Ullevål havde Vækerø en ganske stor have i landskabsstil, som stadig er bevaret (Vækerøparken).
På Frogner Hovedgård anlagde Bernt Anker i slutningen af 1700-tallet en barokpark. Da Benjamin Wegner overtog gården i første halvdel af 1800-tallet, blev der anlagt en landskabspark i romantisk stil. Parken omfattede en del af det, som i dag er Frognerparken, centreret rundt om herregårdsbygningerne, og den skal delvis genskabes.
Ved udgangen af 1700-tallet var der 96 personer, som tilbød gartnertjenester i byen.
Da lille Christiania med omkring 10.000 indbyggere skulle udbygges som hovedstad fra 1814, var forudsætningerne for parkudvikling ikke så gode som i mange større byer på den tid:
Der fandtes ikke noget slot med have, som kunne blive offentlig park, som f.eks parken ved Tuilerierne i Paris.
Akershus fæstningsområde gav plads til de senere parker Munkedammen, Grev Wedels plass og Kontraskjæret. Men der fandtes ingen sammenhængende fæstningsvold med voldgrav rundt om byen, som kunne ændres og danne grundlag for et parkbælte som i Wien eller København (Tivolihaven, Botanisk Have, Ørstedsparken og Østre Anlæg).
Byen havde små kongelige jagtskove på Bygdøy, men ingen dominerende områder i centrale dele af byen, som kunne gøres til offentlige parker på samme måde som Londons kongelige parker og Tiergarten i Berlin.Før 1870 var den almindelige opfattelse, at parker ikke var en kommunal opgave. Da det første parkvæsen kom i 1875 og den voldsomme byvækst begyndte, havde byen alligevel en række fine parker. Meget forskellige interesser havde sørget for det:
Initiativrige borgere i Selskabet for Christiania Byes Vel (en række gadebeplantninger og mindre parker).
Statsmyndigheder, som byggede hovedstaden (Tøyenområdet tænkt som universitetsområdested (Botanisk have), Botsfengselet med park omkring, områder ved fæstningen, Universitetshagen).
En franskmand, som havde store planer (kong Karl Johan: Slottsparken og Bygdøy).
En driftig indvandrer og forretningsmand (F.H. Frölich: St. Hanshaugen).Oslos bymark, med mange grunde (løkker) med haver, og gårdene som lå rundt om byen, fik ikke så stor direkte betydning som grundlag for offentlige parker i denne tidlige periode.
Børshagen blev skabt ved, at Christiania Byes Vel i 1812 tog initiativ til at beplante det, som dengang hed Grønningen, efter at et forsøg på det samme i 1806 var slået fejl. Dette var den første offentligt anlagte park i Christiania, og den blev åbnet for publikum i 1819. Den fik navnet Esplanaden og var et vigtigt sted for promenade, også efter at Børsen blev bygget i parken i 1826. Den sydøstlige del af Kvadraturen, det oprindelige byområde inden for voldene, var et rigt strøg, hvor man så og blev set, indtil vestkanten begyndte at tage form vest for Egertorget og Bak Slottet fra 1850'erne, og området ved den vestlige del af Karl Johans gate overtog rollen i løbet af årene frem til 1890'erne.
Selskabet for Christiania Byes Vel valgte anlæggelse af parker, udsmykning med monumenter og lignende som mærkesager i selskabets første halvtreds år. Kroghstøtten ved Nybrua var Norges første udendørs monument i 1833, med en omgivende park (som senere blev reduceret ved bygningen af Kroghstøtten sygehus). Bankplassen blev anlagt med byens første blomsterbed i en offentlig park (1860'erne), ved Vår Frelsers kirke (i dag Oslo domkirke) og Trefoldighetskirken blev der plantet, og selskabet fik forpurret bygning på Kontraskjæret (1860 og 1864). Selskabet tog initiativ til gadebeplantning, blandt andet langs Grønlandsleiret, vejen fra Nybrua til Tøyen, Drammensveien og Rådhusgata (nogle af disse træer står i dag vis-a-vis Kontraskjæret). I 1866 vedtog selskabet, at kommunen herefter måtte overtage anlæg af nye parker.
Slottsparken blev anlagt fra 1838 til 1844 i landskabsstil, ret enkelt udformet med store trær, gangstier, damme og plæner i det bølgende landskab. Dronningparken mod Drammensveien er en romantisk, intim park, anlagt noget senere og lukket for almenheden, bortset fra dagtimer i sommerhalvåret. Mod øst og Karl Johans gate ligger højdedragene Abelhaugen og Nisseberget. En række betydende statuer og skulpturer står i den 225.000 m2 store park.
Kong Karl Johan ønskede, at Slottsparken skulle gå helt til Uranienborgskogen, hvor Uranienborg kirke ligger, og indgå i et parkbælte fra slottet til Bygdøy. Karl Johans grandiose parkplaner blev ikke realiseret som et sammenhængende bælte, men Slottsparken er i dag Oslos centrale bypark, og Bygdøy blev vigtig i byens liv med parkskove, badestrande, klipper, landsbrugslandskab og museer. Karl Johan overtog kongsgården som privat ejendom og proklamerede Bygdøy som folkepark i 1837. Han købte løkker langs Frognerkilen og anlagde Lindehagen (i dag Dronningberget) mod nord på Bygdøy. Skoven, som tilhørte Kongsgården, blev fredet for hugst og jagt i 1840. Oscar II anlagde stier vest og nord på halvøen, så der i 1882 var i alt en mil promenadestier. Bygdøy Sjøbad kom til i 1880.
Studenterlunden blev købt af staten i 1837. Området var da udlagt som park og kaldtes Ruseløkken park. Efter at Universitetet åbnede på den anden side af gaden i 1852, blev området meget brugt af studenter, og navnet kom i brug samme år. Serveringsstedet "Frizners paviljong" åbnede 1864. Parken er lagt om flere gange siden, mest indgribende ved bygningen af Nationaltheatret midt i parken (1899).
Den tilstødende Eidsvolls plass blev købt af husejerne på nordsiden af Karl Johans gate i 1846. De store træer i parken er sandsynligvis fra 1850'erne. Området var da fortsat sumpet, og Bislettbækken, som flød gennem området, blev først overdækket omkring 1860. Staten købte grunden i 1858. Anlægget af parken stod på i flere tiår. Wergelandsstatuen blev afsløret i 1881.
Universitetshagen blev anlagt i 1850'erne, som en indhegnet oase mellem universitetsbygningerne ved Karl Johans gate.
St. Hanshaugen, cirka 2 km. ret nord for centrum, var losseplads og anset for at være et unyttigt areal indtil fejringen af Sankt Hans lidt før 1820 flyttede dertil fra Ruseløkkbakken. F.H. Frölich tog initiativ til at anlægge park her midt i 1850'erne, kom igennem med det efter adskillig modstand og stod for den første del af anlæggelsen. Christiania Byes Vel kom ind midt i 1860'erne, plantede 1275 træer og skabte den første større park udenfor byens centrum. Kommunen overtog ansvaret i 1867 og gjorde parken færdig i årene fra 1876 til 1890. Den sidste del blev lagt til ved køb af grunde i 1909. St. Hanshaugen havde sin storhedstid som attraktion for byen og tilrejsende fra 1890'erne til 1. verdenskrig. Parken er i landsskabsstil, og alle parkers grundelementer som terræn, vegetation og vand udnyttes og spiller fint sammen. Blandingen af intime og romantiske partier i sydenden med enklere partier mod nord, storslået udsigt, underholdning, en kendt restaurant (Hasselbakken), fasaner og bjørne i grotte bidrog alt sammen til parkens popularitet.
Tøyenområdet var planlagt som placering for Universitetet, fra staten købte Tøyen hovedgård 1812, til det omkring 1820'erne blev vedtaget at lægge Universitetet ved Karl Johans gate. I årene 1814–1818 blev Botanisk have anlagt, og fra 1830'erne blev en række grunde tildelt professorer. Af disse findes Bellevue fortsat i Tøyenparken. Statens ejerskab bidrog til at sikre store områder til den senere park.
Omkring Botsfengselet (åbnet 1851) blev der anlagt park på det store areal, som staten købte, de senere Grønlands park – Botsparken og Klosterenga.
Oslo var ikke sent ude med offentlig anlagte parker, særlig i betragtning af, at man her først mod slutningen af 1800-tallet følte behov for de grønne "lunger", som gavner storbyen. I München blev Englischer Garten anlagt langs floden Isar fra 1789, i Bremen anlagde byen park på nedlagte fæstningsvolde i 1804, og enkelte andre tyske byer var også tidligt i gang. Stockholm fik med Strömparterren nord for Gamla Stan sin første park i 1832, mens Central Park i New York var USA's første offentligt anlagte bypark mod slutningen af 1850'erne.
Omkring 1870 skete en ændring, så anlæg af parker blev anset som en naturlig opgave for myndighederne i byen, som derved ville opnå to gode virkninger:
dæmpe de skadelige sider ved storbyen: Støj, sod, røg og snavs fra industri og opvarmning, trange boliger med dårligt lys til lejlighederne, og
give en skønhedsoplevelse, som var opdragende og helsebringende.Christiania voksede i anden halvdel af 1800-tallet hurtigere end de fleste større byer i Europa, idet folketallet tredobledes mellem 1855 og 1880, og en ny vækstbølge med 65 % forøgelse fra 1888 til 1900. Udbygningen skete i overvejende grad ved, at entreprenører byggede enkeltstående lejlighedskomplekser og byhuse, mens kommunen regulerede gadenettet og stod for vandforsyning, kloakering osv. I denne nye del af byen, som stort set ligger inden for den nuværende ring 2, kom en række nye parker, de allerfleste af nogen størrelse beliggende på østkanten. Kommunens ledelse argumenterede for, at fællesskabet måtte sikre grønne lunger der først, hvor der var overbefolkede, usunde lejekaserner.
Byvæksten og sporvognene bidrog til, at mange ikke længere boede nær arbejdsstedet. Sammen med en fast arbejdstid betød dette mere fritid, som skulle udfyldes positivt. Enkelte parker blev intenst brugt helt fra de blev åbnet, hvilket Kampen park antagelig er det bedste eksempel på. Christiania beplantningsvesen, oprettet i 1875 som en del af Ingeniørvesenet og uden fagkyndigt personale, gav ny kapacitet til anlæg og vedligeholdelse af parker. Resultatet var, at byen fik mange parker af brugbar størrelse, og at deres fordeling allerede i denne periode bidrog til at udjævne forskellene i levevilkår mellem byens østlige og vestlige del.
I centrum blev Paléhaven gjort færdig som kommunal park i 1897. Børshagen blev renoveret ved udvidelsen af Børsen i 1911. Kommunen overtog ansvaret for Studenterlunden og Eidsvolls plass i henholdsvis 1888 og 1889. Grev Wedels plass i Kvadraturen blev anlagt som stor park i 1869 på initiativ af Christiania Byes Vel og anlagt på et område, som havde været reserveret til militære formål.
Solli plass, kaldes i dag SommerroparkenParkanlægget omkring Sagene kirke stod færdigt i 1893.
En lille park mod nord i den nuværende Ruinparken (dengang kaldt Minneparken) i Gamlebyen var færdiganlagt i 1872 som det første parkanlæg, der markerede middelalderbyen.
Midt i 1860'erne tegnede Georg Andreas Bull en samlet plan for Grünerløkka. Ejeren (Thomas Heftye) og arkitekten opnåede i fællesskab en heldig løsning: Tre rummelige parker blev indtegnet i den ellers meget tætte bebyggelse. Parker i hele karréer var inspireret af det nye Paris, som blev anlagt fra cirka 1860. Birkelunden og Olaf Ryes plass, udformet som parker i henholdsvis 1882 og 1890, skulle blive to meget populære og brugte parker, der stadig anses for at være smukke byrum. Schous plass nederst på løkka var færdiganlagt 1916. Sammen med parken langs Akerselven fra 1915, der havde en spæd begyndelse i parken omkring Jacob kirke 1882, gav dette tidligt Grünerløkka god adgang til grønne lunger.
Kampen park kom fra 1888 på det højdedrag, hvor et vandreservoir og et trykbassin var gjort færdig i 1886. Udsigten derfra og det spændende terræn samt en grotte med vand, som børn kunne lege ved, var medvirkende til, at denne klassiske 1800-talspark blev meget brugt fra starten. Vålerenga park, med kirke midt i og vidt udsyn over Lodalen, blev skabt i årene 1903–1916.
Bjølsenparken kom til i 1900 på en del af en have, som hørte til Søndre Bjølsen gård, der var kendt for lindealleen langs parkens højderyg. Et stort område vest for parken blev udlagt til kolonihaver i 1912. Grønland park på området omkring Botsfengslet, der nogle gange kaldes Botsparken, blev åbnet i 1913.
Stensparken ligger på det højdepunkt, som tidligere hed Natmandshaugen (tidligere losseplads). Knausen Korpehaugen (i dag Blåsen) ligger som et stykke urørt natur med vid udsigt i den nordlige ende af det, som blev Stensparken. Denne bakke overtog fejringen af Sankt Hans fra St. Hanshaugen. Parken blev anlagt i landskabsstil fra 1890'erne og blev færdig under 2. verdenskrig. Fagerborg kirke fra 1903 ligger i den sydlige ende.
Uranienborgparken stod færdig i 1904 på bakken, hvor Uranienborg kirke fra 1886 lå. Højdedraget og en ganske stor skov var udgangspunktet for det, som blev en flot beliggende park på 17.000 m2, men indskrænket på grund af en legeplads i 1922 og en børnehave i 1954. I sydenden af højdedraget blev Riddervolds plass omdannet til park i 1885.
Bortset fra Stensparken og Uranienborgparken fik vestegnen ikke større parker i denne periode. Her var der ikke nogen samlet regulering som på Grünerløkka. De enkelte små grundejere og udbyggere tog ikke initiativ til at udlægge deres grunde til park på egen bekostning. De tæt bebyggede områder fra Majorstuen mod centrum forblev ganske uden parker, og det samme gjaldt områder på Frogner.
Lige uden for den tætte by på vestegnen åbnede i 1904 den første del af Frognerparken som offentlig park, nemlig den tidligere barokhave (Gamlehagen) mellem Frogner Hovedgård og Kirkeveien. Til Jubilæumsudstillingen i 1914 blev der lavet gangstier vest for gården og bro over dammene.
Blandt gader med beplantning blev Bygdøy alle, anlagt i 1890'erne, hurtigt kendt for sine kastanjer. Træerne blev efterhånden for store til at stå så nær gårdene, og bygartneren ville have placeret dem i en midterrabat, som det er gjort i Gyldenløves gate (gennem Frogner og Briskeby). Her blev gaden anlagt med ridesti, og bredden gjorde den til en smuk avenue. Til Jubilæumsudstillingen i 1914 blev Kirkeveien langs Frognerparken udvidet og fik træer i midterrabatten.
Enkelte af gårdene anlagde i perioden haver, som senere blev offentlige parker, såsom Skøyenparken (Søndre Skøyen hovedgård), bydelen Ullern, en stor park i landskabsstil anlagt i 1860-tallet.
Dele af Ekebergskråningen blev købt af kommunen i 1889 for at sikre området for friluftsliv og undgå at udflyttere kunne ødelægge det allerede dengang berømte landskabselement.
Parkkoncerter i kommunalt regie begyndte i 1907, hvilket var et initiativ, som skulle blive umådelig populært til langt ind i efterkrigstiden, og som fremdeles foregår med mellemrum. Parkbiblioteker, i regi af Deichmanske biblioteks reformator Haakon Nyhuus, startede i tre parker i 1901: I Dronningparken og Kampen park blev ordningen nedlagt samme år, mens Sankt Hanshaugen havde parkbibliotek så sent som 1907.
Parkvæsenet blev oprettet som egen etat, ledet af Marius Røhne, som var bygartner i cirka 30 år. Han havde etableret landets første havearkitektfirma og blev en betydningsfuld leder for etaten.
Kommunen oprettede et parkudvalg, hvis første formand var Fernanda Nissen, Arbeiderpartiet, som bidrog til at sætte parkpolitik på dagsordenen for byens ledelse og i offentlig debat.Mulighederne for at gennemføre parkpolitikken blev styrket af kommunens nye, aktive rolle fra 1911 som udbygger af boligområder, i mange tilfælde med samlet planlægning for ganske store områder under ledelse af reguleringschef Harald Hals.
De internationale klassekonflikter under første verdenskrig mærkedes også i Norge. Kort efter krigen blev ottetimersdagen vedtaget. I Oslo var en stor andel af befolkningen arbejdstagere, og disse fik mærkbart mere fritid. Den politiske venstrefløj pressede over for kommunen på for at den skulle sørge for betingelser for en aktiv fritid.
I årene frem til anden verdenskrig blev der gennemført mange tiltag over bred front og for første gang som del af en samlet kommunal politik for parker og friområder. Parkpolitikken var en del af en ny kommunal velfærdspolitik, som blev et udstillingsvindue for Oslo og internationalt kendt.
De grønne områder i boligområderne blev de første år prioriteret over centrumsparkerne. Parkvæsenet mente, at ved at anlægge robuste, pæne anlæg og fjerne indhegning om parkerne, ville folk sætte pris på tilliden, så hærværket på bænker, bede og buske ville aftage. Det virkede. Men der var stadig kommunale vagter i parkerne og fjernelsen af indhegningerne skete over en lang periode. 
I slutningen af trediverne blev budgetterne strammere, og de mange nye parker og små grønne områder, som var blevet Parkvesenets ansvar, belastede ressourcerne. Man følte sig tvunget til at omlægge til større, let vedligeholdte plæner og færre blomsterbede, og denne rationalisering af driften fortsatte efter anden verdenskrig.
Parkerne og de parkagtige stier skal danne parkårer gennem byen, hed det i den langsigtige arbejdsplan, som blev udfærdiget i 1916 og 1917. Parkerne og de grønne korridorer blev sat ind i byplansammenhæng og planlagt ved udbygningen af de store områder uden for byen, som kommunen havde købt ved århundredskiftet. Parkårerne, som storbyer i USA havde anlagt siden 1870'erne, skulle binde parkerne sammen og derved øge værdien af hver enkelt park, og desuden skulle de knytte byen til Marka. De planlagte parkårer var
fra Akerselva gennem Birkelunden, Dælenenga sportsplads, Torshovdalen, Nordre Åsen til Grefsenkollen – denne blev realiseret stort set ubrudt opp til Muselunden nord for Sinsenkrydset, men ikke derfra og nordpå til Grefsenkollen
fra Botanisk hage på Tøyen over Tøyenparken, Kampen park, Ensjø og Valle Hovin, og derfra i flere forgreninger til Etterstad, Østmarka, Østensjø, Linderud, Alnabru, Grorud og Ekeberg
Alexander Kiellands plass – Geitmyra – Gråbeinsletta – Voldsløkka – Bjølsenparken – Korsvoll – Maridalen
Parkvesenet fik tilsyn med og vedligeholdelse af grønne anlæg ved nye kommunale boligprojekter på Ila, Torshov, Lindern, Åsen, Rosenhoff, Vøyenvollen m.fl., og ved kommunale skoler, ældre- og plejehjem.
Gadestrækningerne med beplanting øgedes fra 6.000 meter til cirka 20.000 meter mellem 1916 og 1947. Kirkeveien blev i 1923 beplantet på strækningen fra Majorstuen til Vestre Aker kirke. I 1930- og 40-'erne blev dele af Colletts gate, Uelands gate og Christian Michelsens gate anlagt som brede gader med træer.
I alt 33 legepladser med kommunalt ansatte parkbetjente blev anlagt frem til 1940. Mange af disse havde skøjtebaner om vinteren. Krav om idrætsanlæg rejstes stærkere end før, og endog St. Hanshaugen blev foreslået omlagt til idrætsområde.
Birkelunden var den første park, det nye parkvesenet tog sig af. Nyanlægget var færdigt i 1917 og imponerede ved den forskel, som et professionelt anlægsarbejde betød: Stierne holdt sig tørre i regnvejr og støvfri under tørke, planter og træer blev godt plejet, hegnene blev taget ned, der blev opsat belysning , og der blev fjernet træer for at få Paulus' plass med kirken og Birkelunden til at udgøre en helhed. Vandalisme var der siden mindre af, end man var vant til fra tidligere og fra andre parker. Birkelunden blev et samlingssted for Oslos østkant i mellemkrigstiden og meget brugt til politiske møder, demonstrationer, koncerter og anden aktivitet.
Torshovparken var den første park, som Parkvesenet anlagde efter en samlet plan for et helt strøg (Torshovbyen, som blev bygget af kommunen 1917–1924). Parken ligger på en bakke, som giver udsigt mod byen og fjorden fra toppen, hvor musikpavillionen er placeret. Planen var færdig i 1924, og parken åbnede i 1931. Torshovparken placerer sig på overgangen fra den formelle parkstil (i Norge 1914 – cirka 1930), med sine akser, symmetri og pavillion midt i parken, og funktionalismen med nænsom terrænbehandling og store, sammenhængende græsflader.
Alexander Kiellands plass stod færdig 1927 som en park i formel stil . Parken skulle blive et skoleeksempel på manglende langsigtet vedligeholdelse: Allerede i slutningen af 1930'erne var den nedslidt og kun lidt brugt. En renovering tidligt i 1980'erne hjalp ikke længe. Da parken blev renoveret igen og fik fontæne og vandspejl i terrasser i 2001, var den et flot anlæg. Få år senere var spejlene uden vand og uden de farverige blomsterbede, som skulle spejle sig i vandet. I 2010 kom der igen vand i hele anlægget.
Evald Ryghs plass på Ila illustrerer parkpolitikken for bydelene: Anlagt som del af et kommunalt boligprojekt (Ilakomplekset) i 1930, 4.000 m2 stor, og en kombination af traditionel park og en dominerende boldbane og legeplads.
Amaldus Nielsens plass (Vestkanttorvet), et handelstorv, som blev omdannet til park (1921)
Skarpsnoparken ved Frognerkilen (1934).Fra 1915 har kommunen udviklet Akerselvens bredder som udflugtsområde og park, først med Theodor Kittelsens plass og områderne omkring Nybrua og Ankerbrua, som var færdige omkring 1920. Området fra Nybrua til Østre Elvebakke stod færdig i 1937. En strækning ved Brekkedammen øverst i elvens løb blev parklagt i 1930'erne.
Ekeberg blev anlagt som naturpark i løbet af mellemkrigstiden og stod færdig i 1948 som et stort område til leg og idræt.
Frognerparken ligger på jordvejen til den gamle gård på Aker, Frogner Hovedgård. Herregårdsbygningerne ligger i parkens sydlige del.
Under første verdenskrig arrangerede det nye Parkvesenet, at Frogner fra 1916 blev brugt til dyrkning af fødevarer, især kartofler. I første del af mellemkrigstiden blev meget af Frognerparken anlagt. Fontæneanlægget var første del af Vigelandsanlegget og blev påbegyndt efter en vedtagelse i 1924. Arbejdet på den 850 meter lange skulpturpark med barokt præg foregik frem til begyndelsen af 1950'erne. I 1920'erne og 30'erne var der stærkt delte meninger om parkens udforming og om skulpturanlægget, blandt andet om hovedaksen skulle gå øst-vest eller nord-syd. Monolitten blev rejst som en granitblok i 1928, og tre stenhuggere arbejdede til 1942, hvor skulpturen på 200 ton og 17 meters højde blev afsløret.
Den 16. april 1940 tog Parkvesenet initiativ til at bruge alle kommunale arealer, som var ledige og egnede, til at dyrke kartofler og kålroer. Snart var der af frivillige organiseret maddyrkning i mange af byens parker, idrætspladser, skolegårde, haver ved kommunale boliger og institutionshaver. Allerede i 1940 var 35 dyrkingsområder taget i brug. Hvad der fandtes af arealer til private parceller blev fordelt. I løbet af krigen blev der etableret vagthold for at passe på afgrøderne, nogle steder med døgnvagt.
Mange parker blev brugt af de tyske okkupationstropper til kaserner, opstilling af udstyr og værksteder, hvilket gjorde stor skade. Da verdenskrigen var slut, var det derfor en stor opgave at sætte parkerne i stand igen. På Sophus Bugges plass stod der skydeskår i beton indtil 1953, og mellem bækken og Madserud allé i Frognerparken stod en SS-lejr til langt ind i 1950'erne. Også tilbageførsel af parkerne efter maddyrkingen var en stor opgave.
Under krigen arbejdedes der på Akerselvas bredder mellem Schultzehaugen og Beyerbrua.
Den første efterkrigstid var præget af mere hærværk i parkerne end i 1920'erne og 30'erne, og Parkvesenet hævdede, at noget af parkkulturen var gået tabt. Men kommunen havde ressourcer til genopbygning, og der blev foretaget passende vedligeholdelse. Vagthold og parkopsynsordning fortsatte og blev udvidet, da Oslo og Aker kommuner blev slået sammen i 1948. Fra 1950'erne og i 1960'erne indeholder de årlige budgetter store beløb til nye grønne anlæg i drabantbyerne og til stisystemer.
Nye stier blev stadig anlagt, fra 1953 efter en selvstændig plan for dem. Oslos stisystem blev bemærket i udlandet, og bymyndighederne i Paris brugte udtrykket "le turvei" om sine grønne forbindelsesstier efter inspiration fra Oslo.
Myndighederne lagde vægt på, at der skulle etableres grønne anlæg samtidig med ny bebyggelse. Drabantbyerne fik derved et stærkt grønt præg med åbne, store plæner og bevarelse af lunde og fyrretræsbevoksninger, mange steder helt tæt ind mod boligblokkene. De nære træer var populære blandt alle de børn, som befolkede drabantbyene i den første generation, og Parkvesenet meldte i 1953 om stor slitage på disse naturparker rundt om nye boliger.
I vinteren 1960 fandtes der 60 kommunale skøjtebaner i byen, mange af dem på legepladserne i parkerne.
Kronprinsesse Märthas plass (Rådhushagen) (1947) var efterkrigstidens første nye park i den tætte del af byen. Den er udformet i streng, symmetrisk stil og ligger som et præsentabelt anlæg langs rådhusets vestvæg som bindeled mellem Rådhusplassen og Pipervika, som på denne tid blev et attraktivt kontorområde.
Iladalen park er byens fineste og bedst bevarede park i funktionalistisk stil. Parken blev færdig i 1948 som midtpunkt i et helhedsplanlagt boligbyggeri i Iladalen, uden trafikbarrierer mellem bolig og park, som det senere blev gjort også i drabantbyerne. Trapperne øverst i parken har udsigt mod fjorden og var tænkt som en akse mod Vøyenvolden, men denne er brudt af ring 2 og desuden tilgroet og forfalden. I parken ligger Iladalen kirke.
Torshovdalen på hele 136.000 m2 blev udbygget fra 1939 til ind i 1950'erne og blev en stor, grøn korridor mellem Sinsen og Torshov, med legeplads med bassin i den nedre del og meget brugt til arrangementer, kælkning og andet.
Dronningparken åbnede igen for publikum i dagtimerne i sommerhalvåret fra 1958, efter kong Olavs ønske. Den havde været lukket siden begyndelsen af 2. verdenskrig.
Marienlystparken blev anlagt i 1950'erne i to dele. Den østlige del i skråningen ved Nedre Blindern gård (Leker’n) blev brugt til skihop og anden leg, også før den blev omdannet til park. Fladen mellem Kirkeveien og NRK var et jordstykke, som blev ændret til park, efter at der var bygget underjordisk garageanlæg i 1961.
Hydroparken ved Norsk Hydros nybyggeri ved Drammensveien og Bygdøy allé stod færdig i 1960, bygget af firmaet og fortsat drevet af det. Parken spiller med sine langstrakte mure med stenkunst, fontæneanlæg og træer vellykket sammen med den dominerende, 14 etager høje bygning og er byens bedste eksempel på den modernistiske parkstil fra denne periode. Hydroparken ligger på en grund tilhørende den tidligere "Mogens Thorsens stiftelse", hvor der lå en lang bygning mod Bygdøy allé i en kun lidt brugt, privat have.
Tøyenparken blev til gennem 1950'erne og 60'erne, da staten overdrog sine ejendomme til kommunen på betingelse af, at det meste blev udlagt som park. Parken ligger ned ad skråningen fra højdedraget, som går fra Ola Narr og sydpå og er den store park for det tætbebyggede Tøyen. I parken ligger bygningen Bellevue og Tøyenbadet fra 1975. Caltexløkka mod syd i parken blev indrettet som boldbane 1999–2004.
Sofienbergparken på 70.000 m2 blev skabt på en nedlagt kirkegård efter dennes fredningstid på 40 år. Parken vest for kirken blev åbnet i 1962, parken øst for i 1972. Den blev en vigtig tilføjelse i et stærkt tætbebygget område mellem Birkelunden og Botanisk have.
Grünerhagen, den gamle have på skråningen på Nedre Foss, fik i 1950 en enkel parkmæssig vedligeholdelse.
Kristparken på Hammersborg blev åbnet i 1964, efter at Krist kirkegård fra 1654 blev nedlagt i 1924. Parken ligger på østskråningen ned fra Akerryggen og blev parken for Hausmannsområdet med tætte karreer og dårlig boligstandard, og Hammersborg, hvor de gamle træbebyggelser i perioden 1930'erne til 60'erne blev erstattet af institutioner og kontorer.
Myraløkka på Sagene, som har været et populært legeområde langt tilbage i tiden, blev omlagt til park i 1960'erne.
Østensjøvannet, som lå i et landbrugslandskab frem til 1950'erne, blev anlagt som naturpark, da drabantbyerne nåede rundt om vandet. Folks adgang til vandet ad gangstier blev begrænset, så der fortsat er et rigt fugleliv hele året, og der er fortsat op mod 140 arter, som yngler og raster i nærheden af vandet, hvor der desuden er konstateret 440 plantearter og 1835 insektarter. Østensjøvannet Naturreservat blev oprettet i 1992 og dækker vandoverfladen og vådområdet i nærheden.
Kommunen arrangerede koncerter og teater med stor deltagelse i perioden, blandt andet op til 20.000 i Torshovdalen. Radioprogrammet "Hovedstadssommer på St. Hanshaugen" med Rolf Kirkvaag udsendte denne del af Oslos parkkultur til hele landet. I 1947 blev der produceret en parkfilm for "at vække interesse, forståelse og øget parkkultur". Filmen blev sammen med andre film fra 1947–1966 genudgivet i 2006.
Byfornyelsen, som begyndte på Grünerløkka cirka 1980 og omfattede meget af indre øst, blev en impuls til at gøre de tætte kvarterer med lejeboliger luftigere og grønnere. Miljøproblemerne, som biltrafikken skabte, og interessen for naturværdier trak i samme retning. Et af tiltagene var at nedrive baggårdene og de plankeværker, som delte gårdrummene og derpå ændre dem til have. Et andet tiltag var gågader: Stort set bilfri, fortovsbelagte gader med træer plantet i kasser. Den første legegade kom på Ruseløkka 1973, og fra 1979 til 1986 blev der oprettet 16 gågader. Gårdhaverne blev en succes, der videreudvikledes, mens kun få gågader blev de populære opholdssteder, de var tænkt som.
Oslo kommune fik relativt færre midler til rådighed gennem 1970'erne og 80'erne i takt med, at indbyggernes indtægt ikke længere lå langt over landsgennemsnittet. I budgetforslaget til bystyret for 1984 melder rådmanden at "mangeårigt efterslæb i vedligeholdet af en række anlæg har medført kritiske tilstande". Idrætsanlæg i elendig forfatning fik prioritet i Park- og idrettsvesenets budget, og parkerne fik kun ringe vedligeholdelse.
Kontraskjæret ved kanten af Akerryggen ind mod fæstningen blev udlagt til park i 1970, da restaurant Skansen og en benzinstation blev nedrevet. Den giver et fint udsyn over Pipervika og er en grøn indgang til byens store plads, Rådhusplassen.
Hallénhaven med gamle bygninger på Dælenenga blev sikret som offentlig park i 1975.
Grev Wedels plass havde længe været parkeringsplads, da den blev genskabt som park i 1984. På Oslo Byes Vels initiativ blev Militærhospitalet, som var revet ned på sin oprindelige grund, hvor Regeringsbygningen i dag ligger, opført i parken. Sydøst for fæstningsmuren ved Akershus fæstning blev Munkedammen genskabt i 1965.
Urtehagen på Grønland blev færdig i 1984, en lille park, hvor en åbning i tæt bebyggelse er udnyttet maksimalt.
Nogle parker blev istandsat: Birkelunden i 1984–86, Ankerhagen på Ruseløkka i 1984.
Nye drabantbyer opstod i 1970'erne og 80'erne på Stovner, Romsås, langs Furusetbanen og i bydelen Søndre Nordstrand. Kommunen påtog sig stadig ansvaret for at anlægge store, åbne grønne anlæg, men kun i få tilfælde egentlige traditionelle byparker.
Vandet i Akerselven blev stadig mindre forurenet, og i begyndelsen af 1980'erne kom laks og ørred tilbage i elven. Projektet Akerselva miljøpark kom i 1986 og omfattede 2.660.000 m2, og der kom gang i anlæggelse af en sammenhængende sti langs elven. Kommunedelplanen for Akerselven fra 1990 lagde et varigt grundlag for at værne elvens bredder.
Det første stikort, som dækkede Groruddalen, blev uddelt til husstandene i 1988.
Fra 1990'erne valgte unge i stigende grad at bo i indre by, hvilket særligt viste sig i enkelte strøg på østkanten. Her øgedes folketallet, og børnetallet steg hurtigere end for befolkningen som helhed. Trenden blev at leve en større del af livet i det offentlige rum end tidligere. Dette har bidraget til at øge brugen af parkerne og opmærksomheden om dem. Viden om brug af parkerne findes fra en undersøgelse, Friluftsetaten foretog i 2004. De sidste 12 måneder havde 76 % af de adspurgte brugt byens parker. I bydelene i indre by varierede andelen fra 91 til 100%. Unge var flittigere brugere end andre aldersgrupper, og brugen var størst om sommeren (60 % ugentlige brugere, hvoraf 17% daglig). Udover denne undersøgelse findes der kun spredte tællinger af brugen af enkeltparker.
I 2000-tallet er der ny debat om, hvorvidt byens grønne lunger forsvinder, særligt på grund af det øgede boligbyggeri i indre by. Bygherrer for større områder må indlægge parker i planerne og betale for deres anlæg, som det sker på Ensjø. Men bygning af enkelthuse og mindre boligkomplekser fortætter byen, uden at den enkelte pålægges at tage ansvar for offentlige goder som parker (som det også skete under byvæksten i slutningen af 1800-tallet). Det er ikke politisk muligt at nedlægge parker, og forslag om at bruge parkarealer til andre formål kommer stort set fra bydele, som søger plads til nye børnehaver (nogle sådanne bliver bygget i parker, trods stor lokal modstand). Men åbne områder og grunde, nogle med vegetation, fortættes igen af nyt bolig- og erhvervsbyggeri, og mange karreer lukkes med porte og hegn. Det går særligt ud over halvstore børn, som har behov for offentligt tilgængelige steder at være. Ellers kan det blive mindre spændende at vokse op i indre by, og mulighederne for fysisk aktivitet bliver dårligere.
Folks interesse for alt, som har med parker og træer i byen at gøre, er stærk i 2000-tallet. Ødelæggelsestrangen ser ud til at være mindre end i den første efterkrigstid og i 1800-tallet. Nye boligområder får navne med ’have’ og ’park’, som f.eks. Pilestredet park og Waldemars hage, i visse tilfælde også uden at der er rimelig dækning for et sådant navn. Fældning af træer, som har nået deres naturlige alder, mødes af stærke protester.
Kommunen har vedtaget et byøkologisk program og at plante mindst et nyt træ for hvert et, som fældes.
Der tages hensyn til orienterings-, syns- og bevægelseshæmmede ved udformning af parker.
Status for parkdækningen måles og andre målinger følges op ved statusrapporter til bystyret. I 2007 er det 94,3 % af byens befolkning, som har et grønt område inden for 300 meter fra boligen
I 2007 indledtes et arbejde med at sikre stille områder i byen (af dem er mange parker og elvedale), hvor kommunen skal påtage sig et ekstra ansvar, blandt andet ved at hindre nye støjkilder i nærheden .
Stigende affaldsmængder førte i 2006 til en ekstraindsats med oprydning i parkerne efter pres i den offentlige debat, og senere har fjernelse af parkaffald stået på den offentlige dagsorden.
Kombinationen af, at det har fået højere status at leve livet i det offentlige rum, og at befolkningen i indre by nu har en meget høj andel mellem 20 og 30 år, fører til at de mest brugte parker er overfyldte af unge mennesker om aftenen fra maj og sommeren ud. Naboer til Sofienbergparken beskrev i 2008 sommeren som at leve i en festival alle dage med godt vejr. Men alt i alt er der langt mindre vold og utryghed end i 1970'erne og 80'erne: Da klagede folk over, at berusere dominerede, og at parkerne ikke kunne bruges. Der er stadig problemer med drikkeri og fester, som medfører støj, affald og urinering upassende steder, hvilket betyder, at en del holder sig væk.I 2004 var bare 6 % af de adspurgte i en brugerundersøgelse misfornøjede med "Parker og udeområder samlet set".  Andelen, som opgav misfornøjelse på enkeltområderne vedligeholdelse, muligheder for at sidde ned og forskønnelse (beplantning, fontæner, kunst) var højere. Det tyder på, at parkerne har en høj stjerne i folks bevisthed.
Store koncerter og festivaler er vigtige indslag i brugen af parkerne i 2000-tallet. Norsk Hydros hundredårsjubilæum i Frognerparken var et højdepunkt med en gratiskoncert med a-ha for cirka 120.000 tilhørere. Andre store arrangementer er den årlige Musikkfest Oslo (i flere parker) og Øyafestivalen i Middelalderparken. I de parker, Friluftsetaten forvalter, blev der givet tilladelse til mange hundrede arrangementer i 2006.
Bydelene overtog i 2004 forvaltningen af de allerfleste parker, mens Friluftsetaten forvalter parkerne i centrum, Frognerparken, St. Hanshaugen, Torshovdalen og Tøyen kulturpark.
Alnaelva udvikles som miljøpark: Hølaløkka vandpark på Grorud åbnede i 2004, den 200.000 m2 store Alnaparken på Alnabru i 2006, og nye stistrækninger er åbnet. En strategisk grøn strukturplan for Groruddalen blev udformet i 2004.Efter tyve års arbejde ifølge Projekt Akerselvens miljøpark forsvandt næstsidste krydsning af en gade langs Akerselven mellem Maridalsvannet og Vaterland i 2007 (Treschows gate på Bjølsen). Stien er dermed "bilfri" med undtagelse af Møllerveien ved Grünerbrua. Med midler fra handlingsprogrammet indre øst er der gjort en ekstra indsats for at skabe aktivitet i området omkring Nybrua og Ankerbrua og fjerne narkotikahandel og anden kriminalitet.
Genåbning af andre bække og elve er sat på dagsordenen, og der er lagt ganske ambitiøse planer.. Arbejdet med en sammenhængende kyststi langs Oslos fjordkyst begyndte i denne periode.
Vaterlandsparken langs Akerselva (1994), i et område ved elvens udløb, som længe havde været i venteposition efter at gamle Vaterland blev nedrevet i 1960'erne. Parken har mange siddepladser og blev hurtigt meget brugt.
Regjeringsparken mellem Akersgata og højhusene i Regjeringskvartalet (cirka 1990), som består af to vandspejle, en lindealle fra den gamle empirekaré og skulpturer i streng og repræsentabel udformning.
parken i Dronning Astrids gate ved Bogstadveien, en lille park i et område med dårlig parkdækning (cirka 1995)
Framneshaven (Tinker'n), en gammel "løkke"have, som blev park i 1993, efter at hovedhuset på løkken brændte i 1981. Parken vil blive en vigtig forbindelseslinje til den nye Filipstad.
Gjenbruksparken i Pilestredet park (2006), hvor træer, belægning og søjler fra det gamle Rikshospital er blevet spændende elementer i en ny park
Dronningberget mod nord på Bygdøy blev udvidet til parkskov i 2007.Den nye centralpark i Pilestredet park (2000-tallet) ligger midt i området, hvor der også var park, da Rikshospitalet lå her.
Langgaardsløkken på Briskeby blev fredet i 1991 og forbedret som offentlig park i 1994.
Handlingsprogrammet "Oslo indre øst 1997–2007" betød meget for etablering af nye parker og forbedring af de eksisterende. På østkanten kom der flere nye parker i perioden:
Middelalderparken i Gamlebyen blev åbnet i 2000 i forbindelse med fejringen af byens 1000-års jubilæum, og at Middelalderbyen var Oslos tusindårssted. Det blev anslået, at 200.000 mennesker var til stede. Parken består af 30.000 m2 park med ruinerne af Mariakirken og kongsgården, og 22.000 m2 vandspejl, hvor vandlinjen følger havbredden i middelalderbyen.
Hagen ved Ladegården, som blev genskabt i 1999 på en lille del af en tidligere have
Sommerfrydhagen på Tøyen (1995), som er specielt udformet for orienterings- og bevægelseshæmmede.
Botanisk hage har Dufthagen specielt tilrettelagt for blinde, svagsynede og rullestolsbrugere, og i juni 2008 åbnede "Oldemors have", som er specielt tilrettelagt for mennesker med demens.
Lørenparken i den tidligere Lørenlejr, hvor der opføres et stort nyt boligstrøg, blev anlagt efter 2005
Furuset aktivitetspark med områder til mange slags idræt og leg, åbnede i 2008 vest for Furuset center. Parken er et resultat af "Groruddalssatsingen 2007-2016". .
Ekebergparken, i et skovområde på Ekeberg, der det i 2013 blev etableret en skulpturpark, med værker af norske og internationale kunstnere, inkluderet Salvador Dali.Stinettet var i 2005 på 257 kilometer, hvoraf 201 kilometer var forbedret. I årene 2001–2004 blev der anlagt 5,6 kilometer stier. En grøn rute, stien fra Skøyen til Grefsen i en tracé, som tidligere var reserveret til jernbane, er næsten fuldført.
Siden idékonkurrencen "Byen og fjorden – Oslo år 2000", som Selskabet for Oslo Byes Vel gennemførte i 1982, har det været meget diskuteret, hvordan byen skal udvikle sig mod havnefronten, efter at skibsværft og havn trækker sig tilbage fra centrum. Aker Brygge blev anlagt midt i 1980'erne uden park.
Fjordbyplanene i 2000-tallet  indeholder et gennembrud for befolkningens adgang til fjorden i Oslos centrum fra Frognerkilen til Ormsund. I planerne ligger en sammenhængende havnepromenade for gang- og cykeltrafik fra Lysaker i vest til Ljanselva i sydøst og flere nye parker (i rækkefølge fra vest til øst):
På Filipstad anlægges en park, 800 meter lang og minimum 50 dekar, langs Filipstadkaia. Havnepromenade indgår i parken. En parkudløber skal laves fra parken til Framneshaven (Tinker'n).
På Tjuvholmen er der planlagt en park på Skjæret, den af de tre øer, som det nye Tjuvholmen skal bestå af, og som ligger mod Pipervika (øst). Parken vil indeholde Astrup Fearnley Museet for Moderne Kunst, skulpturer og badeplads.
På Vippetangen anlægges en park mellem siloen, fiskehallen og Akershus festning, som en forlængelse af fæstningområdet. Fra den nuværende park på Grev Wedels plass anlægges en ny park helt ud til kajkanten.
På området mellem Kongshavn og Grønlia ved Alnaelvens kunstige udløb skal der anlægges et friområde (Alna Fjordpark) på minimum 17.000 m2, med småbådehavn og mulighed for uorganiseret sport og badning.
Ensjø udbygges med anslået 5.500 nye boliger i årene fra 2007. I planen indgår Tiedemannsparken, en ny 21.400 m2 stor alsidig aktivitetspark med faciliteter til boldspil og med brug af vand i form af et vandspejl eller lignende, både i større flader og i små, intime enheder. Parken vil ligge på stien mellem Tøyenparken / Kampen park og Valle Hovin. Bygherrerne betaler de 45 millioner kr., parken vil koste. Desuden foreslås tre andre, mindre parker på Ensjø: Vestre parkdrag, Petersborgparken og Petersborgaksen vest.
Kværnerbyen bygges tæt op til Svartdalsparken og Svartdalen naturpark. Det centrale byområde indeholder en lille park og et vandspejl (fra den frilagte Alna).
Plan- og bygningsetaten registrerer fra 2006 alle parker og grønne områder i byggezonen.
Et udkast til en revideret grøn plan for Oslo blev fremlagt i juni 2009 (den gældende plan  er fra 1993). Udkastet bygger på en ny analyse af parkdækningen og foreslår at sikre mange grønne områder ved regulativer, så man forebygger konflikter med udbygningsinteresser.
I udkastet til kommunedelplan for torve og mødesteder (2009) gennemgås alle offentlige parker og andre pladser.
Omkring hovedbygningen på Nedre Foss gård på nedre Grünerløkka vil der blive anlagt en cirka 10.000 m2 stor park med sandsynlig anlægstart i 2011.
Friluftsetaten ønsker at åbne de elve og bække, som er rørlagt, herunder Frognervassdraget, Hovinbekken, Alna, Ljanselva, Ilabekken og Gaustadbekkdalen. Fjordbyplanerne indebærer, at Akerselven bliver åbnet mellem Vaterland og fjorden, og Akerselven vil dermed være åben i hele sin længde. Kommunen arbejder med en kommunedelplan for Alna Miljøpark efter mønsteret fra Akerselven med sigte på at genåbne og opgradere miljøet langs Alna fra Alnsjøen til fjorden inden 2020.
Riksantikvaren har foreslået at frede meget af det areal, som hører til Kongsgården på Bygdøy. Regeringen har igangsat et program for at skaffe mere offentlig tilgængelig kystlinje, og Bygdøy sjøbad blev genåbnet som offentlig badestrand i foråret 2008.
Kommunen arbejder med at udvide kyststien, så det bliver muligt at kunne færdes langs den størst mulige del af strandlinjen i Oslo kommune. I en rapport fra 2005 anbefales det, at de næste områder for udvidelse skal være Bestumkilen, Malmøya og ved Ulvøya.
I forbindelse med reguleringsplanerne for småhusområder i Oslo ydre by skal der for Ekebergskråningen udarbejdes planer, som specielt skal varetage landskabshensyn og bevarelse af den grønne landskabsprofil. En plan for at værne et 380.000 m2 stort område kan sammen med en skulpturpark, som Christian Ringnes vil anlægge, give bedre muligheder for at nyde udsigten over byen og hindre bebyggelse, som ville ødelægger den grønne kant af åsen.
Ved Furuset kirke etableres en kulturpark i 2009.På Grønland startede arbejdet med Elgsletta aktivitetspark i 2009.I Gamlebyen, øst for Gamlebyen gravlund, mellem Inges gate, Konows gate og Dyvekes vei, startede i april 2010 planlægning af en ny park på et område, som tidligere var udlagt til boliger.
forhaver i Parkkarreen ved Slottsparken (Henrik Ibsens gate 51 og 53, Inkognitogata 28, 28B, 30 og 32, Parkveien 53 og 57 og Colbjørnsens gate 2 og 4)
haverne på Abildsø Nordre (Enebakkveien 210), Ekely (Jarlsborgveien 14), Villa Damman (Havna allé 15) og Villa Grande (Huk aveny 56)Byantikvaren optog i 2008 en række parker på den gule liste som bevaringsværdige:
Alexander Kiellands plass, Ankerhagen, Bjølsenparken, Botanisk hage, Friggjordet, Frøyas have, Grünerhagen, Grønlands park – Botsparken, Gråbeinsletta, Kuba, Sophus Bugges plass (Bayern),
parkanlæg i Drammensveien 102C, E og F, ved Frøyas haveDesuden er Geitmyra skolehaver og nogle yderligere haver medtaget på listen: Abbedikollen, Arctanderbyen, Ekebergkleiva, Jordal, Madserud, Nedre Vettakollen med flere.
 (2010) Knut Are Tvedt Oslo byleksikon. Oslo: Kunnskapsforlaget. “Giver oversigt over areal i store parker på side 15 og omtale af hver enkelt park” ISBN 82-573-0815-3
Marius Røhne: Oslo kommunale parker og grønnanlegg 1810–1948. Oslo, Myhres papirindustri, 1967. Giver mange fakta, særlig grundig om kommunale beslutningsprocesser ved anlægget af hver enkelt park. Også god på parkpolitik i mellemkrigstiden.
Ida Fossum Tønnessen og Dagfinn Tveito (red.): Den grønne by. Oslo park- og idrettsvesen gjennom 75 år 1916–1991. Oslo, Grøndahl & Søn, Park- og idrettsvesenet og Det Norske Hageselskap, 1991. Indeholder temaartikler. Mangler register.
Magne Bruun: Norske hager gjennom tusen år. Oslo, Andresen & Butenschøn, 2007. 383 sider. ISBN 978-82-7694-210-1. Har et omfattende billedmateriale og giver indføring i havekunst i Norge. Information om havestilarter og om udviklingen af offentlige parker. Information om mere end 50 anlæg i Oslo.Tidsskrifter
Det gror mellom steinene. Nummer 2–3/2006 af Tobias, Byarkivets tidsskrift. Specialnummer om parker. Elleve artikler, med historiske kort og billeder. Artiklerne er udgivet enkeltvis i St. Halvard fra 2007
Lars Emil Hansen: 1800-tallets offentlige bypark: rekreasjon, underholdning og dannelse. I: Byminner, nr. 3/2007, side 3–17Kommunale dokumenter
Utkast til Kommunedelplan for torg og møteplasser. Plan- og bygningsetaten, 2007. (tilgået 27.11.2007)
Kommunedelplan 8. Grøntplan for Oslo. Plan- og bygningsetaten, 1993. Beskrivelse af landskabet og parkerne. Planlagt revideret i 2008 (tilgået 27.11.2007)
Forslag til grøntplan for Oslo. Plan- og bygningsetatens hjemmeside, 22. juni 2009. Indeholder ny og detaljeret registrering af alle grønne områder med kort og dækningskort for parker. Bilag om genåbning af elve og bække. Høringsutalelserne findes under menupunktet "Saksinnsyn", søg på grøntplan i feltet Fritekst (besøgt 4. august 2009)
Kommunedelplan Anlegg og områder for friluftsliv i Oslo. Handlingsprogram for 2005–2008. Oslo kommune, Friluftsetaten, 2005. 219 sider. Kun lidt omtale af parker, men statusbeskrivelse af genåpning af bækker og elve, fjorden og øerne som friluftsområde, og stier (besøgt 27.11.2007)
Miljø- og bærekraftstatus for Oslo. Rapportering på Byøkologisk program for årene 2002–2006. Oslo kommune, Friluftsetaten, 2007, opdatered 2010.
Handlingsprogrammet Oslo indre øst, 2006. (besøgt 27.11.2007). Giver information om mange projekter i parker og brug af attraktive parker som middel til at forbedre levekår.
Aktuelle dokumenter om Fjordbyen, blandt andet vedtagelsen i bystyret februar 2008, som beskriver planerne for Filipstad, Vippetangen, Alnas udløb og Ormsund
Reguleringsplan for Tiedemannsparken på Ensjø. Plan- og bygningsetaten, september 2006
Parker. Bymiljøetatens hjemmeside. Indeholder kort med information om alle parker og turveje som er grøntområder. (besøgt 6. september 2014)
Nasjonalbibliotekets hjemmeside. Billeder og alle typer skriftlige kilder. (besøgt 29. november 2007)
VisitOSLO. Oslo nest grønnest i verden. Hentet 2008-05-06.  "I en ny kåring af  verdens grønneste og mest miljøvenlige byer kommer Oslo på andenpladsen. […] Kåringen er gennemført af  Matthew E. Kahn og Fran Lostys for det amerikanske tidsskrift Reader's Digest."  (offentliggjort i november 2007-udgaven af Reader's Digest)LA-ikon
Parsifal er en opera i tre akter af Richard Wagner. Den er løst baseret på Wolfram von Eschenbachs Parzival, et epos fra det 13. århundrede om Arthurs ridder Parzival (Percival) og hans søgen efter hellige spyd, der var brugt til at stikke den korsfæstede med.
Wagner udtænkte først værket i april 1857, men det var først færdigt femogtyve år senere. Det skulle blive Wagners sidste afsluttede opera. Mens han komponerede den, havde han tanke på den særlige akustik i Bayreuth Festspielhaus, som han selv havde fået bygget. Parsifal blev først sat op på den anden festival i Bayreuth i 1882. Festspillene i Bayreuth havde eneret på Parsifal til 1903, hvor den blev opført på Metropolitan Opera i New York. 
Wagner kaldte ikke Parsifal en opera, men foretrak "ein Bühnenweihfestspiel", der kan oversættes til "et festspil til hellig indvielse af scenen". I Bayreuth er der tradition for, at der ikke er bifald efter første akt på grund af dens sakrale handling.
Wagner stavede riddernavnet Parsifal i stedet for Parzival, som han havde brugt frem til 1877. Det beror på fejletymologi: han troede, at ordet stammede fra Percival, der skulle komme fra det arabiske, Fal Parsi, der betyder "ren tåbe".
Wagner læste først Wolfram von Eschenbachs digt Parzival, da han var på kurophold i Marienbad i 1845. Efter at være stødt på Arthur Schopenhauers tanker om sinologi i 1854 i Über den Willen in der Natur blev Wagner interesseret i orientalsk filosofi, især i buddhisme. Han var inspireret af Eugène Burnoufs Introduction à l'histoire du buddhisme indien i 1855-1856. Ud af denne interesse opstod Die Sieger fra 1856, en skitse Wagner skrev til en opera baseret på en historie fra Buddhas liv. De temaer, som han senere udforskede i Parsifal som selvfornægtelse, reinkarnation, medfølelse og eksklusive sociale grupperinger, findes allerede i Die Sieger.Ifølge Wagners egen fremstilling i selvbiografien Mein Leben opstod ideen til Parsifal en langfredag formiddag i april 1857 i det lille sommerhus med navnet "Asyl" på Otto von Wesendoncks ejendom i Enge, en forstad til Zürich, som Wesendonck, en velhavende silkekøbmand og generøs mæcen, havde stillet til Wagners rådighed. Komponisten og hans hustru Minna var flyttet ind i hytten den 28. april: 
"... Langfredag vågnede jeg og fandt for første gang i dette hus, at solen skinnede stærkt: Den lille have lyste med grønne farver, fuglene sang, og til sidst kunne jeg sidde på taget og nyde den længe ønskede fred med dens løfterige budskaber. Fuld af denne følelse huskede jeg pludselig, at det var langfredag, og jeg mindede mig selv om den betydning, dette varsel allerede havde fået for mig, da jeg læste Wolframs Parzival. Siden opholdet i Marienbad [i sommeren i 1845], hvor jeg havde udtænkt Die Meistersinger von Nürnberg og Lohengrin, havde jeg ikke beskæftiget med det digt; nu slog dets ædle muligheder mig med overvældende kraft, og fra mine tanker om langfredag udtænkte jeg hurtigt et helt drama, som jeg lavede en grovskitse over med et par pennestrøg, idet jeg delte handlingen i tre akter".
Men som han senere indrømmede over for sin anden kone, Cosima Wagner, var denne gengivelse farvet af en vis kunstnerisk frihed: 
22. april 1879: "R[ichard] mindedes i dag de indtryk, som gav ham inspiration til hans "langfredagsmusik"; han grinte og sagde, at han havde tænkt ved sig selv, "Det er faktisk lige så langt ude som mine kærlighedsaffærer, for det var ikke engang langfredag – der var bare en behagelig stemning i naturen, som fik mig til at tænke, 'Sådan burde en langfredag være'".
Værket kan faktisk være udtænkt i Wesendoncks sommerhus i den sidste uge af april 1857, men det år faldt langfredag den 10. april, hvor Wagner med familie stadig boede på Zeltweg 13 i Zürich. Hvis prosaskitsen til værket, som Wagner nævner i Mein Leben, var nøjagtigt dateret (og de fleste af Wagners overleverede papirer er daterede), havde man kunnet løse problemet en gang for alle, men skitsen er desværre ikke overleveret. 
Wagner arbejdede ikke med Parsifal i de næste otte år, men afsluttede i stedet Tristan und Isolde og begyndte på Die Mestersinger von Nürnberg. Mellem den 27. og 30. august 1865 tog han så Parsifal op igen og lavede en prosaskitse til værket, som indeholdt en forholdsvis kort beskrivelse af handlingsgangen og en relativt detaljeret kommentar til dramaets personer og temaer. Men igen blev arbejdet droppet og tilsidesat i yderligere elleve og et halvt år. I løbet af denne tid brugte Wagners det meste af sin kreative energi på Der Ring des Nibelungen, som blev endeligt afsluttet i 1874 og fik sine første opførelser i Bayreuth i august 1876. Først da denne gigantiske opgave var fuldført, kunne Wagner finde tid til at koncentrere sig om Parsifal. Den 23. februar 1877 havde han tilendebragt en anden og mere omfattende prosaskitse til værket, og den 19. april samme år havde han omsat den i en libretto på vers (eller et "digt", som Wagner gerne kaldte sine libretti).I september 1877 begyndte han på musikken ved at skrive to komplette udkast til partituret fra start til slut. Det første af disse (kendt på tysk som Gesamtentwurf eller som det foreløbige udkast) blev skrevet med blyant i tre nodesystemer, et for stemmerne og to for instrumenterne. Det andet fuldstændige udkast (Orchesterskizze, orkesterskitsen) skrev han med blæk i tre, men til tider op til fem nodesystemer. Dette udkast var meget mere detaljeret end den første og var udarbejdet i betydelig grad med hensyn til instrumenteringen.Han begyndte arbejdet på det andet udkast den 25. september 1877, blot et par dage efter det første: Nu arbejdede Wagner gerne på begge udkast samtidig, idet han skiftede mellem de to, så der ikke gik for lang tid fra han havde konciperet musikken, til den blev udarbejdet i flere detaljer. Tredje akt i Gesamtentwurf blev afsluttet den 16. april 1879, Orchesterskizze den 26. i samme måned.  
Det fulde partitur (Partiturerstschrift) var sidste etape. Det blev skrevet med blæk og bestod af en renskrift af hele operaen med alle stemmer og instrumenter korrekt noteret i henhold til standardpraksis. Wagner komponerede én akt af Parsifal ad gangen og færdiggjorde Gesamtentwurf og Orchesterskizze for hver akt, inden han begyndte på Gesamtentwurf til næste akt. Da Orchesterskizze allerede indeholdt alle de kompositoriske enkeltheder, blev udarbejdelsen af Partiturerstschrift en mere rutinemæssig opgave, som han kunne gennemføre, når han havde tid. Det skete i august 1878 med hensyn til forspillet til første akt og august 1879 og 13. januar 1882 for resten af operaen.Parsifal var i øvrigt det eneste værk, Wagner nogensinde skrev, hvori der var musik for kontrafagot.
Den 12. november 1880 opførte Wagner forspillet privat for sin mæcen kong Ludvig 2. af Bayern på Hofteatret i München. Premieren på hele værket fandt sted i Bayreuther Festspielhaus i Bayreuth den 26. juli 1882 under ledelse af den tyske jødiske dirigent Hermann Levi. Kulisserne var tegnet af Max Brückner og Paul von Joukowsky efter anvisninger af Wagner. Gralssalen var inspireret af katedralen i Siena, som Wagner havde besøgt i 1880, mens Klingsors magiske have var inspireret af haverne ved Palazzo Rufolo i Ravello. I juli og august 1882 blev værket opført seksten gange i Bayreuth under Levi og Franz Fischer. Produktionen havde et orkester på 107 medlemmer, et kor på 135 og 23 solister (idet hovedrollerne var dobbelt besat). Ved den sidste af disse forestillinger overtog Wagner dirigentstokken fra Levi og dirigerede selv sidste scene i tredje akt fra orkestermellemspillet til slutningen.Ved de første opførelser af Parsifal betød problemer med at flytte kulisser ved overgangen fra mellem scene et og to i første akt, at orkestermellemspillet var færdigt, før Parsifal og Gurnemanz var kommet til gralshallen. Engelbert Humperdinck, der var produktionsassistent, tilføjede et par takter til musikken for dække dette hul. I de næste år blev problemet løst, og Humperdincks tilføjelser bliver ikke brugt.
I de første tyve år efter urpremieren fandt de eneste iscenesatte opførelser af Parsifal (bortset fra otte private forestillinger for Kong Ludwig 2. af Bayern i München i 1884 og 1885) sted i Bayreuther Festspielhaus, det sted, som Wagner havde skabt værket til. Wagner havde to grunde til at ønske, at Parsifal udelukkende blev spillet i Bayreuth. For det første ville han forhindre, at det udartede til »ren morskab« for operapublikummet. Kun i Bayreuth mente han, at hans værk kunne opføres på den af ham udtænkte måde – en tradition som hans kone, Cosima, opretholdt længe efter hans død. For det andet mente han, at operaen ville give en indtægt for hans familie efter hans død, hvis Bayreuth havde monopol.
Der blev dog givet mulighed for koncertante opførelser af operaen i forskellige byer efter Wagners død (fx London i 1884, New York i 1886 og Amsterdam i 1894), men sceniske opsætninger var der ikke tale om. 
Efter at en domstol havde afgjort, at Bayreuth ikke kunne forbyde forestillinger i USA, iscenesatte Metropolitan Opera i New York den komplette opera den 24. december 1903 med mange Bayreuth-uddannede sangere – til Wagnerfamiliens store fortrydelse. Cosima svarede igen ved at nægte sangere, der havde sunget i New York, at synge i Bayreuth. Der blev også sat uautoriserede forestillinger op i Amsterdam i 1905, 1906 og 1908. Bayreuths monopol sluttede den 1. januar 1914. Den første autoriserede opførelse blev sat op i Barcelona: den begyndte kl. 22.30, halvanden time før midnat den 31. december 1913, idet man udnyttede den tidsforskel, der var mellem Barcelona og Bayreuth. Interessen i Parsifal var så stor, at operaen blev opført på mere end 50 europæiske operahuse mellem den 1. januar og 1. august 1914.
I Bayreuth klapper publikum ikke ved slutningen af første akt, som det ellers er normalt ved operaopførelser. Denne tradition er resultatet af en misforståelse, da Wagner ved premieren udtrykte et ønske om at opretholde operaens alvorlige stemning. Efter megen bifald efter første og anden akt talte Wagner til publikum og sagde, at der ikke ville være fremkaldelser af sangerne, før forestillingen var slut. Dette forvirrede publikum, som var tavse, da operaen sluttede, indtil Wagner talte til dem igen og sagde, at det ikke ensbetydende med, at de ikke måtte klappe. Efter forestillingen klagede Wagner: "Nu ved jeg det ikke. Kunne de lide det eller ej?" Ved de følgende forestillinger mente nogle, at Wagner ikke havde ønsket bifald før slutningen, og der var derfor stilhed efter de to første akter. Til sidst blev det en Bayreuth-tradition, at der ikke var bifald efter første akt, men det var ikke Wagners idé. Faktisk råbte Wagner selv "Bravo!" i løbet af de første Bayreuth-forestillinger, da blomsterpigerne gjorde deres exit i anden akt, hvorefter andre andre medlemmer af publikum hyssede ad ham. På nogle teatre uden for Bayreuth er bifald og fremkaldelser normal praksis efter hver akt; andre større teatre, herunder Metropolitan Opera i New York, følger Bayreuths skik. 
Parsifal er en af de Wagner-operaer, der jævnligt opføres ved festspillene i Bayreuth, også i vore dage. Blandt de mere betydningsfulde produktioner fra 
efterkrigstiden er en opsætning fra 1951, der blev instrueret Wieland Wagner, komponistens sønnesøn. Ved de første festspil efter Anden Verdenskrig indførte han en radikal omfortolkning og opfattede ikke gralssalen eller blomsterpigernes sted som konkrete lokaliteter. I stedet blev lyseffekter og et absolut minimum af kulisser brugt til at supplere Wagners musik. Denne produktion var stærkt påvirket af af den schweiziske scenograf Adolphe Appias ideer. Reaktionen på Wieland Wagners produktion var stærk: Ernest Newman, Wagners biografist, beskrev det som "ikke kun den bedste Parsifal, jeg nogensinde har set og hørt, men en af de tre eller fire mest bevægende åndelige oplevelser i mit liv". Andre var rystede over, at Wagners scenografiske anvisninger ikke blev respekteret. Hans Knappertsbusch, der havde dirigeret forestillingerne, sagde, da han blev spurgt, hvordan han kunne acceptere en så skandaløs parodi, at han helt frem til generalprøven havde forestillet sig, at der ville komme kulissser på scenen. Knappertsbusch var især oprørt ved udeladelsen af duen som fredssymbol; den skulle være kommet til syne over Parsifals hoved ved slutningen af operaen – og Knappertsbusch hævdede i øvrigt, at den inspirerede ham til bedre opførelser. For at formilde sin dirigent fik Wieland indført en due, som skulle fires ned på en snor. Hvad Knappertsbusch ikke var klar over var, at Wieland havde gjort længden af snoren så tilpas lang, at dirigenten, men ikke publikum, kunne se duen. Wieland fortsatte med at ændre og forfine sin Bayreuth-produktion af Parsifal til sin død i 1966. 
Sted: Slottet Monsalvat i bjergene i det nordlige Spanien og Klingsor magiske palads i den sydlige del af Spanien.
I en skov nær slottet Monsalvat, hvor gralen og gralsridderne befinder sig, vækker Gurnemanz, den ældste gralsridder, sin unge væbner og beder en bøn sammen med ham. Han ser Amfortas, gralsriddernes konge, nærme sig med sit følge. Amfortas er blevet skadet af sit eget hellige spyd, og såret vil ikke hele. 
Gurnemanz spørger en ridder om nyt om kongens helbred. Ridderen svarer, at kongen har lidt i løbet af natten, og at han vil tage et tidligt bad i den hellige sø. Væbnerne beder Gurnemanz forklare, hvordan kongens skade kan blive helbredt, men han undviger deres spørgsmål. En vild kvinde, Kundry, styrter ind. Hun giver Gurnemanz et glas med balsam, som hun bragt hjem fra Arabien, og som kan lindre kongens smerter. Herefter kollapser hun af udmattelse. 
Amfortas bliver båret ind på en båre af gralsridderne. Han råber efter Gauwain, hvis forsøg på at lindre kongens smerter var slået fejl. Han får at vide, at denne ridder er taget af sted igen for at finde noget bedre. Idet han rejser sig lidt fra sit leje, siger kongen, at en sådan afrejse uden tilladelse ("Ohn' Urlaub?") netop er den slags impulsive handlinger, der førte ham ind i Klingsor rige, og til hans fald. Han får medicinen fra Gurnemanz og forsøger at takke Kundry, men hun svarer hurtigt, at tak ikke hjælper og opfordrer ham til at tage et bad. 
Amfortas forlader dem med sit følge. Væbnerne får øje på Kundry og spørger hende mistillidsfuldt ud. Efter et kort svar, bliver hun tavs. Gurnemanz fortæller dem, at Kundry har ofte hjulpet gralsridderne, men at hun kommer og går på uforudsigelige tidspunkter. Da han spørger direkte, hvorfor hun ikke bliver for at hjælpe, svarer hun: "Jeg hjælper aldrig!" ("Ich helfe nie!"). Væbnerne tror, at hun er en heks, og vrænger, at hvis hun gør så meget, hvorfor vil hun så ikke finde det hellige spyd for dem? Gurnemanz afslører, at denne gerning er bestemt for en anden. Amfortas, fortæller Gurnemanz, fik ansvaret for spyddet, men tabte det, da han blev forført af en uimodståeligt attraktiv kvinde på Klingsors ejendom. Klingsor greb spyddet og stak Amfortas: Dette sår forårsager Amfortas både lidelse og skam, og det vil aldrig hele af sig selv. 
Væbnerne vender tilbage fra kongens bad og fortælle Gurnemanz, at balsammen har lettet kongens lidelse. Gurnemanz' egne væbnere spørger, hvordan det kan være, at han kender Klingsor. Han fortæller dem højtideligt, hvordan både det hellige spyd, som blev stukket i siden på forløseren på korset, og den hellige gral, der opfangede hans blod, var kommet til Monsalvat, hvor de blev bevogtet af ridderne af den hellige gral under Titurels styre – Titurel er Amfortas' far. Klingsor havde længtes efter at slutte sig til ridderne, men var ude af stand til at holde urene tanker ude af sit sind. Han kastrerede sig selv, hvilket førte til hans bortvisning fra ordenen. Klingsor kom derefter i opposition til gralsridderne, lærte mørkekunster og erobrede dalen nedenfor Monsalvat, som han fyldte med smukke blomsterpiger, der skulle forføre gralsridderne og lede dem på afveje. Det var her, at Amfortas mistede det hellige spyd, som opbevarer det og endda vil forsøge også at få findre i gralen. Gurnemanz fortæller, hvordan Amfortas senere fik en vision, ifølge hvilken han skulle vente på en "ren tåbe, oplyst af medfølelse" ("Durch Mitleid wissend, der reine Tor"), som endelig ville kunne helbrede såret. 
I netop det øjeblik høres et råb fra ridderne ("Weh! Weh!"): en flyvende svane er blevet skudt ned. En ung mand er blevet pågrebet med en bue i hånden og et pilekogger på ryggen. Gurnemanz taler strengt til ham og siger, at dette er et helligt sted. Han spørger ham direkte, om det var ham, der skød, og knægten praler med, at han kan ramme alt, der flyver ("Im Fluge treff' ich was fliegt!") Gurnemanz spørger, hvad skade svanen havde gjort, og viser den unge mand dens livløse krop. Angerfuld brækker den unge mand nu sin bue og smider den til side. Gurnemanz spørger ham, hvorfor han er her, hvem hans far er, hvordan han fandt stedet og til sidst om hans navn. På hvert spørgsmål lyder drengens svar: "Det ved jeg ikke." Den ældste ridder sender sine væbnere væk for at hjælpe kongen og beder nu drengen fortælle, hvad han egentlig ved. Den unge mand siger, at han har en mor, Herzeleide, og at han selv lavede sin bue. Kundry har lyttet med, og nu fortæller hun dem, at denne drengs far var Gamuret, en ridder der blev dræbt i kamp, og også hvordan drengens mor havde forbudt sin søn at bruge et sværd, fordi hun frygtede, at han ville skulle møde samme skæbne som sin far. Nu erindrer den unge mand, at da han så riddere passere gennem sin skov, forlod han sit hjem og mor for at følge dem. Kundry ler og fortæller den unge mand, at da hun red forbi, så hun Herzeleide dø af sorg. Idet drengen hører dette, går han først på Kundry, men kollapser så i sorg. Kundry selv er nu træt og vil sove, men råber, at hun ikke må sove og ønsker, at hun aldrig igen ville vågne. Hun forsvinder ind i underskoven. 
Gurnemanz ved, at gralen kun fører de fromme til Monsalvat og opfordrer drengen til at overholde gralsritualet. Den unge ved ikke, hvad gralen er, men han bemærker, at da de går, synes Gurnemanz næsten ikke at bevæge sig, men alligevel at rejse langt. Gurnemanz siger, at i dette rige bliver tid til rum ("Zum Raum wird hier die Zeit"). Et orkestermellemspil leder over i anden scene. 
De ankommer til gralshallen, hvor ridderne er forsamlede for at modtage den hellige kommunion ("Zum Letzten Liebesmahle"). Titurels stemme høres, som beder sønnen, Amfortas, at afdække gralen. Amfortas er martret af skam og lidelse ("Wehvolles Erbe, dem ich verfallen"). Han vogter disse hellige relikvier, men er bukket under for fristelsen og har mistet spyddet: Han erklærer sig uværdig til sit embede. Han beder om tilgivelse ("Erbarmen!") men hører kun et løfte om den fremtidige forløsning ved en ren dåre. 
Da han hører Amfortas' udbrud, synes den unge mand, knuget i sit hjerte, at lide med ham. Ridderne og Titurel opfordrer Amfortas til at afdække gralen ("Enthüllet den Gral"), hvilket han endelig gør. Den mørke hal er nu badet i lyset fra gralen, mens ridderne spiser. Gurnemanz tilskynder den unge til at deltage, men han synes fortryllet og lytter ikke. Amfortas deltager ikke i ritualet, og da ceremonien slutter, kollapser han i smerte og bæres væk. Langsomt tømmes salen, så kun den unge mand og Gurnemanz, der spørger ham, om han har forstået, hvad han har set, er tilbage. Da den unge mand ikke kan svare, afviser Gurnemanz ham som en ren dåre og sender ham ud for at jage gæs, men advarer ham om at lade svanerne være. En stemme fra det høje gentager løfte, "Den rene dåre, oplyst af medfølelse".
Anden akt åbner på Klingsors magiske slot. Klingsor fremmaner Kundry, som han vækker af hendes søvn. Han kalder hende ved mange navne: Først tryllerinde, så helvedesrose, Herodias, Gundryggia og endelig Kundry. Hun er nu omdannet til en utroligt tiltrækkende kvinde, som da hun forførte Amfortas. Hun spotter Klingsors kyskhed, men hun kan ikke modstå hans magt. Klingsor bemærker, at Parsifal nærmer sig, og tilkalder sine fortryllede riddere for at bekæmpe drengen. Klingsor ser, at Parsifal overvinder ridderne, og de flygter. Klingsor ønsker hele ridderslægtens ødelæggelse. 
Klingsor ser denne unge mand komme ind i hans blomsterpigers have og kalder på Kundry, som skal opsøge drengen og forføre ham, men da han vender sig om, ser han ser, at Kundry allerede er gået. 
Den triumferende unge befinder sig i en vidunderlig have, omgivet af smukke og forførende blomsterpiger. De kalder på ham og glider tæt op ad ham, mens de dadler ham for at have såret deres elskere ("Komm, komm, holder Knabe!"). De kæmper og småskændes snart indbyrdes for at vinde hans hengivenhed for sig selv hver især, indtil han er lige ved at flygte, men så råber en stemme: "Parsifal!" Han erindrer nu, at dette navn er det navn, som hans mor brugte for ham, når hun dukkede op i hans drømme. Blomsterpigerne trækker sig tilbage fra ham og kalder ham en dåre, hvorefter de lader Parsifal og Kundry alene. 
Han undrer sig over, om denne have er en drøm, og spørger, hvordan det kan være, at Kundry kender hans navn. Kundry fortæller ham, at hun fik det at vide af hans mor ("Ich sah das Kind an seiner Mutter Brust"), som havde elsket ham og forsøgt at skærme ham mod at lide samme skæbne som hans far; moderen havde han opgivet, og hun var til sidst død af sorg. Hun åbenbarer meget af Parsifals historie overfor ham, og han angrer og beskylder sig selv for sin mors død. Han føler sig meget dum over at have glemt hende. Kundry siger, at denne erkendelse er det første tegn på forståelse, og at hun med et kys kan hjælpe ham med at forstå hans mors kærlighed. Som de kysser, viger Parsifal pludselig tilbage i smerte og skriger Amfortas' navn: Han føler den sårede konges smerter brænde i sig, og forstår nu Amfortas' lidelse under gralsceremonien ("Amfortas! Die Wunde! Die Wunde!") Fyldt af medfølelse afviser Parsifal nu Kundry. 
Rasende over at forførelsen har slået fejl fortæller Kundry Parsifal, at hvis han har  medfølelse for Amfortas, så må han også kunne føle med hende. Hun har været forbandet i århundreder, ude af stand til at hvile, fordi hun så Frelseren på korset og lo. Nu kan hun aldrig græde, kun grine; hun er blevet slave af Klingsor. Parsifal afviser hende igen, men så beder han hende føre sig til Amfortas. Hun beder ham om at blive hos sig i blot en time, hvorefter hun vil føre ham til Amfortas. Da han stadig nægter, forbander hun ham og ønsker, at han må vandre uden nogensinde at finde gralsriget, og hun råber til sin herre, at han skal hjælpe hende.
Klingsor kommer frem og kaster spyddet mod Parsifal, men det stopper i luften, lige over hans hoved. Parsifal tager det og slår korsets tegn. Klingsors slot smuldrer da, og da han forlader scenen, fortæller han Kundry, at hun ved, hvor hun kan finde ham igen. 
Tredje akt åbner som første akt på gralsriddernes ejendom, blot mange år senere. Gurnemanz er nu oppe i alderen og blev nedbøjet og grå. Han hører en klage nær sin eremithytte og opdager Kundry bevidstløs i budskadset, som han også havde gjort mange år før ("Sie! Wieder da!"). Han genopliver hende med vand fra den hellige kilde, men hun vil kun udtale ordet "tjene" ("Dienen"). Gurnemanz spekulerer på, om det har nogen betydning, at hun netop vender tilbage på denne dag. Idet han ser ind i skoven, opdager han en skikkelse nærme sig, bevæbnet og i fuld rustning. Den fremmede bærer en hjelm og eremitten kan derfor ikke se, hvem det er. Gurnemanz spørger ham, men får intet svar. Endelig fjerner den anden sin hjelm, og Gurnemanz genkender den yngling, der skød svanen, og erkender derefter med glæde, at det hellige spyd er blevet leveret tilbage. 
Parsifal fortæller om sit ønske om at vende tilbage til Amfortas ("Zu ihm, des tiefe Klagen"). Han fortæller om sin årelange vandren og om at han ikke kunne finde tilbage til gralen: Han havde ofte været tvunget at kæmpe, men aldrig svunget spyddet i kamp. Gurnemanz fortæller ham, at den forbandelse, der har forhindret Parsifal i at finde den rette vej, nu er blevet ophævet, at Amfortas i hans fravær aldrig har afdækket gralen, og at Titurel er død. Parsifal overvældes af anger og beskylder sig selv for denne tingenes tilstand. Gurnemanz fortæller ham, at Titurel denne dag skal begraves, og at Parsifal har et stort hverv at udføre. Kundry vasker Parsifals fødder, og Gurnemanz salver ham med vand fra den hellige kilde og forstår, at Parsifal er den rene dåre, oplyst gennem medfølelsen, og at han er den nye gralskonge.
Parsifal ser sig om og kommenterer engens skønhed. Gurnemanz forklarer, at det er langfredag, og at hele verden er blevet fornyet. Parsifal døber nu den grædende Kundry. Ringende klokker høres langt borte; Gurnemanz siger, at det er tid til at tage af sted ("Mittag: die Stund ist da. Gestatte, Herr, dass dein Knecht dich geleite!") De rejser mod gralsborgen, og et mørkt orkestermellemspil (Mittag) fører frem til riddernes højtidelige forsamling i anden scene. 
Inde på gralsborgen bringes Amfortas selv hen foran gralshelligdommen og Titurels kiste. Han udbryder for sin afdøde fars og beder om udfrielse af sine lidelser og ønsker blot at slutte sig til ham i døden ("Mein Vater! Hochgesegneter der Helden!") Gralsridderne opfordrer lidenskabeligt Amfortas til at afdække gralen for dem igen, men Amfortas siger i vildelse, at han aldrig igen vil vise gralen og kommanderer i stedet ridderne til at dræbe sig og bringe en ende på hans lidelse og den skam, han har bragt over ridderskabet. På dette tidspunkt træder Parsifal frem og siger, at kun et våben kan helbrede såret ("Nur eine Waffe taugt"): med spyddet rører han Amfortas' side, hvilket både helbreder og frigør ham. Han befaler, at gralen afdækkes. Idet alle tilstedeværende knæler, løses Kundry fra sin forbandelse og synker livløs til jorden, mens en hvid due kommer frem over hovedet på Parsifal.
Som Wagners sidste opera har Parsifal vist sig både indflydelsesrig og kontroversiel med sin brug af kristne symboler (gralen, spyddet, henvisninger til frelseren), der undertiden har betydet, at operaen nærmest blev betragtet som en religiøs rite. Wagner henviser dog aldrig eksplicit til Jesus i operaen, men foretrækker i stedet at referere til Der Erlöser" (frelseren). I sit essay Religion und Kunst beskrev Wagner selv brugen af det kristne billedsprog således:
"Når religionen bliver kunstig, har kunsten en pligt til at redde den. Kunst kan vise, at de symboler, som religionen vil have os til at tage bogstaveligt faktisk er symbolske. Kunst kan idealisere disse symboler og afsløre de dybe sandheder, de indeholder".
Friedrich Nietzsche, der oprindelig var en af Wagners fortalere, pegede på Parsifal som begrundelse for sit brud med Wagner; han begynder sit tredje essay "Was bedeuten asketische Ideale?" i Zur Genealogie der Moral med en grundig kritik af netop Parsifal. I "Nietzsche contra Wagner" skrev han desuden:
"Parsifal er et perfidt og hævngerrigt værk, et hemmeligt forsøg på at forgifte forudsætningerne for livet – et dårlig arbejde. Forkyndelsen af kyskhed er stadig en tilskyndelse til anti-natur: Jeg foragter alle, der ikke oplever Parsifal som et attentatforsøg på grundlæggende etik".
Trods dette angreb på operaens emne måtte Nietzsche også indrømme, at musikken var sublim: "Har Wagner nogensinde skrevet noget bedre?" skrev han i et brev til Peter Gast i 1887. Claude Debussy, der i de senere år var meget kritisk over for Wagner og hans indflydelse, kaldte operaen "et af de smukkeste mindesmærker i lyd, der nogensinde er rejst for musikkens fredfyldte herlighed". Gustav Mahler, der oplevede premieren, udtalte bagefter: "Da jeg kom ud af Festspielhaus, var jeg ude af stand til at ytre et ord; jeg vidste, at jeg havde oplevet den ypperste storhed og ypperste lidelse, og at denne oplevelse, hellig og ubesmittet, ville følge mig resten af mit liv".
Nogle ser racistiske eller antisemitistiske træk i operaen.Ifølge denne kritik skulle Parsifal være skrevet til støtte for de ideer, som Arthur de Gobineau udtrykte om den ariske race, idet figuren Parsifal skulle ses som den "renblodede" helt, der overvinder Klingsor, som kan fortolkes som en jødisk stereotyp, fordi han er modstander af de halv-kristne gralsriddere. Sådanne påstande er fortsat heftigt omdebatterede,, da der ikke er noget eksplicit i librettoen, der støtter dem. Wagner nævner aldrig noget sådant i sine mange skrifter, og heller ikke i Cosima Wagners dagbøger, der i mange detaljer beretter om Wagners tanker i løbet af de sidste 14 år af hans liv (med komposition og uropførelse af Parsifal) findes der støtte for disse påstande. Wagner mødtes kort første gang med Gobineau i 1876, men læste først hans Essai sur l'inégalité des races humaines i 1880. Wagner færdiggjorde librettoen til Parsifal i 1877, men de oprindelige udkast til historien går tilbage til 1857. På trods af denne kronologi omtales Gobineaus tanker alligevel ofte som en vigtig inspiration for Parsifal.Det hermed forbundne spørgsmål om, hvorvidt operaen indeholder et specifikt antisemitisk budskab er også omdiskuteret. Nogle af Wagners samtidige som fx Hans von Wolzogen og Ernest Newman, der har analyseret Parsifal i detaljer, kan ikke finde belæg for antisemitiske fortolkninger. Men kritikerne Paul Lindau og Max Nordbeck, som var til stede ved Parsifals premiere bemærkede i deres anmeldelser, at værket stemte overens med Wagners anti-jødiske holdninger. Senere kommentatorer fremhæver fortsat, hvad de opfatter som operaens antisemitiske træk og finder ligheder med antisemitiske passager fundet i Wagners skrifter og artikler. 
Dirigenten ved premieren var Hermann Levi, hofdirigent på operaen i München. Da kong Ludwig støttede opførelserne, blev en stor del af orkestret og dirigenten hentet fra operaen i München. Wagner gjorde indsigelse mod, at Parsifal skulle dirigeres af en jøde (Levis far var rabbiner). Wagner foreslog, at Levi skulle konvertere til kristendommen, men det afviste Levi. Wagner skrev så til kong Ludwig, at han havde besluttet at acceptere Levi, selv om han havde modtaget klager, hævdede han, over, at "dette det mest kristne af alle værker" skulle dirigeres af en jøde. Da kongen gav udtryk for sin tilfredshed med dette og svarede, at "alle mennesker er dybest set brødre", skrev Wagner til kongen, at han "ans[å] den jødiske race som den fødte fjende af ren menneskelighed og alt det, der var ædelt ved den".Under det nazistiske regime blev Parsifal fordømt som værende "ideologisk uacceptabel", og operaen blev ikke opført i Bayreuth i krigsårene. Det er sagt, at nazisterne de facto havde nedlagt forbud mod Parsifal. Operaen blev dog opført 23 gange på Deutsche Oper i Berlin mellem 1939 og 1942. Det antyder, at forbuddet ikke formelt var blevet indført.
Nogle forfattere som fx Bryan Magee ser Parsifal som Wagners sidste store udtryk for Schopenhauers filosofi. Parsifal kan helbrede Amfortas og udfri Kundry, fordi han viser medfølelse, som Schopenhauer så som det højeste udtryk for menneskelig moral. Desuden viser han medfølelse, selv hvor han står over for seksuel fristelse (anden akt, tredje scene). Ifølge Schopenhauer er den eneste flugt fra de altid nærværende fristelser i menneskers liv at fornægte sin vilje; overvindelse af seksuel fristelse er en særlig krævende form for viljesnægtelse. Når operaen ses i dette lys, fremstår Parsifal med dens fokus på "Mitleid" (medlidenhed) som en naturlig opfølgning på Tristan und Isolde, hvor Schopenhauers indflydelse måske er mere oplagt med dens fokus på "Sehnen" (længsel). Faktisk havde Wagner oprindelig til hensigt at inddrage Parsifal som person i tredje akt til Tristan und Isolde, men han opgav senere den idé.
Et ledemotiv er i musikalsk sammenhæng et tilbagevendende tema som forbinder et bestemt stykke musik med en bestemt person, sted eller idé. Wagner er den komponist, der oftest forbindes med ledemotiver, og Parsifal gør god brug af dem. Det skal bemærkes, at Wagner ikke specifikt identificerede eller benævnte ledemotiverne i partituret til Parsifal, skønt hans kone Cosima i sin dagbog nævner de udtalelser, han fremsatte om nogle af dem. Men Wagners tilhængere som Hans von Wolzogen, hvis guide til Parsifal udkom i 1882, skrev om og henviste til disse motiver, og de blev fremhævet i klaverudtog af partituret. Wagners egen reaktion på en sådan navngivning af motiver i partituret var dog væmmelse : "I sidste ende vil folk tro, at sådan noget vrøvl er mit forslag". Forspillet indfører to vigtige ledemotiver, normalt omtalt som "nadver-temaet" og "gralstemaet". Disse to optræder lige som Parsifals eget motiv gentagne gange i løbet af operaen. Andre som især Klingsor, Amfortas og "Eine Stimme", som synger det såkaldte "Tormotif" (tåbens motiv), har deres egne ledemotiver. Wagner lader et Dresden Amen repræsentere gralen; dette motiv er en række toner, som komponisten havde kendt siden sin barndom i Dresden. 
Mange musikteoretikere har brugt Parsifal som udgangspunkt for at udforske og analysere kromatik i slutningen af det 19. århundredes musik. Teoretikere som David Lewin og Richard Cohn har udforsket betydningen af visse klange og harmoniske progressioner for såvel strukturen som symbolikken i værket. De usædvanlige harmoniske progressioner i ledemotiverne, der strukturerer stykket, samt den udprægede kromatik i anden akt gør det til et vanskeligt stykke at analysere musikalsk. 
Som det er almindeligt i Wagners sene operaer, er Parsifal komponeret, så hver akt er en konstant strøm af musik, og derfor er der ingen selvstændige arier i operaen. En række orkesterstykker derfra er arrangeret af Wagner og figurerer fortsat i koncertrepertoiret. Forspillet til første akt opføres ofte alene eller sammen med et arrangement af "langfredagsmusikken" fra anden halvdel af tredje akts første scene. Kundrys lange solo i anden akt ("Ich sah das Kind") opføres lejlighedsvis ved koncerter lige som Amfortas' klage fra første akt ("Wehvolles Erbe"). 
Parsifal blev komponeret med specifik tanke for scenen i Bayreuth, og mange af de mest berømte indspilninger af operaen er netop live-optagelser fra dette operateater. I æraen før LP'en dirigerede Karl Muck uddrag fra operaen i Bayreuth, og disse optagelser betragtes stadig som nogle af de bedste indspilninger af operaen på plade (og de indeholder også den eneste lyddokumentation for de klokker, der blev bygget til værkets premiere, og som senere blev omsmeltet under Anden Verdenskrig). Hans Knappertsbusch var den dirigent, der var tættest forbundet med Parsifal i Bayreuth i efterkrigsårene, og de forestillinger han dirigerede i 1951 markerede genåbningen af festspillene efter Anden Verdenskrig. Disse historiske forestillinger blev indspillet og er tilgængelige fra pladeselskabet Teldec i mono:
1951 – Liveoptagelse dirigeret af Hans Knappertsbusch. George London (Amfortas), Arnold van Mill (Titurel), Ludwig Weber (Gurnemanz), Wolfgang Windgassen (Parsifal), Hermann Uhde (Klingsor), Martha Mödl (Kundry), Ruth Siewert (en stemme fra oven), Walther Fritz (gralsridder), Werner Faulhaber (gralsridder), Hanna Ludwig (væbner), Elfriede Wild (væbner), Günther Baldauf (væbner), Gerhard Stolze (væbner), Hildegard Schünemann (blomsterpige), Erika Zimmermann (blomsterpige), Hanna Ludwig (blomsterpige), Paula Brivkalne (blomsterpige), Maria Lacorn (blomsterpige), Elfriede Wild (blomsterpige). Chor und Orchester der Bayreuther Festspiele. Teldec.Knappertsbusch indspillede operaen igen for Philips i 1962 i stereo, og denne udgivelse er ofte blevet anset for at være den klassiske Parsifal-optagelsen. Der er også mange "uofficielle" live-optagelser fra Bayreuth, så næsten alle Knappertsbuschs Parsifal-opførelser er blevet bevaret for eftertiden. 
Blandt studieoptagelserne er de, der er dirigeret af Georg Solti, Herbert von Karajan og Daniel Barenboim (de to sidstnævnte i spidsen for Berliner Philharmoniker) blevet rost. Indspilningen af von Karajan blev stemt ind som "Record of the Year" i Gramophone Awards i 1981:
1981 – Studieoptagelse dirigeret af Herbert von Karajan. José van Dam (Amfortas), Victor von Halem (Titurel), Kurt Moll (Gurnemanz), Peter Hofmann (Parsifal), Siegmund Nimsgern (Klingsor), Dunja Vejzovic (Kundry), Claus H. Ahnsjö & Kurt Rydl (Gralsritter), Marion Lambriks & Anne Gjevang & Heiner Hopfner & Georg Tichy (Knappen), Hanna Schwarz (Eine Stimme), Barbara Hendricks & Janet Perry & Doris Soffel (1. Gruppe Blumenmädchen), Inga Nielsen & Audrey Michael & Rohangiz Yachmi (2. Gruppe Blumenmädchen). Chor der Deutschen Oper Berlin, Berliner Philharmoniker. Deutsche Grammophon.Også velanset er en optagelse af Parsifal under ledelse af Rafael Kubelík. Den blev oprindeligt lavet for Deutsche Grammophon, og er nu genudgivet af Arts Archives.:
1980 – Studieoptagelse dirigeret af Rafael Kubelik. Bernd Weikl (Amfortas), Matti Salminen (Titurel), Kurt Moll (Gurnemanz), James King (Parsifal), Franz Mazura (Klingsor), Yvonne Minton (Kundry), Julia Falk (en stemme fra oven), Norbert Orth (gralsridder), Roland Bracht (gralsridder), Regina Marheineke (væbner), Claudia Hellmann (væbner), Helmut Holzapfel (væbner), Karl Heinz Eichler (væbner), Lucia Popp (blomsterpige), Carmen Reppel (blomsterpige), Suzanne Sonnenschein (blomsterpige), Marianne Seibel (blomsterpige), Marga Schiml (blomsterpige), Doris Soffel (blomsterpige). Chor und Orchester der Bayreuther Festspiele. Teldec. Chor und Sinfonieorchester des Bayerischen Rundfunks.Ud over en række optagelser af Parsifal-forestillinger på DVD er operaen  filmatiseret af filminstruktøren Hans-Jürgen Syberberg.
Beckett, Lucy (1981): Richard Wagner: Parsifal, Cambridge University Press, ISBN 0-521-29662-5.
Burbidge, Peter & Sutton, Richard (Eds.) (1979). The Wagner Companion. Faber and Faber Ltd., London. ISBN 0-571-11450-4. 
Deathridge, John (2008): Wagner Beyond Good and Evil, Berkeley. ISBN 9780520254534.
Gregor-Dellin, Martin (1983): Richard Wagner: His Life, His Work, His Century. William Collins, ISBN 0-00-216669-0
Magee, Bryan (2002). The Tristan Chord. Owl Books, NY. ISBN 0-8050-7189-X.   (Britisk titel: Wagner and Philosophy,  Publisher Penguin Books Ltd, ISBN 0-14-029519-4)
Melitz, Leo (2001). The Opera Goer's Complete Guide. Best Books Ltd., London. ISBN 0-7222-6262-0. 
Newman, Ernest (1976): The Life of Richard Wagner (4 vols)., Cambridge. ISBN 0521291496
Millington, Barry (Ed.) (1992). The Wagner Compendium: A Guide to Wagner's Life and Music. Thames and Hudson Ltd., London. ISBN 0-02-871359-1. 
Thorau, Christian: Guides for Wagnerites: Leitmotifs and Wagnerian Listening. I Thomas S. Grey (red.): Wagner and His World (s. 133-150). Princeton og Oxford (2009) ISBN 9780691143668
Weiner, Marc A. (1997): Richard Wagner and the Anti-Semitic Imagination, Lincoln ISBN 0803297920.
Zelinsky, Hartmut (1982): Rettung ins Ungenaue. I Richard Wagner: Parsifal, red. Metzger og Riehn, München.
"Wagner Operas". En omfattende hjemmeside med fotografier fra opsætninger, plader, libretti, og lydfiler.
Richard Wagner – Parsifal. Et galleri med historiske postkort med motiver fra Richard Wagners operaer

For alternative betydninger, se Pederstrup. (Se også artikler, som begynder med Pederstrup)Pederstrup er en gammel hovedgård, som nævnes første gang i 1340. Gården ligger i Vesterborg Sogn, Lollands Nørre Herred, Maribo Amt, Lolland Kommune. Hovedbygningen er opført i 1813-1822 ved C.F. Hansen, ombygget i 1858 ved Ferdinand Meldahl  og muremester Christian Peder Wienberg  og ombygget igen i 1938-1940 ved Viggo Sten Møller. Hovedbygningen huser i dag Reventlow-Museet, der er under Museum Lolland-Falster, museet er oprettet i 1938 og avlsgården solgt fra i 1935.
Pederstrup hovedbygning har en park på 20 hektar mens Pederstrup avlsgård er på 204 hektar. Umiddelbart nord for ejendommen ligger Danmarks næststørste gravhøj; Kong Svends Høj.
Pederstrup bliver nævnt i skriftlige kilder første gange i 1340'erne. Oprindelig var der tale om en landsby. På daværende tidspunkt nævnes det, at gården blev ejet af drost Laurits Jonsen. Inden sin død i 1340 overdrog han Pederstrup samt en andre række gårde til Halsted Kloster, mod at de ville messe over ham efter hans død.
I 1354 skødede og oplod prioren i Halsted Kloster, Esbern, og hele konventet sammesteds kong Valdemar Atterdag alt deres gods i Pederstrup, Vesterborg Sogn, i Nørlunde og Birket med alt tilliggende. Pederstrup og Pederstrup Birk var der efter i omkring 200 år et len under Kronen, der imidlertid i kong Olufs tid var pantsat til Rikman von der Lanken. Godset blev indløst af Hr. Henrik Parow, der døde i 1389 ved Falkøping, og i 1410 indløste dronning Margrethe Pederstrup fra Hr. Peder Walkendorffs hustru og overdrog samme år lenet sammen med Krønge Len til Hr. Jens Grim. I 1502 var Hr. Markvard Rønnow lensmand på Pederstrup, derefter i en årrække Mikkel Brockenhuus og hans senere søn Jacob Brockenhuus.Den ældste del af bygningen som stadig står, er et hvælvet kælderrum i hovedbygningen, der er dateret til midten af 1500-tallet. På daværende tidspunkt var Pederstrup ejet af kronen og blev brugt som bolig til områdets lensmand.
I 1576 mageskiftede den daværende kong Frederik II gården til Stadager, der i dag kendes som Vennerslund. Herefter var gården i en periode ejet af af familien Venstermand. Gården var først ejet af Lage Vestermand, der døde i 1587 og blev efterfulgt af broderen Morten Vestermand. Han døde i 1610, og gården overgik der efter til broderdatteren Kirsten Venstermand, der var gift med Jørgen Grubbe. Hun døde i 1619. Pederstrup blev i 1624 solgt til Hans Grabow, en indvandret brandenburger, der døde i 1625, hvorefter gården overgik til dennes søn Joachim Grabow, og efter hans død i 1634 til hans sønner Hans og Vincents Grabow. I 1673 skødede H.V. von Harstall gården til hofmester Kai Rumohr. Senere tilhørte den overrentemester H. von Støcken, der døde i 1680.
I 1684 købte von Støckens svigersøn, geheimeråd Peder von Brandt Pederstrup af medarvingerne, og han opførte en ny hovedbygning i 2 stokværk samt oprettede herregården Skjelstofte med jorder fra Pederstrup. Hovedbygningens fundament fra denne tid er i vid udstrækning det Pederstrup man ser i dag. I kælderen på hovedbygningen er indmuret et tympanon med von Brandt og hustrus våbenskjold samt året 1686. Von Brandt tilføjede også yderligere jordområder til Pederstrup i form af gaver fra Christian V og opkøb af omkringliggende jorde. Den ældste have der kendes til på Pederstrup er en barokhave anlagt af von Brandt i slutningen af 1600-tallet. Von Brandt opførte også et stutteri i 1690'erne. Fra von Brandt anlagde stutteristalden, og frem til godset blev frasolgt har der været stutteri på gården. I denne periode fik gården også tillagt birkeret.
I 1725 solgte sønnen Skoubynacht Henrich Brandt Pederstrup sammen med Skjelstofte og et tilhørende jordegods på 122 tønder hartkorn samt bøndegod på 707 tønder hartkorn og tiende på 347 tønder hartkorn til Christian Ditlev greve Reventlow. Han var halvbror til Frederik IVs anden hustru Anna Sophie Reventlow. Fire år senere blev der oprettet et grevskab til Reventlow-slægtens besiddelser på Lolland. Fra 1741 kendes grevskabet under navnet Christianssæde, hvor Pederstrup fungerede som forpagtergård.C.D.F. Reventlow brugte meget tid på herregården, i sin tid som statsminister og efter at være blevet afskediget sine offentlige embeder i 1813 flyttede C.D.F. Reventlow tilbage til Pederstrup fra København sammen med sin hustru. Fra 1813 til 1822 ombyggede han hovedgården med arkitekt C.F. Hansen efter, hvad der formodes at måtte være, hans egne tegninger.Under C.D.F. Reventlows søn C.D. Reventlow blev der oprettet en gravplads i Theophili skov ved Vesterborg. Efterfølgende medlemmer af Reventlowfamilien er begravet her.
Ferdinand greve Reventlow tilføjede to tværfløje med hvert sit tårn til hovedbygningen i en ombygning i 1858 efter tegninger af Ferdinand Meldahl. Facaderne og tagformen blev også fornyet så det passede stilmæssigt med historicismen. Der blev også anlagt en ny park og en række gamle beboelseshuse blev revet ned.Som følge af lensafløsningen blev Reventlow-slægten nødt til at sælge Pederstrup i 1930'erne. Avlsgården blev solgt i 1935 og indboet blev solgt på auktion] i 1936. To år senere, i 1938, blev hovedbygningen indrettet som museum for C.D.F. Reventlow i anledning af 150 året for stavnsbåndets ophævelse. Hovedbygningen blev tilbageført til empire-stil, hvorfor tilbygningerne foretaget i 1858 blev fjernet. Dette blev foretaget af Viggo Sten Møller. Under en renovation i 1980 blev der foretaget yderligere ændringer, der skulle føre bygningen tilbage til 1822.Fra 1939 blev stutteristalden brugt til Pederstrup Kro efter en ombygning, der skete i forbindelse med tilbageførslen af hovedbygningen til empire-hus. Krostuen blev udvidet i 1954 endnu engang efter tegning af Viggo Sten Møller og igen i 1963. Kroen er i dag lukket, men bygningen er siden blevet renoveret i 1980'erne og igen i 2012, hvorefter bygningen skal bruges til udstilling.
Pederstrup bruges i dag til museum for C.D.F. Reventlow som en del af Museum Lolland-Falster. Udover bygningen selv, der er tilbageført til C.D.F. Reventlows tid, består udstillingen af møbler, portrætter og flere personlige genstande, der har tilknytning til ham og perioden han levede i, samt landboreformerne Museet har desuden særudstillinger om bl.a. familien Reventlow og herregårde. I 2017 besøgt 19.281 personer museet.
J.P. Trap: Danmark 3.udgave; 3. Udgave 3. Bind: Bornholms, Maribo, Odense og Svendborg Amter; København 1899; s. 206

Det periodiske system er en tabelarrangering af grundstofferne, ordnet efter deres atomnumre (antal protoner), elektronkonfigurationer og gennemgående kemiske egenskaber. Denne ordning viser periodiske tendenser, såsom elementer med lignende opførsel i samme søjle. Det viser også fire rektangulære blokke med omtrentligt ens kemiske egenskaber. Generelt gælder det indenfor enhver række, at metallerne er i venstre side og ikkemetallerne er i højre side.
Rækkerne i systemet kaldes perioder; søjlerne kaldes grupper. Seks grupper har navne såvel som numre: for eksempel kaldes gruppe 17-grundstoffer for halogener og gruppe 18-grundstoffer for ædelgasser. Det periodiske system kan bruges til at udlede forholdene mellem grundstoffernes egenskaber og forudsige egenskaberne for nye grundstoffer, der endnu ikke er blevet opdaget eller syntetiseret. Det periodiske system er et nyttigt framework til analyse af kemisk opførsel og bruges bredt indenfor kemi og andre videnskaber.
Dmitrij Mendelejev udgav i 1869 det første anerkendte periodiske system. Han udviklede sit system for at illustrere de periodiske tendenser i egenskaberne blandt de dengang kendte grundstoffer. Mendelejev forudsagde også nogle egenskaber for dengang ukendte grundstoffer, som han forventede ville udfylde nogle huller i hans system. De fleste af hans forudsigelser blev bevist at være korrekte, da de pågældende grundstoffer efterfølgende blev opdaget. Mendelejevs periodiske system er sidenhen blevet udvidet og forfinet i takt med opdagelsen eller syntetiseringen af flere nye grundstoffer og udviklingen af nye teoretiske modeller til at forklare kemisk opførsel.
Alle grundstofferne fra atomnummer 1 (hydrogen) til 118 (oganesson) er blevet opdaget eller syntetiseret. De seneste tilføjelser (grundstof 113, 115, 117 og 118) blev bekræftet af IUPAC 30. december 2015. De første 94 grundstoffer eksisterer naturligt, selvom nogle kun findes i spormængder og blev syntetiseret i laboratorier, før de blev fundet i naturen. Grundstofferne med atomnumrene 95 til 118 er kun blevet syntetiseret i laboratorier eller kernereaktorer. Flere syntetiske radionuklider af naturligt forekommende grundstoffer er også blevet produceret i laboratorier. Der forsøges aktivt at syntetisere grundstoffer med højere atomnumre. 
Hvert grundstof har et unikt atomnummer (Z), der repræsenterer antallet af protoner i dets kerne. De fleste grundstoffer har forskellige antal neutroner blandt de forskellige atomer. Disse varianter kaldes isotoper. For eksempel har carbon tre naturligt forekommende isotoper: alle dets atomer har seks protoner, og de fleste har også seks neutroner, men omkring 1% har syv neutroner, og en meget lille andel har otte neutroner. Isotoper separeres aldrig i det periodiske system; de grupperes altid sammen under et enkelt grundstof. Grundstoffer uden stabile isotoper har deres mindst ustabile isotopers atommasser vist i parentes.I standardudgaven af det periodiske system opføres grundstofferne efter stigende atomnummer (antallet af protoner i et atoms kerne). En ny række (kaldet en periode) påbegyndes når en ny elektronskal får sin første elektron. Søjler (grupper) afgøres af atomets elektronkonfiguration; grundstoffer med det samme antal elektroner i en bestemt underskal placeres i den samme gruppe (oxygen og selenium er eksempelvis i samme gruppe fordi de begge har fire elektroner i den yderste p-underskal). Grundstoffer med lignende kemiske egenskaber placeres generelt i den samme gruppe i det periodiske system, selvom grundstofferne i f-blokken, og til en vis grad i d-blokken, ofte også deler egenskaber med andre grundstoffer i samme periode. Det er derfor relativt let at forudsige et grundstofs kemiske egenskaber hvis man kender egenskaberne for de grundstoffer, der omgiver det.Pr. 2016 har det periodiske system 118 bekræftede grundstoffer, fra grundstof 1 (hydrogen) til 118 (ununoctium). Grundstofferne 113, 115, 117 og 118 blev officielt bekræftet af International Union of Pure and Applied Chemistry (IUPAC) i december 2015. Deres foreslåede navne, hhv. nihonium (Nh), moscovium (Mc), tennessine (Ts) og oganesson (Og), blev bekendtgjort af IUPAC i juni 2016. Disse navne vil ikke blive formelt godkendt før efter den fem-måneder-lange periode for offentlige kommentarer slutter i november 2016. Indtil da identificeres de formel ved deres atomnummer (f.eks. "grundstof 113"), eller ved deres midlertidige systematiske navne ("ununtrium", symbol "Uut").De første 94 grundstoffer forekommer naturligt; de resterende 24, americium til ununoctium (95–118), er menneskeskabte. Af de 94 naturligt forekommende grundstoffer er 84 primordiale og 10 forekommer kun i primordiale grundstoffers henfaldskæder.
En gruppe eller familie er en lodret søjle i det periodiske system. Grupper har normalt mere signifikante periodiske tendenser end perioder og blokke. Moderne kvantemekaniske teorier om atomstruktur forklarer gruppetendenser ved at foreslå, at grundstoffer indenfor samme gruppe generelt har de samme elektronkonfigurationer i deres valensskal. Som konsekvens heraf har grundstofferne i samme gruppe en tendens til at have en del kemi til fælles, og udviser klare tendenser i egenskaber med stigende atomnummer. I nogle dele af det periodiske system, såsom d-blokken og f-blokken, kan de vandrette ligheder dog være lige så vigtige, hvis ikke vigtigere, end de lodrette ligheder.Som følge af en international navngivningskonvention er grupperne nummereret fra 1 til 18, fra den yderste venstre søjle (alkalimetallerne) til den yderste højre søjle (ædelgasserne). De var tidligere nummereret i romertal. I USA blev romertallene fulgt af enten et "A", hvis gruppen var i s-blokken eller p-blokken, eller et "B" hvis gruppen var i d-blokken. Romertallene svarede til det sidste tal i den moderne navngivningskonvention (dvs. gruppe 4 var gruppe IVB, og gruppe 14 var gruppe IVA). I Europa var bogstaverne lignende, bortset fra at "A" blev brugt hvis gruppen var før gruppe 10, og "B" blev brugt for grupper fra og med gruppe 10. Herudover blev gruppe 8, 9 og 10 oprindeligt set som en enkelt, tredobbelt gruppe, der på begge notationsformer var kendt som gruppe VIII. I 1988 blev det nye IUPAC-navngivningssystem taget i anvendelse, og de gamle gruppenavne blev betragtet som forældede.Nogle af disse grupper har fået trivialnavne, selvom nogle af disse sjældent anvendes. Gruppe 3–10 har ingen trivialnavne, og omtales kun ved deres gruppenummer eller ved navnet på det første grundstof i gruppen (såsom "scandiumgruppen" for gruppe 3), da de udviser færre ligheder og/eller lodrette tendenser.Grundstoffer i den samme gruppe har en tendens til at udvise mønstre i atomradius, ioniseringsenergi og elektronegativitet. Grundstoffernes atomradius øges fra toppen af gruppen og til bunden. Da der er flere fyldte energiniveauer, findes valenselektroner længere fra kernen. Fra toppen og ned har hvert på hinanden følgende grundstof en lavere ioniseringsenergi, da det er lettere at fjerne en elektron idet atomerne er mindre stramt bundet. På samme måde har en gruppe fra toppen og ned en aftagende elektronegativitet på grund af en øget afstand mellem valenselektroner og kernen. Der er dog undtagelser fra disse tendenser - et eksempel på dette er i gruppe 11, hvor elektronegativitet øges jo længere ned i gruppen man kommer.
En periode er en vandret række i det periodiske system. Selvom grupper generelt har større periodiske tendenser, er der regioner hvor vandrette tendenser er mere udtalte end de lodrette gruppetendenser, såsom f-blokken, hvor lanthanider og actinider danner to betydelige grundstof-rækker.Grundstoffer i den samme periode viser tendenser i atomradius, ioniseringsenergi, elektronaffinitet og elektronegativitet. Fra venstre mod højre daler atomradius normalt henover en periode. Dette sker fordi hvert følgende grundstof har en tilføjet proton og elektron, hvilket får elektronerne til at blive trukket tættere til kernen. Denne formindskelse af atomradiussen får også ioniseringsenergien til at stige, når man bevæger sig fra venstre mod højre i en periode. Jo strammere bundet et grundstof er, desto mere energi kræves for at fjerne en elektron. Elektronegativitet stiger på samme måde som ioniseringsenergi, på grund af det træk, der udøves på elektronerne af kernen. Elektronaffinitet viser også en lille tendens henover en periode. Metaller (den venstre side af en periode) har generelt en lavere elektronaffinitet end ikkemetaller (den højre side af en periode), med undtagelse af ædelgasserne.
Specifikke regioner af det periodiske system kan omtales som blokke efter den sekvens hvori grundstoffernes elektronskaller fyldes. Hver blok er navngivet efter den underskal hvori den "sidste" elektron teoretisk befinder sig. s-blokken består af de to første grupper (alkalimetaller og jordalkalimetaller) plus hydrogen og helium. p-blokken består af de sidste seks grupper, som er gruppe 13 til 18 i IUPAC-gruppenummereringen og indeholder, blandt andre grundstoffer, alle halvmetallerne. d-blokken består af gruppe 3 til 12 og indeholder alle overgangsmetallerne. f-blokken, der ofte vises under resten af det periodiske system, har ingen gruppenumre, og består af lanthanider og actinider.
Grundstofferne kan klassificeres i de tre store kategorier metaller, halvmetaller og ikkemetaller i henhold til deres delte fysiske og kemiske egenskaber. Metaller er generelt skinnende, stærkt ledende faste stoffer, der danner legeringer med hinanden og saltlignende ioniske forbindelser med ikkemetaller (bortset fra ædelgasserne). Størstedelen af ikkemetaller er farvede eller farveløse isolerende gasser; ikkemetaller, der danner forbindelser med andre ikkemetaller gør det ved kovalente bindinger. Mellem metaller og ikkemetaller står halvmetaller, som har mellemliggende eller blandede egenskaber.Metaller og ikkemetaller kan yderligere klassificeres i underkategorier, der viser en gradering fra metalliske til ikkemetalliske egenskaber, når man går fra venstre mod højre i rækkerne. Metallerne underopdeles i de stærkt reaktive alkalimetaller, de mindre reaktive jordalkalimetaller, lanthanider (også kaldet "jordmetaller") og actinider, de arketypiske overgangsmetaller og til slut de fysisk og kemisk svage post-overgangsmetaller (også blot kaldet "andre metaller"). Ikkemetallerne er blot opdelt i de polyatomiske ikkemetaller, der viser nogle gryende metalliske egenskaber idet de grænser op til halvmetallerne; de diatomiske ikkemetaller, der hovedsageligt er ikkemetalliske; og de monatomiske ædelgasser, som er ikkemetalliske og næsten fuldstændig inaktive. Somme tider anvendes også specialiserede grupperinger, såsom varmebestandige metaller (også kaldet "refraktære" eller "ildfaste" metaller) og ædelmetaller.Placeringen af grundstofferne i kategorier og underkategorier baseret på delte egenskaber er ikke en perfekt videnskab. Der findes et spektrum af egenskaber indenfor hver kategori, og det er ikke svært at se overlappende grænser. For eksempel klassificeres beryllium som et jordalkalimetal på trods af at dets amfotere kemi og tendens til hovedsageligt at danne kovalente bindinger begge er egenskaber, der normalt forbindes med kemisk svage eller post-overgangsmetaller. Radon klassificeres som et ikkemetal og en ædelgas, på trods af at det har en del kationisk kemi, som er mere karakteristisk for et metal.
Elektronkonfigurationen, eller organiseringen af elektroner i kredsløb omkring neutrale atomer, viser et tilbagevendende mønster eller periodicitet. Elektronerne fylder en række elektronskaller (nummereret skal 1, skal 2 og så videre). Hver skal består af en eller flere underskaller (navngivet s, p, d, f og g). Efterhånden som atomnummeret stiger fylder elektroner progressivt mere eller mindre i disse skaller og underskaller, ifølge Madelung-reglen eller energiopstillingsreglen. Neons elektronkonfiguration er for eksempel 1s2 2s2 2p6. Neon har et atomnummer på ti, og har dermed to elektroner i den første skal og otte elektroner i den anden skal — to i s-underskallen og seks i p-underskallen. I det periodiske system svarer påbegyndelsen af en ny periode til den første gang en elektron placeres i en ny skal. Disse positioner besættes af hydrogen og alkalimetallerne.
Da et grundstofs egenskaber hovedsageligt afgøres af dets elektronkonfiguration udviser grundstoffernes egenskaber ligeledes tilbagevendende mønstre eller periodisk opførsel. Denne "periodicitet" (hyppighed) blandt egenskaberne blev bemærket af Johann Wolfgang Döbereiner i 1800-tallet, længe før Niels Bohr udviklede den underliggende teori, og førte til etableringen af den periodiske lov.
Atomradiusser varierer på forudsigelig og forklarlig måde henover det periodiske system. For eksempel mindskes radius generelt henover hver periode i systemet, fra alkalimetallerne til ædelgasserne; og stiger efterhånden som man bevæger sig nedad i hver gruppe. Radius stiger skarpt mellem ædelgassen i slutningen af hver periode og alkalimetallet i begyndelsen af den næste periode. Disse tendenser i atomradius (og diverse andre kemiske og fysiske egenskaber ved grundstofferne) kan forklares ved elektronskalsteorien om atomerne; de var vigtige beviser for udviklingen af bekræftelsen af kvanteteori.Elektronerne i 4f-underskallen, som fyldes progressivt fra cerium (grundstof 58) til ytterbium (grundstof 70), er ikke synderligt effektive til at skærme den voksende atomladning fra de yderliggende underskaller. Grundstofferne, der følger øjeblikkeligt efter lanthaniderne har atomradiusser, der er mindre end forventet og som er næsten identiske med atomradius på de grundstoffer, der ligger umiddelbart over dem. Således har hafnium næsten den samme atomradius (og kemi) som zirconium og tantalum har en atomradius, der minder om niobiums, etc. Dette kendes som lanthanidkontraktionen. Lanthanidkontraktionens effekt kan ses helt op til platin (grundstof 78), hvorefter den maskeres af en relativistisk effekt, der kendes som de inaktive elektronpars effekt. d-blok-kontraktionen, som er en lignende effekt mellem d-blokken og p-blokken, er mindre udtalt end lanthanidkontraktionen, men skyldes lignende omstændigheder.
Den første ioniseringsenergi er den energi, der kræves for at fjerne en elektron fra et atom, den anden ioniseringsenergi er den energi der kræves for at fjerne et andet elektron fra atomet, og så videre. For ethvert givent atom stiger de ioniseringsenergierne i takt med graden af ionisering. I magnesiums tilfælde er den første ioniseringsenergi for eksempel 738 kJ/mol og den anden er 1450 kJ/mol. Elektroner i de tættere kredsløb oplever større elektrostatisk tiltrækningskraft; derfor kræver deres fjernelse i stigende grad mere energi. Ioniseringsenergi bliver større jo længere op mod øverste højre hjørne af det periodiske system man befinder sig.Store spring i de successive molære ioniseringsenergier sker når man fjerner en elektron fra en ædelgas' komplette elektronskalskonfiguration. I magnesiums tilfælde svarer de to første molære ioniseringsenergier, nævnt ovenfor, til at fjerne de to 3s-elektroner, og den tredje ioniseringsenergi er en langt større 7730 kJ/mol, for fjernelsen af en 2p-elektron fra Mg2+'s meget stabile, neon-lignende konfiguration. Lignende spring sker i ioniseringsenergierne hos andre atomer på tredje-række.
Elektronegativitet er et atoms tendens til at tiltrække elektroner. Et atoms elektronegativitet påvirkes både af dets atomnummer og afstanden mellem valenselektronerne og kernen. Jo højere elektronegativitet et grundstof har, desto mere tiltrækker det elektroner. Det blev for første gang foreslået af Linus Pauling i 1932. Generelt øges elektronegativitet når man går fra venstre mod højre i en periode, og daler jo længere ned man kommer i en gruppe. Af den grund er fluor det mest elektronegative af alle grundstofferne, mens cæsium er det mindst elektronegative, i det mindste blandt de grundstoffer som der findes omfattende data om.Der findes dog nogle undtagelser fra denne generelle regel. Gallium og germanium har højere elektronegativitet end henholdsvis aluminium og silicium på grund af d-blok-kontraktionen. Grundstoffer i den fjerde periode umiddelbart efter den første række af overgangsmetallerne har usædvanligt små atomradiusser idet  3d-elektronerne ikke effektivt skærmer den øgede kerneladning, og mindre atomstørrelse korrelerer med højere elektronegativitet. Blys usædvanligt høje elektronegativitet, især når det sammenlignes med thallium og bismuth, lader til at være et resultat af dataselektion (og datatilgængelighed) — andre udregningsmetoder end Pauling-metoden viser de normale periodiske tendenser for disse grundstoffer.
Et atoms elektronaffinitet er den mængde energi, der frigives når et elektron tilføjes til et neutralt atom for at danne en negativ ion. Selvom elektronaffinitet varierer voldsomt kan der dog ses nogle mønstre. Generelt set har ikkemetallerne flere positive elektronaffinitetsværdier end metallerne. Klor er det grundstof der stærkest tiltrækker en ekstra elektron. Ædelgassernes elektronaffiniteter er ikke blevet målt afgørende, så de kan muligvis have let negative værdier.Elektronaffinitet stiger generelt henover en periode. Dette skyldes påfyldningen af atomets valensskal; et gruppe 17-atom frigiver mere energi end et gruppe 1-atom ved modtagelsen af et elektron, fordi det opnår en fyldt valensskal og derfor er mere stabilt.Man kunne forvente en dalende elektronaffinitet efterhånden som man gik ned ad en gruppe, idet det nytilkomne elektron ville komme ind i et kredsløb, der ligger længere væk fra kernen, derfor ville være mindre tiltrukket af kernen og ville frigive mindre energi når det blev tilføjet. Imidlertid viser det sig, når man kører nedover en gruppe, at omkring en tredjedel af grundstommerne er anormale, og tungere grundstoffer har højere elektronaffiniteter end deres lettere kongener. Dette skyldes overordnet d- og f-elektronernes ringe skærmning. Et fælles fald i elektronaffinitet ses kun i gruppe 1-atomer.
Jo lavere ioniseringsenergi, elektronegativitet og elektronaffinitet, desto mere metallisk er et grundstof. Vice versa betyder en ikkemetallisk karakter en stigning i disse værdier. På grund af disse tre egenskabers periodiske tendenser, har metallisk karakter en tendens til at dale idet man bevæger sig henover en periode, og at stige idet man bevæger sig nedover en gruppe - dog med nogle uregelmæssigheder, der hovedsageligt skyldes dårlig skærmning af kernen fra d- og f-elektroner, samt relativistiske effekter. Således befinder de mest metalliske grundstoffer (såsom cæsium og francium) sig nederst til venstre i det traditionelle periodiske system, mens de mest ikkemetalliske grundstoffer (oxygen, fluor, klor) befinder sig øverst til højre. Kombinationen af vandrette og lodrette tendenser i metallisk karakter forklarer den trappeformede opdeling mellem metaller og ikkemetaller, der findes på nogle udgaver af det periodiske system, samt den praksis at man somme tider kategoriserer flere grundstoffer langs den linje, samt grundstofferne ved siden af disse, som halvmetaller.
I 1789 udgav Antoine Lavoisier en liste over 33 kemiske elementer, som han grupperede i gasser, metaller, ikkemetaller og de sjældne jordarters metaller. Kemikere brugte det følgende århundrede på at søge efter en mere præcis klassifikationsordning. I 1829 bemærkede Johann Wolfgang Döbereiner at mange af grundstofferne kunne grupperes i triader baseret på deres kemiske egenskaber. Lithium, natrium og kalium blev for eksempel grupperet sammen i en triade som bløde, reaktive metaller. Döbereiner bemærkede også at, når de blev arrangeret efter atomvægt, svarede det andet element i hver triade omtrent til gennemsnittet af det første og tredje; dette blev kendt som triadeloven. Den tyske kemiker Leopold Gmelin arbejdede videre med dette system, og i 1843 havde han identificeret ti triader, tre grupper af fire, samt en gruppe af fem. Jean-Baptiste Dumas udgav i 1857 værker, der beskrev forholdet mellem forskellige grupper af metaller. Selvom forskellige kemikere var i stand til at identificere forholdene mellem små grupper af grundstoffer, manglede der stadig en ordning, der kunne omfatte dem alle.I 1857 bemærkede den tyske kemiker August Kekulé at carbon ofte har fire andre atomer bundet til det. Methan har for eksempel et carbonatom og fire hydrogenatomer. Dette koncept blev senere kendt som valens; forskellige grundstoffer binder med forskelligt antal atomer.I 1862 udgav Alexandre-Emile Béguyer de Chancourtois, en fransk geolog, en tidlig form for periodisk system, som han kaldte den telluriske helix eller skrue. Han var den første person til at bemærke grundstoffernes periodicitet. Idet de Chancourtois arrangerede grundstofferne i en spiral på en cylinder efter stigende atomvægt, var han i stand til at vise at grundstoffer med lignende egenskaber fremkom med regelmæssige intervaller. Hans kortlægning inkluderede ikke kun grundstoffer, men også nogle ioner og forbindelser. Det anvendte derudover geologiske snarere end kemiske begreber, og inkluderede ikke et diagram; som resultat heraf blev det i det store ignoreret frem til Dmitrij Mendelejevs værk.I 1864 udgav Julius Lothar Meyer, en tysk kemiker, et system med 44 grundstoffer arrangeret efter valens. Systemet viste at grundstoffer med lignende egenskaber ofte delte den samme valens. Omtrent samtidig udgav William Odling, en engelsk kemiker, en ordning af 57 grundstoffer, ordnet på basis af deres atomvægt. Han bemærkede, omend med nogle uregelmæssigheder og huller, at der lod til at være en periodicitet af atomvægt blandt grundstofferne, og at dette stemte overens med deres normale grupperinger. Odling antydede idéen om en periodisk lov, men undersølte ikke muligheden nærmere. Han foreslog efterfølgende (i 1870) en valensbaseret klassifikation af grundstofferne.
Den engelske kemiker John Newlands producerede en række afhandlinger fra 1863 til 1866, hvori han bemærkede at når grundstofferne blev opstillet efter stigende atomvægt kunne man se ens fysiske og kemiske egenskaber vende tilbage ved et interval på otte; han sammenlignede denne periodicitet med musikkens oktaver. Denne såkaldte "oktavlov" blev dog latterliggjort af Newlands' samtidige, og Chemical Society nægtede at udgive hans værk. Newlands var dog alligevel i stand til at udarbejde en tabel over grundstofferne, og bruge den til at forudsige eksistensen af manglende grundstoffer, såsom germanium. Chemical Society anerkendte først hans opdagelsers betydning fem år efter de anerkendte Mendelejev.I 1867 udgav Gustavus Hinrichs, en danskfødt kemiker fra USA, et spiralformet periodsik system baseret på atomare spektre og vægt, samt kemiske ligheder. Hans værk blev betragtet som idiosynkratisk, demonstrativt og unødigt kringlet, hvilket kan have medvirket til samtidens modstand mod det.
Den russiske kemiprofessor Dmitrij Mendelejev og den tyske kemiker Julius Lothar Meyer udgav uafhængigt af hinanden deres periodiske systemer i henholdsvis 1869 og 1870. Mendelejevs system var hans første udgivne udgave, mens Meyers var en udvidet version af Meyers egne system fra 1864. De konstruerede begge deres systemer ved at liste grundstofferne i rækker eller søjler efter atomvægt, og startede en ny række eller søjle hver gang grundstoffernes elementer begyndte at gå igen.Mendelejevs system blev bredt anerkendt og accepteret, hvilket særligt skyldtes to beslutninger han traf: For det første efterlod han huller i systemet når det lod til at det tilsvarende grundstof endnu ikke var blevet opdaget. Mendelejev var ikke den første kemiker med den tilgang, men han var den første der blev anerkendt for at bruge tendenserne i sit periodiske system til at forudsige egenskaberne på de manglende grundstoffer, såsom gallium og germanium. For det andet ignorerede han til tider den orden som atomvægten indikerede, og byttede rundt på tilstødende grundstoffer, såsom tellur og jod, for bedre at klassificere dem i kemiske familier. Senere, i 1913, afgjorde Henry Moseley atomladningens eksperimentelle værdier, eller hvert grundstofs atomnummer, og viste at Mendelejevs opstilling faktisk svarede til rækkefølgen ved opstilling efter stigende atomnummer.Atomnumrenes vigtighed for organiseringen af det periodiske system blev ikke værdsat før protoner og neutroners eksistens (og funktioner) blev bedre forstået mange år senere. Mendelejevs periodiske system brugte atomvægt i stedet for atomnummer til at organisere grundstofferne, da atomvægt omtrentligt kunne fastslås på hans tid. Atomvægt blev i de fleste tilfælde forstået godt nok til at der kunne gives en præsentation, der kunne forudsige de manglende grundstoffers egenskaber mere præcist end nogen anden metode der var kendt på den tid. Udskiftning til atomnumre gav senere en definitiv, heltalsbaseret sekvens for grundstofferne, og Moseley forudsagde (i 1913) at de eneste grundstoffer der stadig manglede mellem aluminium (Z=13) og guld (Z=79) var Z = 43, 61, 72 og 75, som alle senere blev opdaget. Sekvensen af atomnumre anvendes stadig i dag, selv mens nye syntetiske grundstoffer bliver produceret og studeret.
I 1871 udgav Mendelejev sit periodiske system i en ny udgave, med grupper af lignende grundstoffer arrangeret i søjler snarere end i rækker, og disse søjler nummereret I til VIII svarende til grundstoffets oxideringsstadie. Han gav også detaljerede forudsigelser af egenskaberne for grundstoffer, som han tidligere havde bemærket manglede, men burde eksistere. Disse huller blev senere udfyldt, efterhånden som kemikere opdagede flere naturligt forekommende grundstoffer. Det nævnes ofte at det naturligt forekommende grundstof, der blev opdaget sidst, var francium (af Mendelejev kaldet eka-cæsium) in 1939. Plutonium, der blev produceret syntetisk i 1940, blev dog identificeret i spormængder som et naturligt forekommende primordielt grundstof i 1971.Det populære periodiske tabellayout, der også kendes som standardudgaven, tilskrives Horace Groves Deming. I 1923 udgav Deming, en amerikansk kemiker, et kort (Mendelejev-stil) og et mellemstort (18-søjlet) periodisk system. Merck & Co. forberedte et uddelingsark af Demings 18-søjlede mellemstore system i 1928, som derefter blev vidt omdelt i amerikanske skoler. I 1930'erne figurerede Demings system i lærebøger og kemiencyklopædier. Det blev også distribueret i mange år efter distribueret af Sargent-Welch Scientific Company.I takt med udviklingen af moderne kvantemekaniske teorier om elektronkonfigurationer i atomer, blev det tydeligt at hver periode i systemet svarede til opfyldningen af en kvanteskal af elektroner. Større atomer har flere elektron-underskaller, så senere systemer har fået stadig længere perioder.
I 1945 foreslog den amerikanske forsker Glenn Seaborg at actinid-grundstoffer, såsom lanthaniderne, fyldte et f-underniveau. Indtil da havde man ment at actiniderne dannede en fjerde række i d-blokken. Seaborgs kollegaer frarådede ham at udgive en så radikal påstand, da den sandsynligvis ville ødelægge hans karriere. Da Seaborg mente at han på daværende tidspunkt ikke havde nogen egentlig karriere at ødelægge, udgav han alligevel sin påstand. Seaborgs påstand viste sig at være korrekt, og han i 1951 vandt han Nobelprisen i kemi for sit arbejde med at syntetisere actinid-grundstoffer.Selvom der naturligt forekommer små mængder af nogle transuraner, blev de opdaget i laboratorier først. Produktionen af disse grundstoffer - hvoraf det første, neptunium, blev syntetiseret i 1939 - udvidede det periodiske system betragteligt. Det er svært at påvise og karakterisere transuranerne når de produceres, idet mange af transuranerne er højst ustabile og henfalder meget hurtigt. Der har været kontroverser omkring accept af konkurrerende påstande om opdagelse (og navngivning) for nogle grundstoffer, hvilket har krævet uafhængige eftersyn til at afgøre hvem der kan få prioritet, og dermed navngivningsret.
3. december 2015 blev grundstofferne 113, 115, 117 og 118 formelt anerkendt af IUPAC, hvilket færdiggjorde den syvende række i det periodiske system. 8. juni 2016 bekendtgjorde IUPAC de foreslåede navne for hvert grundstof: Nihonium (Nh) for grundstof 113 på grund af at dets opdagelse blev gjort ved RIKEN i Japan. Det bliver dermed det første grundstof til at blive navngivet efter et sted i Østasien. Grundstof 115 foreslås navngivet moscovium (Mc) efter Det forenede institut for kerneforsknings placering i Moskva, Rusland. Grundstof 117 bliver tennessin (Ts), som henvisning til den amerikanske delstat Tennessee, hvor Oak Ridge National Laboratory ligger. Grundstof 118 foreslås navngivet til oganesson (Og), til ære for den russiske fysiker Yuri Oganessian, som var leder af det holde der syntetiserede det.
Der findes tre centrale varianter af det periodiske system, som hver især varierer i gruppe 3. Scandium og yttrium vises altid som de to første elementer i denne gruppe; forskellene består i de tilbageværende elementer.Gruppe 3 er Sc, Y og La, Ac. Lanthanum (La) og actinium (Ac) i de to positioner under yttrium. Denne variant er den mest udbredte. Den lægger vægt på lighederne i periodiske tendenser når man går nedover gruppe 1, 2 og 3, på bekostning af diskontinuiteter mellem gruppe 3 og 4 og fragmentering af lanthaniderne og actiniderne.
Gruppe 3 er Sc, Y og Lu, Lr. Lutetium (Lu) og lawrencium (Lr) i de to positioner under yttrium. Denne variant bevarer en 14-søjler-bred f-blok, mens den fragmenterer lanthaniderne og actiniderne. Den lægger vægt på ligheder i periodiske tendenser mellem gruppe 3 og de følgende grupper på bekostning af diskontinuiteter mellem gruppe 2 og 3.
Gruppe 3 er Sc, Y og 15 lanthanider og 15 actinider. De to positioner under yttrium indeholder lanthaniderne og actinider (muligvis angivet ved fodnotemarkører). Denne variant fokuserer lægger vægt på ligheder i kemien for de 15 lanthanid-grundstoffer (La–Lu), på bekostning af flertydighed omkring hvilke grundstoffer, der indtager de to gruppe 3-positioner under yttrium, og tilsyneladende en 15-søjler-bred f-blok (der kan kun være 14 grundstoffer i en række i f-blokken).De tre varianter stammer fra historiske problemer med at placere lanthaniderne i det periodiske system, og diskussioner om hvor f-blokkens grundstoffer starter og slutter. Det er blevet foreslået at sådanne diskussioner er bevis på at "det er en fejl at opbryde det [periodiske] system i skarpt afgrænsede blokke". Sideløbende er nogle versioner af tomarkørs-systemet blevet kritiseret for at antyde at alle 15 lanthanider placeres på den ene placering under yttrium, hvilket bryder med det grundlæggende princip om "en plads, et grundstof".Når Lu-og-Lr-systemet sammenlignes med La-og-Ac-varianten er der tilsyneladende færre undtagelser fra den regelmæssig påfyldning af 4f-kredsløbene blandt de efterfølgende elementer i serien. I modsætning til varianten med de to markører, er der ingen flertydighed i gruppe 3.
Indenfor de første 100 år efter udgivelsen af Mendelejevs system i 1869, er der blevet udgivet omkring 700 forskellige versioner af det periodiske system. Dette inkluderer både mange rektangulære varianter, såvel som periodiske systemer i andre former, for eksempel cirkler, kuber, cylindere, bygninger, spiraler, lemniskat, oktagone prismer, pyramider, kugler eller trekanter. Sådanne alternativer er ofte blevet udviklet for at understrege eller tydeliggøre nogle af grundstoffernes kemiske eller fysiske egenskaber, der ikke er tydeliggjorte i traditionelle periodiske systemer.Det moderne periodiske system udvides somme tider til sin 32-søjler-lange form ved at genindsætte f-blok-grundstofferne fra fodnoten i deres naturlige position mellem s- og d-blokkene. I modsætning til formen med 18 søjler så resulterer dette arrangement ikke nogle forstørrelser af sekvensen af stigende atomnumre". f-blokkens forhold til det periodiske systems andre blokke bliver også tydeligere. Jensen anbefaler en form med 32 søjler på basis af at lanthaniderne og actiniderne ellers kan komme til at blive betragtet som kedelige, uvigtige grundstoffer, der kan sættes for sig selv og ignoreres. På trods af disse fordele undgås versionen med 32 søjler generelt af mange udgivere på grund af dens aflange rektangulære form, der passer dårligt ind i de fleste bøger.
En populær alternativ struktur kan findes hos Theodor Benfey (1960). Han arrangerede således grundstofferne i en spiral, med hydrogen i midten og overgangsmetallerne, lanthaniderne og actiniderne på deres egne "halvøer".De fleste periodiske systemer er todimensionelle; der kendes dog tredimensionelle systemer helt tilbage til mindst 1862 (før Mendeleevs todimensionelle system fra 1869). Blandt nyere eksempler er Courtines' periodiske klassifikation (1925), Wringley's Lamina-system (1949),Giguère's Periodiske helix (1965) og Dufours periodiske træ (1996). Stowes "Fysikerens periodiske system" (1989) går et skridt videre, og er blevet beskrevet som firedimensionelt (med tre spatielle dimensioner og en farvedimension).De forskellige former for periodiske systemer kan forstås som liggende på et kontinuum mellem kemi og fysik. I den kemiske ende af dette kontinuum ligger eksempelvis Rayner-Canham's "ustyrlige" Inorganic Chemist's Periodic Table (2002), som lægger vægt på tendenser og mønstre, samt usædvanlige kemiske forhold og egenskaber. Nær fysik-enden af kontinuumet ligger Janet's Left-Step Periodic Table (1928). Dette har en struktur, der viser en tættere forbindelse til rækkefølgen af påfyldning på elektronskallerne og, som følge heraf, på kvantemekanik. En ret lignende tilgang er blevet taget af Alper, omend denne er blevet kritiseret af Scerri for at ignorere behovet for at vise kemisk og fysisk periodicitet. Et sted i midten af kontinuumet ligger den velkendte standardudgave af det periodiske system. Denne vurderes at være bedre til at udtrykke empiriske tendenser i fysisk stadie, elektrisk og termisk ledningsevne samt oxidationsnummer, og andre egenskaber kan let udledes gennem traditionelle teknikker i kemiske laboratorier.
Selvom alle grundstofferne frem til ununoctium er blevet opdaget, er det, ud af alle grundstofferne over hassium (grundstof 108), kun copernicium (grundstof 112) og flerovium (grundstof 114), der har kendte kemiske egenskaber. De andre grundstoffer kan opføre sig anderledes end hvad der er forudsagt ved ekstrapolering, på grund af relativistiske effekter; for eksempel blev det forudsagt at flerovium muligvis ville udvise nogle ædelgas-lignende egenskaber, selvom det i øjeblikket er placeret i carbongruppen. Nylige eksperimenter har dog antydet at flerovium kemisk opfører sig som bly, hvilket er hvad der forventes ud fra dets placering i det periodiske system.
Det er uklar hvorvidt nye grundstoffer vil fortsætte det nuværende periodiske system som en ottende periode, eller hvorvidt der vil kræves yderligere tilpasninger af systemet. Seaborg forventede at den ottende periode ville følge det tidligere etablerede mønster præcist, så det ville inkludere en to-grundstof-lang s-blok til grundstof 119 og 120, en ny g-blok til de næste 18 grundstoffer, og 30 yderligere grundstoffer som fortsættelse af de nuværende f-, d- og p-blokke. Efterfølgende har fysikere såsom Pekka Pyykkö teoretiseret at disse yderligere grundstoffer ikke følger Madelung-reglen, som forudsiger hvordan elektronskaller fyldes, og dermed påvirker det nuværende periodiske systems udseende.
Det vides ikke hvad der er det maksimale antal mulige grundstoffer. En meget tidlig formodning blev fremsat af Elliot Adams, der i 1911, baseret på arrangeringen af grundstofferne i hver horisontal periodiske række, vurderede at grundstoffer med atomvægt på mere end 256± (hvilket svarer til et sted mellem grundstof 99 og 100) ikke kunne eksistere. Et højere — og mere nyligt — estimat er at det periodiske system kan slutte kort efter det Magiske tal, som forventes at ligge omkring grundstof 126, da udvidelsen af de periodiske og nuklidemæssige systemer begrænses af protoners og neutroners drip line. Blandt andre forudsigelser af slutningen på det periodiske system er John Emsleys forudsigelse af en afslutning på grundstof 128, Richard Feynmans på grundstof 137, og Albert Khazan, der foreslog en afslutning ved grundstof 155.
Bohr-modellenBohr-modellen udviser problemer for atomer med atomnumre på mere end 137, da ethvert grundstof med et atomnummer på mere end 137 ville kræve 1s-elektroner, der bevægede sig hurtigere end c, lysets hastighed. Den ikke-relativistiske Bohr-model er derfor upræcis når den anvendes på sådanne grundstoffer.
Relativistisk Dirac-ligningDen relativistiske Dirac-ligning har problemer med grundstoffer med mere end 137 protoner. For sådanne grundstoffer bliver Dirac-grundtilstandens bølgefunktion oscillerende snarere end bundet, og der er intet hul mellem de positive og negative energispektra, som i Klein-paradokset. Mere præcise udregninger tager kernens finitte størrelse med i beregningerne, og indikerer at den bindende energi først overskrider grundstoffernes begrænsning ved mere end 173 protoner. For tungere grundstoffer er det tilfældet at hvis det inderste kredsløb (1s) ikke er fyldt så vil kernens elektriske felt trække en elektron ud af vakuumet, hvilket vil resultere i  den spontane emission af en positron; Dette sker dog ikke hvis det inderste kredsløb er fyldt, så grundstof 173 er ikke nødvendigvis afslutningen på det periodiske system.
Hvis man blot fulgte elektronkonfigurationerne skulle hydrogen (elektronkonfiguration 1s1) og helium (1s2) placeres i gruppe 1 og 2, over lithium ([He]2s1) og beryllium ([He]2s2). Sådan placering bruges dog kun i forbindelse med elektronkonfigurationer: Da ædelgasserne (dengang kaldet "inaktive gasser") blev opdaget tilbage i 1900 blev de kendt som "gruppe 0", hvilket reflekterede at de ikke på daværende tidspunkt så ud til at udvise nogen kemisk reaktivitet, og helium blev placeret i toppen af gruppen, da det delte gruppens ekstreme kemiske inaktivitet. Efter gruppen skiftede sit formelle gruppenummer fortsatte mange forfattere med at sætte helium direkte over neon, i gruppe 18.Hydrogens kemiske egenskaber ligner ikke alkalimetallerne i gruppe 1 særlig meget, og af den grund placeres grundstoffet somme tider andre steder: et af de mest almindelige alternativer er i gruppe 17; en af faktorerne bag dette er hydrogens strengt univalente, hovedsageligt ikke-metalliske kemi, og at fluor (grundstoffet i toppen af gruppe 17) er strengt univalent og ikke-metallisk. Somme tider kan det vises i to søjler på en gang, for at vise hvordan hydrogen har egenskaber der svarer til både alkalimetaller og halogener. Et andet forslag er at placere hydrogen over carbon i gruppe 14: der passer det ind i tendensen af stigende ioniseringspotentiale og elektronaffinitet, og er ikke synderligt langt fra elektronegativitetstendensen. Slutteligt placeres hydrogen også somme tider helt separat fra alle grupper; dette forklares med hvordan hydrogens generelle egenskaber adskiller sig fra nogen gruppes: i modsætning til hydrogen viser de andre gruppe 1-grundstoffer ekstremt metallisk opførsel; gruppe 17-grundstofferne danner ofte salte (deraf udtrykket "halogen"); alle andre gruppers grundstoffer udviser en del multivalent kemi. Det andet grundstof i periode 1, helium, placeres ligeledes somme tider separat fra alle grupperne. Den egenskab, der adskiller helium fra resten af ædelgasserne (skønt heliums ekstraordinære inaktivitet er ekstremt tæt på neons og argons) er dens lukkede elektronskal, da helium kun har to elektroner i det yderste elektronkredsløb, mens resten af ædelgasserne har otte.
Definitionen på et overgangsmetal, som den gives af IUPAC, er et grundstof, hvis atom har en ufuldendt d-underskal, eller som kan få kationer til at rejse sig med en ufyldt d-underskal. Pr. denne definition er alle grundstofferne i gruppe 3-11 overgangsmetaller. IUPAC-definitionen ekskluderer derfor gruppe 12, bestående af zink, cadmium og kviksølv, fra kategorien af overgangsmetaller.
Nogle kemikere behandler "d-blok-grundstoffer" og "overgangsmetaller" i flæng, og inkluderer dermed gruppe 3–12 blandt overgangsmetallerne. I dette eksempel behandles gruppe 12-grundstofferne som et særligt tilfælde af overgangsmetaller, hvori d-elektronerne ikke er normalt involveret i kemisk binding. Den nylige opdagelse af, at kviksølv kan bruge sine d-elektroner i dannelsen af kviksølv(IV)fluorid (HgF4) har fået nogle kommentatorer til at foreslå at kviksølv bør anses som et overgangsmetal. Andre kommentatorer, såsom Jensen, har indvendt at dannelsen af en forbindelse såsom HgF4 kun kan ske under meget usædvanlige betingelser, og at kviksølv derfor ikke kan betragtes som et overgangsmetal ifølge nogen almindeligt vedtaget fortolkning af betegnelsen.En tredje gruppe kemikere ekskluderer også gruppe 3-grundstoffer fra definitionen af et overgangsmetal. De gør dette på basis af at gruppe 3-grundstoffer ikke danner ioner med en delvist fyldt d-skal, og derfor ikke udviser nogle af de egenskaber, der er karakteristiske for overgangsmetallers kemi. I dette tilfælde er det derfor kun gruppe 4–11 der betragtes som overgangsmetaller.
Selvom scandium og yttrium altid er de to første grundstoffer i gruppe 3, er der uenighed om de to næste grundstoffer. De er enten lanthanum og actinium; eller lutetium og lawrencium. Der er blevet fremført både fysiske og kemiske begrundelser for sidstnævnte ordninger men der er stadig uenighed. De fleste arbejdende kemikere er ikke klar over at der er uenighed på området. I december 2015 blev der etableret et IUPAC-projekt til at komme med en anbefaling på området.Lanthanum og actinium afbildes traditionelt som de sidste to gruppe 3-elementer. Det er blevet nævnt at dette layout stammer fra 1940'erne, hvor det periodiske systems udformning afhang af grundstoffernes elektronkonfigurationer og idéen om det differentierende elektron. Caesium, barium og lanthanums konfigurationer er [Xe]6s1, [Xe]6s2 og [Xe]5d16s2. Lanthanum har dermed en 5d differentierende elektron, og dette placerer det i gruppe 3, som det første element i d-blokken for periode 6. Der ses dermed et konsekvent sæt elektronkonfigurationer i gruppe 3: scandium [Ar]3d14s2, yttrium [Kr]4d15s2 og lanthanum  [Xe]5d16s2. I periode 6 blev ytterbium dog stadig tilskrevet en elektronkonfiguration på [Xe]4f135d16s2 og lutetium [Xe]4f145d16s2, hvilket resulterede i en 4f differentierende elektron for lutetium og etablerede det som det sidste element i f-blokken for periode 6". Matthias beskrev placeringen af lanthanum under yttrium som "en fejl i det periodiske system — desværre hovedsageligt udbredt af det walisiske Sargent-Welch Company [...] og [...] alle kopierede det". Lavelle argumenterede yderligere for bevarelsen af lanthanum under yttrium givet at flere velkendte lærebøger indeholdt periodiske systemer med en sådan opstilling.I andre systemer er lutetium og lawrencium de tilbageværende elementer i gruppe 3. Tidlige teknikker til at kunne adskille scandium, yttrium og lutetium kemisk var afhængige af det faktum at disse grundstoffer fremkom sammen i den såkaldte "yttriumgruppe" hvorimod La og Ac fremkom sammen i "ceriumgruppen". Af denne grund blev lutetium, snarere end lanthanum, placeret i gruppe 3 af nogle kemikere i 1920'erne og 1930'erne. Senere påviste arbejde med spektroskopi at ytterbiums elektronkonfiguration faktisk var [Xe]4f146s2. Dette betød at ytterbium og lutetium — sidstnævnte med [Xe]4f145d16s2 — begge havde 14 f-elektroner, hvilket resulterede i en d- snarere end en f- differentierende elektron for lutetium og gjorde den til en lige så gyldig kandidat som  [Xe]5d16s2 lanthanum til positionen under yttrium i gruppe 3 i det periodiske system. Flere fysikere valgte i 1950'erne og 1960'erne lutetium til pladsen, på grund af en sammenligning af flere fysiske egenskaber med lanthanums. Denne opstilling, hvori lanthanum er det første element i f-blokken, bestrides af nogle forfattere idet lanthanum slet ikke har nogle f-elektroner. Det er dog blevet indvendt at dette ikke er en gyldig bekymring givet nogle af det periodiske systems andre abnormiteter — thorium har for eksempel heller ingen f-elektroner, men er alligevel en del af f-blokken. Hvad angår lawrencium så blev dets elektronkonfiguration bekræftet i 2015 som værende [Rn]5f147s27p1. En sådanne konfiguration repræsenterer en anden abnormitet i det periodiske system, uanset om lawrencium placeres i f-blokken eller d-blokken, da den eneste potentielt anvendelige placering i p-blokken er blevet reserveret til ununtrium med den forudsagte elektronkonfiguration [Rn]5f146d107s27p1.
De mange forskellige former for periodiske systemer har affødt spørgsmålet om hvorvidt der findes en optimal eller definitiv udgave af det periodiske system. Svaret på dette spørgsmål menes at afhænge af hvorvidt den kemiske periodicitet, der ses blandt grundstofferne, har en underliggende sandhed - så at sige "hardcoded" ind i universet, eller om sådanne periodicitet blot er et produkt af subjektiv menneskelig fortolkning, der afhænger af de menneskelige observatørers omstændigheder, overbevisninger og præferencer (et videnskabsteoretisk problem, der kendes bedst fra Thomas Kuhns magnum opus The Structure of Scientific Revolutions). En objektiv basis for kemisk periodicitet ville bilægge spørgsmålene om hydrogen og heliums placering, samt sammensætningen af gruppe 3. En sådanne underliggende sandhed, såfremt den måtte eksistere, menes ikke at være fundet endnu. I dens fravær kan de mange forskellige former for periodiske systemer forstås som variationer over temaet om kemisk periodicitet, der hver især udforsker og lægger vægt på forskellige aspekter, egenskaber, perspektiver og forhold grundstofferne imellem. Det almindelige eller mellem-lange periodiske systems store udbredelse menes at være resultat af at dette layout havde en god balance hvad angår konstruktion og størrelse, samt dets afbildning af atomorden og periodiske tendenser.
Interaktivt periodisk system fra Water Treatment Solutions med historie, kemiske egenskaber, sundhed og miljø
IUPAC. Periodic Table of the Elements. Hentet 24. maj 2016. Note: There is no IUPAC ruling on the composition of Group 3. 
Brady Haran. The Periodic Table of Videos. University of Nottingham. Hentet 14. maj 2012. 
Mark Winter. WebElements: the periodic table on the web. University of Sheffield. Hentet 14. maj 2012. 
