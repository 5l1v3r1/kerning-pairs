
Children of Bodom er et finsk metal-band, som oprindelig blev dannet i 1993 under navnet IneartheD af forsanger/guitarist Alexi Laiho og trommeslager Jaska Raatikainen, og det er af All Music Guide blevet kaldt "den melodiske dødsmetals Manowar".Bandet tog i 1997 navn efter Bodom-mordene – et berygtet tredobbelt mord, som skete nær Bodomsøen i 1960. Den eneste overlevende, Nils Gustafsson, beskyldte manden med leen for at have begået mordene. Derfra har de taget manden med leen, som de spøgende har døbt "Roy" efter en scene i filmen Hot Shots!, som deres maskot, og han har været vist på alle deres albumcovers. Han står også nævnt i takkelisten på albummet Hate Crew Deathroll.Children of Bodom er kendetegnet ved sin specielle musikstil, som hovedsageligt inddrager elementer fra melodisk dødsmetal og ekstrem power metal, og som aldrig musikalsk set har holdt sig indenfor allerede fastsatte rammer. I de senere år er bandets musik begyndt at blive accepteret af mainstreamkulturen – dog stadig uden at bandet er gået på kompromis med sin særlige  lyd.Efter tre demoplader, som kun vakte ringe opmærksomhed, fik bandet sit gennembrud med debutalbummet Something Wild (1997). Selvom deres to næste album, Hatebreeder (1999) og specielt Follow the Reaper (2000), også blev vel modtaget, var det med deres fjerde studiealbum, Hate Crew Deathroll (2003), at bandet cementerede deres status som et af de førende bands indenfor ekstremmetal-genren. 
Flere af Children of Bodoms seneste album har solgt til guld i Finland, og deres single Hate Me! har solgt til platin. Bandet blev i 2003 valgt som "årets finske band". Det har gennemført flere turneer i Europa og har desuden turneret i Nordamerika og Japan. I perioden 2003-2004 foretog det en verdensturne, hvilket de også har gjort flere gange siden.
Children of Bodom blev stiftet i 1993 af guitarist Alexi "Wildchild" Laiho og trommeslager Jaska Raatikainen under navnet IneartheD. De to havde kendt hinanden, siden de var børn, og havde begge længe været interesserede i heavy metal-musik – især i dødsmetalbands som Entombed og Obituary, samt thrash metal-bandet Stone. Senere samme år kom bassisten Samuli Miettinen med i bandet, og blev den, der skrev bandets sangtekster. Sammen indspillede de deres første demo, Implosion of Heaven, i august samme år. Demoen blev sendt til diverse pladeselskaber, men ingen af dem viste interesse for bandet.
Bandets næste udgivelse blev deres anden demo, Ubiguitous Absence of Remission, i 1995. På denne demo brugte bandet for første gang keyboards. For at kunne præstere det spillede både Laiho og Raatikainen keyboards hver for sig, og efterfølgende miksede de dem ind i numrene sammen med de andre instrumenter. Miettinen spillede ikke med på demoen – i stedet blev bassen spillet af Laiho. Dog står Miettinen alligevel nævnt som bassist på coveret. Demoen indeholder også et af de eneste numre i bandets historie med en kvindelig vokal, da dele af nummeret "Translucent Image" bliver sunget af en kvinde ved navn Nina Keitel. Keitel medvirkede også på "Talking of the Trees" fra bandets næste demo, Shining Kort efter indspilningen af demoen forlod Miettinen bandet, da han og hans familie flyttede til USA. Alexi Laiho, som førhen kun havde komponeret melodierne i sangene, begyndte nu også at skrive teksterne til bandet.
På dette tidspunkt spillede Raatikainen valdhorn i et lokalt bigband. Under en indøvelse mødte han Alexander Kuoppala, som var trompetist, men også en trænet guitarist. På dette tidspunkt manglede bandet en rytmeguitarist, og kort tid efter indspilningen af deres anden demo inviterede de Kuoppala til at slutte sig til IneartheD som rytmeguitarist.
I 1996 indtrådte Henkka Seppälä (også kendt som Henkka T. Blacksmith), som på det tidspunkt var 15 år gammel, i Inearthed som afløser for Miettinen på bas. Omtrent samtidig fandt Laiho og Raatikainen desuden Jani Pirisjoki, da de ønskede at få mere keyboard i deres musik.
Med disse medlemmer indspillede Inearthed deres tredje demo ved navn Shining. Heller ikke denne fik pladeselskaberne til at vise interesse for bandet, der måtte klare sig med at spille til lokale begivenheder. Et lille belgisk pladeselskab var dog interesseret og skrev en pladekontrakt om deres debutalbum. Aftalen indebar imidlertid, at bandet selv måtte finansiere produktionen samt sælge cd'erne.På dette tidspunkt deltog Pirisjoki ikke i indøvningen og blev derfor smidt ud af bandet. En ven af Raatikainen ved navn Janne "Warman" Wirman, en professionel pianist, kom til at erstatte ham.
Det viste sig snart, at Wirman var det tidligere manglende led i IneartheD. Hans præstation gjorde det muligt for bandet at skabe den musikstil, der senere skulle komme til at karakterisere Children of Bodom. Sammen med Wirman indspillede bandet deres vellykkede debutalbum i 1996. 
Bandets debutalbum, Something Wild, skulle oprindeligt udgives gennem det lille belgisk pladeselskab, men Sami Tenetz fra bandet Thy Serpent fik gennem Laiho, som var hans kollega i Thy Serpent på det tidspunkt, fat på en kopi af deres album og videresendte det til Ewo Rytkönen fra Spinefarm Records. Spinefarm viste interesse for Inearthed, og da de i modsætning til det belgiske pladeselskab tilbød at hjælpe med en national videredistribution, skrev de kontrakt.
Bandet blev af Spinefarm Records opfordret til at skifte navn, da kontrakten med det belgiske pladeselskab allerede var skrevet under med bandnavnet IneartheD. Løsningen på problemet kom, da bandmedlemmerne begyndte at kigge i en lokal telefonbog. De faldt over Bodomsøen, som også havde en meget interessant historie bag sig. Der blev lavet en lang liste med navne, hvor Bodom var med i, og de valgte i 1997 navnet Children of Bodom. Herefter kunne de fortælle det belgiske selskab, at bandet var gået i opløsning, for derefter at gendanne sig under det nye navn.
For at reklamere for deres kommende album Something Wild åbnede bandet en koncert for det symfoniske sortmetal-band Dimmu Borgir i slutningen af 1997. Denne succes tiltrak pladeselskabet Nuclear Blast, som tilbød dem en kontrakt til distribution i Europa. Dermed blev deres debut og efterfølgende album også udgivet gennem Nuclear Blast.
Something Wild blev officielt udgivet i november 1997, og som reklame indspillede bandet en musikvideo til sangen "Deadnight Warrior". Videoen blev instrueret af Mika Lindberg for et lavt budget på 1000€. Derfor blev kulisserne meget enkle og bestod godt og vel af udendørs optræden efter en snestorm. Bandet indspillede den i løbet af nogle timer om natten i den finske nattefrost.
Nummeret "Touch Like Angel of Death", som er sidste nummer på albummet, har en skjult keyboardsolo gemt i slutningen. Nummeret er egentlig kun 4 minutter langt, men efter et par minutters stilhed kan høres en keyboardmelodi. Angiveligt skulle denne have været blevet indspillet, da Alexi Laiho og Alexander Kuoppala sad fulde i studiet. Nummeret, der spilles, er fra tv-serien Miami Vice, som bandet er fans af. Janne Wirman spillede i øvrigt nummeret "Crockett's Theme" fra selvsamme serie i introen på Tokyo Warhearts.
De tidligste udgaver af albummet havde tilmed et 8. nummer, døbt "Bruno the Pig", som blot bestod af 11 sekunders stilhed.
Laiho er kendt for at være meget kritisk over for de sange, han skriver, og han har fortalt, at af alle album brød han sig mindst om Something Wild. Da de indspillede albummet, prøvede Laiho at efterligne stilen brugt af et af hans idoler, Yngwie J. Malmsteen, hvilket er grunden til, at Something Wild er blevet kaldt det mest tekniske album, Children of Bodom nogensinde har udgivet.
Children of Bodoms første europæiske turné begyndte i marts 1998, hvor de spillede med bands som Hypocrisy, The Kovenant og Agathodaimon. Wirman var dog ikke med, da han i stedet arbejdede på at færdiggøre sine studier. Han blev afløst af pianisten Erna Siikavirta på turnéen.
Nogle måneder senere indspillede bandet to nye sange ved navn "Towards Dead End" og "Children of Bodom". "Towards Dead End" var senere med på de to opsamlingsalbum Helldorado og Spinetingler fra Spinefarm Records, mens "Children of Bodom" blev udgivet som bandets første single i 1998. Med på singlen var også "Repent (Whore)" af Cryhavoc og "Iron, Steel, Metal" af Wizzard. Senere, i starten af 1999, genindspillede bandet sangen, og tunede den op til D (single-versionen var indspillet i C#). Den nyindspillede, optunede version kom med på bandets næste album. I starten af september spillede bandet sangen "Forevermore" live for første gang til en koncert i Rusland. Sangen fik senere navnet "Downfall" og var ligeledes med på deres andet album.
Bandets anden Europaturné begyndte i september samme år, hvor Janne endnu engang ikke havde mulighed for at deltage. Laihos daværende kæreste Kimberly Goss (fra Sinergy og oprindeligt medlem af Dimmu Borgir, Ancient og Therion) afløste ham på keyboard denne gang. Ved turnéens slutning inviterede Goss Laiho til at slutte sig til Sinergy, som på det tidspunkt var ved at dannes. Laiho tog imod tilbuddet og er i dag bandets rytmeguitarist.
Children of Bodoms andet album, Hatebreeder, blev indspillet i december 1998 og januar 1999 i  pladestudiet Astia – samme sted som Ubiguitous Absence of Remission, Shining og Something Wild var blevet indspillet. Bandet havde allerede i midten af 1998 indspillet fem af sangene til albummet som demonumre. 
Albummets oprindelige titel var Towards Dead End, men under indspilningerne skiftede bandmedlemmerne mening om navnet. Indspilningerne var meget kaotiske, da nogle af medlemmerne stadig gik i skole og derfor måtte bruge en stor del af tiden på deres uddannelser. Derudover var mange af instrumenterne brugte, da der var ikke nogen musikforretning i nærheden, og bandet derfor måtte nøjes med de instrumenter, de havde ved hånden. For at skaffe albummet opmærksomhed i Finland udgav Children of Bodom singlen "Downfall" i april, to uger inden Hatebreeder. Den blev fulgt af en musikvideo, som endnu engang blev instrueret af Mika Lindberg, og på de første 1000 oplag af singlen var der en speciel Children of Bodom-halskæde inkluderet.Mange mener, at Children of Bodoms musikstil opstod på Hatebreeder, da den kombinerede hurtighed, agression og melodi.
I juli 1999 havde succesen med singlen "Downfall" og Hatebreeder gjort det muligt for bandet at tage på turné i Japan sammen med de to bands Sinergy og In Flames. Turnéen varede tre dage, og livealbummet Tokyo Warhearts blev indspillet på turnéens to sidste dage i klub Citta i Tokyo d. 10. og 11. juli 1999. Efterfølgende blev Tokyo Warhearts udgivet i oktober samme år. Første oplag blev udgivet i en speciel boks med 10 billedkort, der kunne give et indtryk af Children of Bodoms tur til Japan. Senere i september tog bandet på en Europaturné som support for de tre svenske melodisk dødsmetal-bands Arch Enemy, Dark Tranquillity og In Flames.
I februar 2000 gik Children of Bodom i studiet for at indspille singlen "Hate Me!". Singlen blev udgivet i maj, og solgte til platin i Finland. Efterfølgende optrådte bandet med sangen til de finske festivaler Tuska Open Air og Ilosaari Rock.
Children of Bodom tog derefter for første gang til Nordamerika for at spille ved Milwaukee Metalfest, samt i Montreal, Canada.
Til deres næste studiealbum valgte Children of Bodom at benytte sig af Peter Tägtgrens pladestudie Abyss Studio i Sverige frem for Anssi Kippo's finske Astia, hvor de havde indspillet alle deres tidligere albums og demoerne som IneartheD, da de ville prøve at komme lidt væk fra den lyd, der havde været på deres første to album. Guitarist Alexander Kuoppala har udtalt, at skiftet også skyldtes, at deres gamle studie fokuserede for meget på teknikken og på at lave ren lyd og helt glemte den attitude og vrede, der skulle kunne høres i musikken. 
Bandet skrev otte nye sange til deres album, men mens de var i studiet besluttede de sig for at føje endnu et nummer på, hvilket de hurtigt komponerede og skrev sangtekst til. Nummeret fik navnet "Kissing the Shadows". 
Indspilningen af albummet fandt sted mellem august og september 2000, og det fik navnet Follow the Reaper. Det blev udgivet i 2001 og en musikvideo til sangen "Everytime I Die" blev indspillet af den finske instruktør Tuukka Temonen kort tid efter. Albumcoveret forestillede manden med leen i blå og var tegnet af den finske kunstner Sami Saramäki. 
I september og oktober sluttede Laiho, Latvala og Raatikainen sig til Sinergy i anledning af disses anden Europaturné. Raatikainen kom med som afløser for Sinergys oprindelige trommeslager, Tommi Lillman, som var forhindret i at spille på turnéen. Efterfølgende spillede Children of Bodom nogle koncerter i Finland og ville gerne slutte sig til Morbid Angel og Hypocrisy på X-Mass festivalsturnéen, der gik gennem Europa i december. Bandet valgte dog alligevel at trække sig ud, da deres venner fra Hypocrisy gjorde det.
I februar 2002 begyndte Children of Bodom at skrive sange til deres kommende album Hate Crew Deathroll. Indspilningerne startede i august, og albummet blev udgivet i januar 2003 i Finland. Det lå i toppen af de finske hitlister i tre hele uger og blev efterfølgende bandets første album som solgte til guld-status.
Titlen Hate Crew Deathroll henviser delvist til en intern joke i bandet. The "Hate Crew" (~"hadeholdet") består af Children of Bodom samt nogle af deres nære venner, deriblandt deres turnémanager, en roadie og Randy Blythe fra Lamb of God.
"Holdet" har eksisteret i længere tid (forkortelsen "COBHC" står bl.a. inde i Hatebreeders coverbrochure), men navnet blev først kendt for offentligheden ved udgivelsen af Hate Crew Deathroll.
Navnet har også været brugt flere andre steder, deriblandt "Hate Crew Deathlesson" som var en klumme Laiho skrev i guitarmagasinet Young Guitar i perioden juli-december 2006. Alexi Laiho har akronymet COBHC tatoveret på sine knoer, Seppälä har akronymet på sine basser og Randy Blythe har, interessant nok, COBHC tatoveret på sin underarm.3. januar 2003 blev Children of Bodom valgt som "Årets finske band" ved Finnish Metal Music Awards afholdt i Tavastia Club i Helsinki, hvor alle finlændere kunne stemme.
Children of Bodoms første verdensturné begyndte i 2003 og varede til slutningen af 2004. Turnéen havde mange udsolgte koncerter og udbredte bl.a. også kendskabet til bandet i Nordamerika. 
Midt under turnéen forlod guitaristen Alexander Kuoppala dog uventet Children of Bodom. Laiho har forklaret, at det ikke skyldtes uenighed, men at Kuoppala var træt af at turnere og leve på hoteller og i tourbusser.Griffins guitarist Kai Nergaard blev af Alexi Laiho inviteret med som afløser for Kuoppala, men takkede nej til tilbuddet. Laiho's kollega fra Sinergy, guitarist Roope Latvala, trådte derefter ind som midlertidigt medlem, indtil der kunne findes en anden løsning. Latvala havde sin debut i Moskva 16. august.
Efter at have afsluttet verdensturnéen valgte Latvala at blive i bandet på fuld tid. Children of Bodom gik derefter i studiet og indspillede ep'en Trashed, Lost & Strungout og singlen "In Your Face" som indeholdt sange fra deres kommende album samt en ironisk coverversion af Britney Spears' sang "Oops!...I Did It Again". Om Britney Spears-sangen har bassist Henkka Seppälä udtalt:
Sent i 2005 udkom deres album Are You Dead Yet?, som var i en anderledes musikstil end deres forrige udgivelser. Albummet havde mere simple og tungere guitariffs såvel som elementer fra industrial og progressivt musik. Det solgte til guld i Finland, og nåede førstepladsen på den finske hitliste, og blev nummer 17 i Japan. Bandets næste udgivelse var en dvd-single fra sangen "In Your Face", som inkluderede musikvideoen, optagelser af bandet bag scenen og en liveoptagelse af sangen "Sixpounder" ved Wacken Open Air festival i 2004.  
Children of Bodoms næste projekt var en live-dvd. Til at instruere filmningen af koncerten kontaktede de Patric Ullaeus, som også tidligere havde instrueret videoen til nummeret "Thrashed, Lost & Strungout" (fra Are You Dead Yet?). Koncerten, som blev spillet 5. februar 2006 i Fryshuset i Stockholm, blev udgivet på dvd'en Chaos Ridden Years - Stockholm Knockout Live 11. oktober 2006. Udover livekoncerten ("Stockholm Knockout" – instrueret af Ullaeus) bestod dvd'en af en dokumentar ("Chaos Ridden Years"), som i 13 kapitler fortalte om bandet fra deres tidlige år og op til i dag, samt alle Children of Bodoms officielle musikvideoer bortset fra videoen til "Needled 24/7".
Efter hard rock-bandet Lordi's sejr i det europæiske melodigrandprix i maj 2006, offentliggjorde flere aviser og dagblade, deriblandt de britiske The Sun og Daily Mail, samt svenske Expressen et billede, som angiveligt skulle forestille Lordi uden deres masker. Billedet viste dog i stedet et gammelt billede af Children of Bodom sammen med Erna Siikavirta, som tidligere havde afløst Janne Wirman på keyboards på en turné. Siikavirta kom senere til at spille keyboard for Lordi, hvilket førte til misforståelsen.I juni 2006 tog bandet med på The Unholy Alliance, hvor de blandt andre spillede sammen med Slayer, Lamb of God, Mastodon, In Flames og Thine Eyes Bleed. Dette var en af deres største turnéer hidtil. Turnéen gik gennem USA i juni og juli og gennem Europa oktober og november.
31. januar 2007 gled Alexi Laiho på en bowlingbane og brækkede sin venstre skulder, hvilket gjorde ham ude af stand til at spille guitar i 6 uger. Af denne grund måtte Children of Bodom aflyse deres første optrædender i 2007 og en festival, hvor de skulle have været hovednavnet.
31. marts 2007 blev Children of Bodoms officielle webside, cobhc.com, opdateret om Laihos tilstand. Hans skulder er helet så meget at han vil kunne spille guitar uden nævneværdige problemer igen. Children of Bodom erstattede derved Velvet Revolver på Monsters of Rock-festivalen 2007. 
I 2008 udgav Children of Bodom albummet Bloddrunk. Bandet turnerede med Machine Head og Slipknot, hvor de gæstede Danmark for første gang i KB Hallen, 13. november 2008.
I 2011 udgav bandet deres 7. album, Relentless Reckless Forever. I den forbindelse kom de igen til Danmark, hvor de optrådte i Vega 27. marts 2011 med Machinae Supremacy og Ensiferum som opvarmning.
Der er meget stor uenighed om Children of Bodoms genreklassifikation blandt fans og kritikere. Bandet spiller en ekstrem form for heavy metal som kendetegnes af et hurtigt tempo, meget teknik guitar- og keyboardspil, blast beats og Alexi Laiho's unikke vokal.
Musikken kunne klassificeres som melodisk dødsmetal på grund af tempoet, trommerne og den til tider 'gryntende' dødsmetal-vokal. Andre ser musikken som ekstrem power metal på grund af keyboardeffekternes fremtrædende rolle på bandets tidlige album, samt den allestedsforekommende guitarsolo. Dog passer hverken tekster eller vokal ind i power metal-genren, men snarere som melodisk dødsmetal.
Af andre mulige genrer kan nævnes melodisk black metal på grund af bandets "majestætiske" keyboard, speed metal på grund af det høje tempo, thrash metal på grund af dets inspiratorer – specielt det finske thrash metal band Stone, eller neo-klassisk metal bl.a. grundet indflydelsen fra Yngwie J. Malmsteen – indflydelsen var specielt tydelig på deres første album, der med sange som "Lake Bodom" (fra Something Wild) og "Black Widow" (fra Hatebreeder) var præget af flere neo-klassiske guitarelementer, og derudover var sangen "Red Light in My Eyes, Pt. 2" (fra Something Wild) bygget over Mozarts symfoni nr. 25. De neo-klassiske elementer forsvandt dog gradvist, og på Are You Dead Yet? kan de slet ikke længere spores. På dette album er der ifølge All Music Guide i stedet flere elementer af progressiv metal, selvom bassist Henkka Seppälä har påstået at albummet er mindre progressivt end de tidligere album, og i stedet har lagt vægt på tunge og mindre melodiske riffs.
På grund af den store uenighed om genre vælger mange blot at betegne musikstilen som "ekstremmetal". Metal Hammer har skrevet, at "[Children of Bodom] spillede en melodisk avl af black metal tilført en stærk følelse af NWOBHM, power metal og neoklassisk.", noget som de har valgt at kalde "Tuonela".Laiho har dog udtalt at han foretrækker at kalde musikken for metal, men at man kan kalde det hvad man vil – så længe man ikke kalder det power metal.
Bandets musik og, specielt, sangtekster beskæftiger sig ofte med temaer som døden/manden med leen, personlige problemer, depression, vrede og Bodom-mordene. Meget af dette bunder i sangskriver Alexi Laihos barndom, hvor han blev systematisk mobbet og overfaldet af tre jævnaldrende. De oplevelser fik det, med hans egne ord, til at "slå klik" for ham, og han begyndte at hade alt og alle og blev ligeglad med, om han levede eller døde. Samtidig begyndte han at tage stoffer og drikke jævnligt.En aften ved juletid i 1998 forsøgte Laiho at begå selvmord ved at tage 30 sovepiller og drikke en flaske whisky til.
Han blev i hast bragt på hospitalet, hvor han lå en uge i koma, før han kom til bevidsthed igen.
Efter denne oplevelse begyndte Laiho langsomt at vende tilbage til verden, men det hadske og deprimerede livssyn afspejles stadig i sangteksterne. Dette reflekteres også af bandets "Hate Crew" samt deres officielle merchandise-forretning, "HateWear".
Derudover har bandet tradition for, at en sang på hvert album skal omhandle Bodom-mordene.På deres seneste album har bandet i stigende grad skiftet til mere fjendtlige sangtekster (sange som "You're Better Off Dead" og "In Your Face") og mere enkel heavy metal.
Children of Bodom har, siden de ved en tilfældighed fandt en illustration, som senere blev omslaget til Something Wild, haft tradition for, at omslagene til deres album altid skal vise manden med leen "Roy".
Bandet kontaktede efterfølgende kunstneren bag illustrationen, og fik denne til at designe deres næste omslag også. Idéen gik på, at på omslaget til deres andet album skulle Roy stå foran Bodomsøen, på deres tredje skulle han stå på en kirkegård (som også understregede albummets titel – Follow the Reaper), på det fjerde skulle han angribe personen der fulgte ham og på det femte skulle han undersøge om personen stadig var i live, og omslaget skulle dermed forestille det sidste personen så i sit liv. De sjette og syvende album viser også manden med leen, selvom det ikke længere er en del af den planlagte række.
Flere af Children of Bodoms sange indeholder henvisninger til diverse film. Nogle af sangene indledes eller afsluttes med et citat, mens visse sangtitler også er inspireret af film:

Chile, officielt Republikken Chile (spansk: República de Chile), er et land i Sydamerika. Chile er klemt inde mellem Andesbjergene i øst og Stillehavet i vest. Det grænser op til Peru i nord, Bolivia i nordøst, Argentina i øst og Drakestrædet i syd. Chile omfatter også territorierne Juan Fernández, Salas y Gómez, Desventuradas og Påskeøen. Chile gør også krav på et 1,25 millioner km2 stort område af Antarktis. Disse krav er dog suspenderet under Antarktistraktaten.
Den tørre Atacamaørken i Nordchile indeholder store mineralforekomster, specielt kobber. Den centrale del af landet udgør et relativt lille område, men er alligevel hjemsted for størstedelen af befolkningen. Det er landets kulturelle og politiske centrum, hvorfra Chile i slutningen af det 19. århundrede udvidede sit territorium, da landet indlemmede de nordlige og sydlige regioner. Det er også i Centralchile, at de fleste fødevarer dyrkes. Sydchile er rigt på skovområder og græsmarker, men består også af en række vulkaner og søer. Den chilenske sydkyst er en labyrint af fjorde, småøer, kanaler og halvøer.Spanien erobrerede og koloniserede Chile i midten af det 16. århundrede. Spanierne knuste hurtigt Inkariget i det nordlige og centrale Chile, men formåede ikke at erobre det uafhængige mapuchefolk i det sydlige Chile. Efter at have erklæret uafhængighed fra Spanien i 1818, voksede Chile i 1830'erne frem som en stabil, om end diktatorisk regionalmagt. I det 19. århundrede oplevede Chile en økonomisk så vel som territorial fremgang. I 1880'erne fik man omsider erobret mapuchefolket, og i samme årti fik man også udvidet de nordlige områder under Salpeterkrigen (1879-83). 1960'erne og 1970'erne var præget af en voldelig polarisering mellem højre- og venstrefløjen. Denne udvikling kulminerede i 1973 i et statskup, der afsatte Salvador Allendes venstreorienterede regering. Herpå fulgte 16 år under et højreorienteret militærdiktatur, der dræbte og kidnappede flere end 3000 mennesker. Regimet, anført af Augusto Pinochet, gik i opløsning i 1990, efter at det havde tabt en folkeafstemning i 1988. Det blev efterfulgt af en centrum-venstre-ledet koalition, der sad på magten indtil 2010.
Chile er i dag et af Sydamerikas mest stabile og velstående lande. Det er et højindkomstland med en høj levestandard. Chile ligger på en regional førsteplads inden for områder såsom udvikling, fred, konkurrencevne, indkomst, globalisering og økonomisk frihed. Chile er som det eneste land i Sydamerika medlem af OECD. Landet har også den laveste selvmordsrate i Sydamerika. Chile er medlem af FN, UNASUR og CELAC.
Der er flere teorier om oprindelsen af navnet Chile. Ifølge 16. hundredtalsforfatteren Diego de Rosales kaldte inkaerne dalen ved Aconcagua for "Chili" efter en forvansket udgave af navnet på en picunche-høvding, Tili, som herskede over området på den tid, hvor inkaerne erobrede området i det 15. århundrede. En anden teori peger på ligheden mellem Aconcagua-dalen og dalen ved Casma-floden i Peru, hvor der var en by og et område, der hed Chili.Andre teorier hævder, at navnet kan være afledt af ord fra et oprindeligt folk på området for "Jordens ende" eller "havmåger", fra mapuche-ordet "chilli", som kan betyde "hvor landet ender", eller fra quechua-ordet "chiri", der betyder "kold" eller "det dybeste sted på Jorden". Endnu et bud på oprindelsen af navnet er fra det onomatopoietiske "cheele-cheele", som er mapuchernes imitation af sangen fra den gulvingede stærling (lokalt kaldet trile).De spanske conquistadorer hørte om navnet fra inkaerne, og de få overlevende fra Diego de Almagros første spanske ekspedition syd for Peru kaldte sig selv for "mændene fra Chilli". I sidste instans er Almagro krediteret for udbredelsen af navnet "Chile" efter at have givet Mapocho-dalen dette navn.
For omkring 10.000 år siden indvandrede de første oprindelige folk til området og bosatte sig i de frugtbare dale og kystområder i det, der er nutidens Chile. Eksempler på fund fra disse folk er Monte Verde i nærheden af Puerto Montt, Cueva del Milodón i Patagonien og lavatunnellen i Pali-Aike-krateret, ligeledes i Patagonien. I det chilenske område boede forskellige folk. Mod nord boede atacameñoerne og diaguitaerne; begge folkeslag var agerdyrkere og beherskede vandingsteknikker, hvilket tyder på en vis statsdannelse. Længere mod syd boede mapucherne (af spanierne kaldet araucaniere), som der menes at have været omkring en million af. Inkaerne udbredte kortvarigt deres rige til at omfatte det nordlige af nutidens Chile indtil omkring Santiago, men mapucherne modstod med held adskillige inkaforsøg på at underlægge sig dem på trods af, at mapucherne tilsyneladende ikke havde nogen central magt. Kulminationen på denne strid var slaget ved Maule (i slutningen af det 15. århundrede), hvor inkaherskeren Túpac Yupanqui ved floden Maule måtte se sig besejret i et blodigt, tre dage langt slag, der blev enden på inkaernes erobringstogt mod syd.
I 1520 var Ferdinand Magellan på sin vej Jorden rundt nået til sydspidsen af Sydamerika og rundede som den første europæer dette punkt, og han blev ligeledes den første europæer til at sætte foden på jorden i det, der nu er Chile. Den næste europæer, der ankom, var Diego de Almagro, der med sine conquistadorer i 1535 var på jagt efter guld og i den forbindelse drog sydpå fra Peru. Spanierne mødte på deres vej forskellige folkeslag, der klarede sig selv med agerdyrkning med svedjebrug og jagt. Almagro blev imidlertid skuffet over manglen på ædle metaller og desuden afskrækket af de lokale beboeres stridbarhed og vendte tilbage til Peru. Nogle år senere var det Pedro de Valdivia, der drog mod syd, og denne gang var erobringen mere hårdnakket. Han grundlagde Santiago i 1541, og skønt spanierne stadig ikke fandt ædle metaller, kunne de godt se agerbrugspotentialet i de frugtbare dalområder. Chile blev derpå en del af det Spanske imperium.Erobringen af landet forløb gradvist, og europæerne led flere tilbageslag. Et omfattende mapuche-oprør, som blev indledt i 1553, resulterede i Valdivias død og ødelæggelse af mange af spaniernes vigtigste bosættelser. Nye oprør fandt sted i 1598 og 1655. Ved hvert oprør rykkede sydgrænsen for spaniernes koloni længere mod nord. Den spanske regerings afskaffelse af slaveriet i 1683 skete i erkendelse af, at modstanden voksede, når man gjorde mapucherne til slaver. Trods de kongelige forbud vedblev relationerne mellem kolonisterne og de oprindelige folk at være spændte.
Med sin placering på et relativt lille område defineret af Andesbjergene mod øst, Stillehavet mod vest, Atacama-ørkenen mod nord og mapuchernes område mod syd blev den chilenske koloni en af de mest centraliserede og homogene af de spanske kolonier i Sydamerika. Kolonien opfattede det som sin opgave med sin grænsegarnison at hindre angreb, dels fra mapucherne, dels fra spaniernes europæiske fjender, først og fremmest briterne og hollænderne. Boucaniers og engelske eventyrere plagede sammen med mapucherne kolonien; et eksempel herpå er Francis Drakes overfald på koloniens vigtigste havn i Valparaíso i 1578. Chile havde derfor en af de største hære i Amerika og var en af de mest militariserede spanske besiddelser, hvilket betød store udgifter for vicekongedømmet i Peru.
Den første folketælling blev foretaget under Agustín de Jáureguis regering i 1777-78. Den viste, at der i kolonien var 259.646 indbyggere, deraf 73,5 % af europæisk afstamning, 7,9 % mestizer, 8,6 % oprindelige folk og 9,2 % sorte. Der blev foretaget en lignende folketælling i Chiloé-provinsen i 1784, og den viste, at der her boede 26.703 indbyggere, heraf 64,4 % af europæisk afstamning samt 35,5 % oprindelige folk.
Under Napoleonskrigene i Europa havde franskmændene sat Joseph Bonaparte på den spanske trone i 1808, og dette satte skub i et spirende ønske i kolonien om at opnå selvstændighed. En national junta opkaldt efter Ferdinand 7., arving efter den afsatte spanske konge, blev dannet d. 18. november 1810. Regeringsjuntaen erklærede Chile for en autonom republik inden for det spanske monarki. Til minde om dette fejrer Chile nationaldag hvert år d. 18. september.Efter disse begivenheder fik bevægelsen for fuldstændig uafhængighed mere vind i sejlene. Bevægelsen blev anført af José Miguel Carrera og hans to brødre Juan José og Luis. Spanierne søgte derpå at genskabe sit herredømme over Chile og flere andre dele af Sydamerika, der ligeledes forsøgte at opnå uafhængighed, i det forløb, der blev kaldt reconquistaen. Dette førte til yderligere modstand, men også interne kampe, idet Bernardo O'Higgins udfordrede Carreras magt i ledelsen af uafhængighedsbevægelsen.Krigshandlingerne fortsatte med ujævne mellemrum indtil 1817. Under en af spaniernes succesfulde togter måtte uafhængighedsbevægelsens ledere flygte til Argentina, og her blev Carrera fængslet. O'Higgins, der i eksilet var blevet udnævnt til øverste diktator, og den argentinske general José de San Martin, en helt fra Argentinas selvstændighedskrig, samlede en hær og krydsede med den Andes, hvorpå de besejrede royalisterne i Chile. Den 12. februar 1818 godkendte O'Higgins teksten til Chiles uafhængighedserklæring, og landet betragtede herefter sig selv som selvstændigt, idet dette dog først blev bredt anerkendt hen imod midten af århundredet.
Den politiske revolte medførte dog ikke større sociale ændringer i landet, og samfundet i det 19. århundredes Chile bibeholdt en stærk klasseopdeling, som i stor udstrækning skyldtes den politik, spanierne havde ført, samt den katolske kirkes dominans.
Langsomt begyndte Chile at øge sin indflydelse og etablere sine grænser. I første omgang gik man efter Chiloé-øgruppen, som spanierne havde bevaret magten over, og efter nogle militære forsøg på erobring, opgav spanierne modstanden, og øgruppen blev chilensk ved Tantauco-aftalen i 1826. Økonomien blev markant forbedret med et sølvfund i Chañarcillo og den voksende handel via Valparaíso. I den forbindelse opstod der en konflikt med Peru om herredømmet over Stillehavskysten. Samtidig søgte man fra omkring 1848 at trænge ind i Araucanía-regionen samt at styre bosættelsen af de talrige tyske immigranter, der i stort omfang kom til at leve i de nuværende Los Ríos- og Los Lagos-regioner. Magallanes-regionen blev en del af nationen i 1843 med opførelsen af Bulnes-fortet, og Antofagasta-området, der på det tidspunkt tilhørte Bolivia, begyndte at blive befolket.
Mod slutningen af det 19. århundrede konsoliderede regeringen i Santiago i syd med den endelige besættelse af Araucanía. Grænsetraktaten fra 1881 mellem Chile og Argentina bekræftede Chiles suverænitet over Magellanstrædet. Som et resultat af salpeterkrigen med Peru og Bolivia (1879-83) ekspanderede Chile sit territorium mod nord med næsten en tredjedel og eliminerede derved Bolivias adgang til havet samtidig med, at man vandt vigtige nitratforekomster, hvis fund skabte en periode med national velstand.Borgerkrigen i Chile (1891) medførte en omfordeling af magten mellem præsidenten og kongressen, så kongressen fik mere magt, som man kender det fra parlamentarisme, dog uden den normale procedure med, at parlamentet (kongressen) valgte regeringslederen. Men borgerkrigen havde også været en kamp mellem dem, der gik ind for opbygning af lokal industriproduktion, og de magtfulde chilenske bankinteresser, særligt House of Edwards, der havde stærke forbindelser til udenlandske investorer.
Chiles økonomi degenererede delvist til et system, der beskyttede den herskende elite, og korruption var udbredt i landet omkring århundredskiftet til det 20. århundrede. Langsomt begyndte middel- og arbejderklasserne at blive styrket, og flere nye partier, som det Demokratiske Parti (støttet af håndværkere og arbejdere i byerne) og det Radikale Parti (støttet af byernes middelklasse og eliten i provinsen), vandt frem. I 1920'erne blev de traditionelle konservative partier besejret, da den reformvenlige Arturo Alessandri blev valgt til præsident, men hans reformprogram blev i lang tid obstrueret af den konservative kongres, indtil han fik støtte fra militære grupper, der var utilfredse med nedskæringerne i deres rækker.Alessandri blev stødt fra magten af konservative officerer, og i 1924-25 blev landet ledet regeringsjuntaer, hvor den anden junta dog arbejdede på at få Alessandri tilbage og frivilligt afgav magten til ham. Så var vejen banet for Alessandri, der samme år stod bag en ny forfatning, der blandt andet betød et officielt brud mellem kirke og stat, tillod arbejderne at organisere sig og øgede præsidentens magt på bekostning af kongressen. Denne forfatning fungerede til 1973.
Præsidentens øgede magt kom general Carlos Ibáñez del Campo til gode, da han i 1927 kom til magten efter et manipuleret valg. Hans styre var reelt et diktatur, idet parlamentet var sat helt ud af kraft. Imidlertid var han relativt populær, idet han kunne lukrere på store lån fra banker i USA og i øvrigt sørgede for at tilgodese middelklassens behov. Hans popularitet led imidlertid et gevaldigt knæk med Wall Street-krakket i 1929 og Depressionen, der fulgte. Folkeforbundet opgjorde senere, at ingen nation i verden led mere under Depressionen end Chile, hvor på et tidspunkt næsten en fjerdedel af arbejdsstyrken var uden arbejde. Ibáñez frygtede en borgerkrig og gik i eksil i Argentina i 1931, efter at han havde overgivet magten til en demokratisk valgt efterfølger. Dette medførte, at hans status ikke for alvor led, og at han de følgende årtier fortsat var en central politisk skikkelse og i øvrigt blev valgt til præsident igen i 1952.
I første omgang medførte krisen og Ibáñez' flugt dog en periode med megen ustabilitet og flere kortlivede regeringer. I 1932 kom Alessandri imidlertid tilbage på præsidentposten, og demokratiet kom snart på skinner igen, idet Alessandri nu var mere midtsøgende end tidligere. I kølvandet på Alessandri kom det Radikale Parti, et midterparti, til magten og sørgede for stabilitet i de følgende år, ofte i koalition med andre partier. Med Ibáñez' anden regeringsperiode og hans efterfølger, Jorge Alessandri (Arturo Alessandris søn), vendte konservatismen tilbage til magten.I 1964 blev Alessandri afløst af kristendemokraten Eduardo Frei Montalva, der på baggrund af absolut flertal for sin politik igangsatte en række store reformer. Reformerne omfattede sociale og økonomiske forhold, særligt inden for undervisning, boliger og landbrug. De store ambitioner blev ikke helt indfriet, idet der kom modstand fra begge de politiske fløje: Enten var reformerne for drastiske, eller også var de ikke omfattende nok.
I 1970 blev socialisten Salvador Allende valgt som præsident i Chile som den første marxistiske regeringsleder i Sydamerika. Allende fik gennemtrumfet flere socialistiske tiltag som nationalisering af kobber-miner, der hovedsageligt var ejet af amerikanske firmaer, og overtagelse af andre store virksomheder, banker og godser. Ledelsen af godser og fabrikker blev overtaget af bønder og arbejdere. Samtidig fik Allende hævet lønningerne, hvilket kom et meget stor del af befolkningen til gode og satte gang i købekraften.Efter den første tid med opbakning bag hans politik fik Allende efterhånden problemer med at holde sammen på den koalition, der havde sikret ham valget, men værre var, at oppositionen, der havde magten i kongressen, blev betydeligt mere aktiv i sin politik. Udenrigspolitisk søgte Allende at holde gode forhold til USA, men samtidig øgede han forbindelserne til de lande, USA anså som deres fjender, heriblandt Sovjetunionen, Nordvietnam, Nordkorea, Cuba og Kina. USA's reaktion var tosidet: På overfladen var man kølig, især efter nationaliseringen af de amerikanskejede kobberminer, og Nixons regering pressede Chile på økonomien. Samtidig arbejdede USA i det skjulte på at destabilisere den socialistiske regering ved at finansiere Allendes modstandere og opfordre til et kup.Efterhånden forværredes økonomien i Chile, hvilket styrkede oppositionen, der samtidig forenede kræfterne fra kristendemokraterne og de konservative, efter at kristendemokraterne i begyndelsen af Allendes regeringsperiode ikke havde modarbejdet ham. Et vigtigt kongresvalg i marts 1973 ændrede imidlertid ikke meget ved magtfordelingen, idet oppositionen ikke opnåede de forventede to tredjedeles flertal, som kunne have væltet Allende. I stedet betød resultatet større konfrontationer, der blev gradvist mere voldelige, på gadeplan mellem regeringsstøtter og tilhængere af oppositionen. De yderste politiske fløje fik vind i sejlene, og højrefløjen søgte at få militæret på sin side. Et militært kup blev forpurret i juni, men hændelsen gav et signal om, at militæret var nervøst. Samfundet gik mere og mere i stå, og da kongressen og højesteret tilføjede Allende et sviende nederlag, planlagde han at søge om støtte til sin politik ved en folkeafstemning. Imidlertid kom militæret under ledelse af den nyudnævnte hærchef, Augusto Pinochet, dette i forkøbet ved at angribe strategiske civile myndigheder i landet den 11. september 1973. Det var starten på det militærkup, der styrtede Allendes regering. Undervejs i kuppet led Allende en voldelig død, øjensynligt begik han selvmord, hvilket en domstolsafgørelse har fastslået i 2012. USA's rolle i kuppet og Allendes død er uklar, men Henry Kissinger fortalte Nixon, at USA havde "hjulpet" kuppet.
Efter kuppet tog en militærjunta under ledelse af general Pinochet magten. De første år af dette styre var præget af talrige overtrædelser af menneskerettighederne. Ifølge Rettig-rapporten blev mindst 2.115 mennesker dræbt, lige som et meget stort antal (der er nævnt tal på 28.000 eller mere) blev udsat for tortur. Det chilenske nationalstadion blev straks efter kuppet omdannet til en koncentrationslejr, og her blev den internationalt kendte sanger og sangskriver Victor Jara dræbt blandt mange andre.Landet blev styret som et militærdiktatur, og en ny grundlov blev vedtaget ved en kontroversiel folkeafstemning 11. september 1980. Grundloven gav yderligere magt til præsidenten, hvorpå Pinochet blev valgt som præsident for yderligere otte år. I løbet af 1980'erne oplevede Pinochets styre gradvis større folkelige protester, og regeringen måtte efterhånden tillade større frihed til fx at forsamle sig, tale og danne foreninger, herunder fagforeninger og politiske partier. Regeringen satte gang i markedsorienterede økonomiske tiltag og bevægede sig hen imod en fri markedsøkonomi, hvilket satte gang i lokale og udenlandske investeringer; dog blev kobberindustrien og andre vigtige mineralområder ikke åbnet for markedet.
Ved en folkeafstemning 5. oktober 1988 fik Pinochet ikke støtte til en ny otteårs periode som præsident. I stedet blev der afholdt valg til både præsidentposten og størstedelen af kongressen i december 1989. Her vandt kristendemokraten Patricio Aylwin som kandidat for en koalition af 17 partier, og han blev derfor præsident, dog kun for en fireårig overgangsperiode.
Siden Pinochets fald har Chile igen været et demokrati med frie valg, og i den tid har der været præsidenter fra såvel midten med Eduardo Frei Ruiz-Tagle (1994-2000), venstrefløjen med Ricardo Lagos (2000-2006) og den første kvindelige præsident Michelle Bachelet (2006-2010 og igen fra 2014) samt højrefløjen med Sebastián Piñera (2010-2014).
Der har været foretaget mange undersøgelser af forbrydelserne begået under Pinochets regime. Pinochet forblev efter udløbet af sin præsidentperiode som øverste militære leder i landet til 1998. Herefter blev han udnævnt til senator på livstid. Dette gav automatisk immunitet for retslig forfølgelse. Senere samme år rejste han til Storbritannien for at modtage lægebehandling, men her blev han arresteret på basis af universel jurisdiktion, og han blev fængslet i halvandet år, inden han blev udleveret til Chile. Nu kunne han tiltales for sine forbrydelser, men juridiske slagsmål, bl.a. som følge af Pinochets sygdom, medførte, at han døde uden at blive retsforfulgt i sit hjemland for sine forbrydelser.
To hændelser bragte i 2010 Chile i nyhedernes overskrifter verden over. Først blev landet udsat for et voldsomt jordskælv, hvor over 500 mennesker omkom og over en million blev hjemløse, og senere på året blev 33 arbejdere indespærret i en mineulykke, og de sad indespærret i 69 dage, inden de blev reddet op i god behold.
Chile er en republik med repræsentativt demokrati, hvor præsidenten både er statsoverhoved og regeringsleder. Landet har flerpartisystem, men fungerer i praksis som et topartisystem på grund af det binomiale valgsystem. Den udøvende magt ligger hos regeringen, den lovgivende magt hos regeringen og de to kamre i kongressen. Den dømmende magt er uafhængig af både den lovgivende og den udøvende magt.
Den nuværende grundlov blev vedtaget under Pinochets militærregime i september 1980 ved en folkeafstemning, der af flere iagttagere blev betegnet som problematisk. Loven trådte i kraft fra marts 1981. Efter Pinochets nederlag i folkeafstemningen i 1988 blev grundloven ændret, så fremtidige ændringer af den ville være lettere at gennemføre. I september 2005 underskrev præsident Ricardo Lagos en række ændringer til grundloven efter beslutning i kongressen. Blandt ændringerne var fjernelse af udpegede senatorer og senatorer på livstid, præsidentens mulighed for at udskifte den øverste militære leder samt en nedsættelse af præsidenters valgperiode fra seks til fire år.Kongressen i Chile har to kamre: Et senat med 38 sæder samt et deputeretkammer med 120 sæder. Senatorerne vælges for otte år ad gangen med forskudte valg, mens de deputerede vælges for fire år ad gangen. Valgene til kongressen foregår efter et binomialsystem, hvor der i hvert valgområde vælges to repræsentanter. Systemet tilgodeser i stor udstrækning store partier eller valgforbund, og i Chile har man siden Pinochets afgang haft to store koalitioner, der i de fleste tilfælde får et mandat hver. Det er kun, hvis den ene af koalitionerne opnår mere end dobbelt så mange stemmer som den anden, at vinderen får begge mandater. Af samme grund er de to store koalitioner ofte tæt på at være lige store i begge kamre.
Præsidenten vælges ved direkte valg. For at en præsidentkandidat kan vælges, skal vedkommende have absolut flertal af de afgivne stemmer. Hvis ingen kandidat opnår dette, afholdes en anden runde mellem de to kandidater, der opnåede flest stemmer i første runde. En præsident kan ikke sidde to på hinanden følgende perioder, men kan godt genvælges på et senere tidspunkt.
Kongresbygningen ligger i Valparaíso omkring 140 km vest for hovedstaden Santiago, hvor Palacio de La Moneda, præsidentens residens, ligger.
I det nuværende senat har centrum-venstre-koalitionen Ny Majoritet flertal med 20 mandater, mens højrefløjskoalitionen Alliance har 15 (tre senatorer er uafhængige). Det seneste valg fandt sted 17. november 2013 og omfattede både valg af præsident, valg til deputeretkammeret samt valg af 20 af senatorerne. Valgets resultat træder i kraft 11. marts 2014, og der skete en lille forskydning i senatet, så der fremover er 21 fra Ny Majoritet, 16 fra Alliance og én uafhængig. Tilsvarende har Ny Majoritet flertal i deputeretkammeret med 68 pladser, mens Alliance fik 48, og der var fire pladser til deputerede uden for alliancerne. Præsidentvalget blev afgjort i to runder, idet valgets vinder, Michelle Bachelet fra Ny Majoritet, med 46,7 % af stemmerne ikke fik absolut flertal. I anden runde, der blev afholdt fire uger senere, 15. december, var Bachelet oppe imod Evelyn Matthei fra Alliance, og her vandt Bachelet med 62,2 % mod 37,8 %, og hun er dermed klar til at afløse Sebastián Piñera og genindtage præsidentposten, som hun også – som den første kvinde i Chiles historie – indtog i 2006-2010.
Chiles retsvæsen omfatter blandt andet en appeldomstol, et system af militære domstole, en forfatningsdomstol og højesteretten. I juni 2005 afsluttede Chile en gennemgribende revision af kriminalretssystemet. Reformen har erstattet inkvisitionsprocesser med anklageprocesser, som svarer mere til dem, man kender fra lande som USA og Danmark.
Siden Chile var helt ung som selvstændig nation, har den været meget aktiv i internationale forhold. I 1837 gik landet aggressivt ind i en udfordring af den peruvianske havneby Callaos dominans på stillehavshandelsruterne og besejrede den kortlivede alliance mellem Bolivia og Peru (Peru-Bolivia-konføderationen, 1836-39) i Konføderationskrigen. Krigen betød opløsningen af konføderationen og en fordeling af magten i Stillehavsområdet. En ny krig, Salpeterkrigen (1879-83), befæstede Chiles regionale betydning og øgede samtidig landets areal i betragtelig grad.I løbet af det 19. århundrede var Chile handelsmæssigt tættest forbundet til Storbritannien, et land der havde afgørende betydning for organiseringen af Chiles flåde. Frankrig påvirkede Chiles rets- og uddannelsessystemer og havde en væsentlig indflydelse på landet i blandt andet hovedstadens arkitektur, som i stort omfang blev til under det økonomiske opsving omkring skiftet til det 20. århundrede. Tyskland øvede indflydelse på Chile ved organiseringen og skolingen af landets hær, som blev forestået af preussere.Den 26. juni 1945 var Chile blandt de 50 nationer, der underskrev De Forenede Nationers Pagt i San Francisco, USA, og dermed grundlagde FN. Med militærkuppet i 1973 blev Chile isoleret politisk på den internationale scene som følge af udbredte brud på menneskerettighederne.Siden sin tilbagevenden til demokrati i 1990 har Chile været en aktiv deltager i den internationale politiske arena. I januar 2005 afsluttede nationen en toårig plads som ikke-permanent medlem af FN's sikkerhedsråd, og fra januar 2014 genindtog den pladsen. Chileneren Jose Miguel Insulza har siden 2005 været generalsekretær i Organisationen af Amerikanske Stater. Chile er et aktivt medlem af FN's organisationer og deltager i FN's fredsbevarende styrker og har siden 2011 været medlem af FN's menneskerettighedsråd. Landet var vært for forsvarsministermøde for Amerika i 2002 og for APEC-topmøde og tilhørende mødeaktiviteter i 2004. Det var ligeledes vært for ministermødet i Community of Democracies i april 2005 og for den ibero-amerikanske konference i november 2007. I egenskab af observatørnation i Mercosur og fuldt medlem af APEC har Chile været en vigtig spiller vedrørende internationale økonomiske emner og frihandel på den sydlige halvkugle.
Chile har diplomatiske forbindelser med de fleste lande i verden. Det fik afsluttet sin territorialstrid med Argentina i 1990'erne bortset fra grænsedragningen i det sydligste Patagonien. Chile og Bolivia afbrød deres diplomatiske forbindelser i 1978, efter at det mislykkedes at komme til enighed om en løsning på Bolivias ønske om igen at få den forbindelse til havet, som landet mistede under Salpeterkrigen 1879-93. De to lande har i stedet forbindelse på konsulniveau.
De væbnede styrker i Chile er underlagt civil kontrol, som udøves af præsidenten gennem forsvarsministeren. Præsidenten har bemyndigelse til at udskifte chefen for de væbnede styrker.
Ejército de ChileDen nuværende chef for hæren er general Juan Miguel Fuentealba Poblete. Hæren består af 45.000 mand og er organiseret med hovedkvarter i Santiago, seks divisioner fordelt over landet, en luftbrigade i Rancagua og en specialkommando i Colina. Den chilenske hær opererer med 105 Leopard 1A5 som hovedkampvogn, og i marts 2006 købte man 140 brugte Leopard 2A4 fra Tyskland.
Armada de ChileFlådens chef er admiral Enrique Larrañaga Martin, som står i spidsen for 21.773 mand, heriblandt 2.500 marineinfanterister. Ud af flåden på 29 overfladefartøjer er kun otte større krigsskibe (fregatter). Disse skibe har base i Valparaíso. Flåden har egne luftfartøjer beregnet til transport og overvågning; den har ingen kamp- eller bombefly. Flåden råder desuden over fire ubåde med base i Talcahuano.
Fuerza Aérea de ChileLuftvåbnets chef er general Jorge Roja Ávila, som står i spidsen for 12.500 mand. Luftvåbnets materiel og mandskab er fordelt på fem flyverbrigader, som har hovedkvarterer i Iquique, Antofagasta, Santiago, Puerto Montt og Punta Arenas. Luftvåbnet opererer endvidere fra Eduardo Frei-forskningsstationen på King George Island i Antarktis. Chile råder over 44 F-16 Fighting Falcon kampfly samt en række andre fly og helikoptere.
Carabineros de ChileEfter militærkuppet i 1973 kom gendarmerne (Chiles politistyrke) til at høre under forsvarsministeriet. Efter genindførelsen af demokratiet vendte styrken operationelt set tilbage til indenrigsministeriets ressort, men hører nominelt stadig til under forsvarsministeriet. General Gustavo González Jure er øverste politichef for omkring 40.000 ansatte, der har ansvaret for sikring af lov og orden, trafikregulering, narkotikabekæmpelse, grænsekontrol og bekæmpelse af terrorisme.
Ifølge den chilenske lov skal 10% af indtægterne fra det statsejede mineselskab Codelco gå til de væbnede styrker. I forbindelse med landets 200 års jubilæum i 2010 foretog Chiles væbnede styrker en "modernisering"srunde. I 1998 købte Chile 202 brugte Leopard A1-kampvogne fra den hollandske hær af Rotterdamse Droogdok Maatschappij (RDM). To chilenske generaler, Luis Lobos og Gustavo La Torre, blev i den forbindelse dømt for at have modtaget bestikkelse for over en halv million dollars. Til søs har Chile anskaffet to brugte M-klasse (Multipurpose) og to brugte L-klasse (Luchtverdediging) fregatter fra den hollandske flåde, samt fire brugte Type 22/23-fregatter fra Royal Navy. Chile har dog købt to nye Scorpène-ubåde taget i brug i 2005/2006.
Endelig har Chile købt 18 brugte F-16-kampfly fra det hollandske luftvåben og 10 nye af Lockheed Martin.
Chile er opdelt i 15 regioner (spansk región), der hver ledes af en intendant. Regionerne er opdelt i provinser, hvor en guvernør står i spidsen. Intendanter og guvernører udpeges af landets præsident. Det nederste administrative niveau er kommuner, som administreres af kommunalbestyrelser med borgmestre som øverste ledere. Kommunalbestyrelserne vælges for fire år ad gangen.
Hver region har et navn og et nummer angivet med romertal (undtagen Santiago Hovedstadsregionen, der forkortes RM), der grundlæggende begynder i nord og slutter i syd, med få undtagelser.
Fra nord til syd strækker Chile sig over 4.300 km, og på det bredeste sted er landet 240 km fra det østligste til det vestligste punkt. Det samlede areal er på 756.102 km². Hvis man indregner de øer, som landet har i Stillehavet (men ikke de områder på Antarktis, som det gør krav på), ligger det mellem 17. og 56. sydlige breddekreds samt 66. og 81. vestlige længdekreds.
Chile er det land i verden, der har den største udstrækning i nord-sydlig retning,, og dette er med til at gøre, at landet har en stor variation i landskabsformer. Atacamaørkenen mod nord indeholder store mineralrigdomme, især kobber og nitrat. Den relativt lille centrale dal, hvor Santiago ligger, er den dominerende i landet, hvad angår befolkning og landbrugsproduktion. Det er også herfra, landet historisk set har arnested, og hvorfra det har ekspanderet mod nord og syd, indtil det har opnået sit nuværende omfang. Det sydlige Chile er rigt på skove og græsningsland, og her finder man en række vulkaner og søer. Den sydlige kyst er en labyrint af fjorde, kanaler, forvredne halvøer og øer. Andesbjergene ligger på landets østligste grænse, mens Stillehavet ligger mod vest. Chile grænser op til Peru mod nord på en 171 km lang strækning, mod Bolivia mod nordøst på 860 km og Argentina på 5.308 km mod øst. Kystlinjen mod vest og syd er på i alt 6.339 km.Chile kontrollerer Påskeøen (3.512 km vestpå i Stillehavet), Salas y Gómez (3.210 km vestpå), Juan Fernández-øerne (670 km vestpå) og Desventuradas-øerne (850 km vestpå) – sidstnævnte øer uden permanent beboelse, men vigtige i forhold til Chiles krav på havterritorium, der også tager udgangspunkt i disse øer. Endvidere gør Chile krav på 1.250.000 km² af Antarktis syd for landet, men dette og andre landes krav er suspenderet under Antarktistraktaten, som Chile er medunderskriver af.
Chile ligger langs en seismisk og vulkansk zone, en del af Ildringen, som følge af bevægelserne af Nazca Pladen og den Antarktiske Plade mod den Sydamerikanske Plade.
Sent i Palæozoikum, for 251 millioner år siden, var det nuværende Chile en ophobning af havaflejringer, der hørte til kontinentet Gondwanaland. Mod slutningen af Mesozoikum, for 66 millioner år siden, begyndte havbunden at hæves som følge af kollisionen mellem Nazcapladen og den Sydamerikanske Plade; sammenstødet havde som resultat skabelsen af Andesbjergene. Området blev formet over millioner af år som følge af foldningen af klipperne, der resulterede i den nuværende geologiske form.
Chile består af et centralt dalområde, der strækker sig i landets længderetning og flankeres af to bjergkæder, der samlet set udgør omkring 80 % af landets areal. Det drejer sig mod øst om Andesbjergene, som udgør en naturlig grænse til Bolivia og Argentina og når næsten syv tusinde meter op med blandt andet vulkanen Ojos del Salado (6.891 m), samt tættere mod havet den noget lavere kystbjergkæde, som når lige over tre tusinde meter; højeste punkt er Cerro Vicuña Mackenna på 3.114 m. Mellem kystbjergene og havet ligger der en række kystsletter af varierende udstrækning, og her har det været muligt at opføre byer og anlægge store havne. Nogle af de centrale dalsletter mellem bjergkæderne omfatter arealer øst for Andes, for eksempel de patagoniske stepper og Magellan-området, mens andre er højtliggende plateauer helt omgivet af bjerge, for eksempel Altiplano og Puna de Atacama.
Det nordligste af de fem landskabsområder i Chile, Norte Grande er området mellem landets nordgrænse og 26. sydlige breddekreds og strækker sig over tre regioner. Det er præget af Atacamaørkenen, som er den tørreste i verden. Ørkenen er opsplittet af vandløb, der oprindeligt udgjorde Pampa del Tamarugal. I Norte Grande er kystbjergene kompakte og falder stejlt ned mod kystarealet med sletter. Andesbjergene er her delt i to arme, hvoraf den østligste løber i Bolivia; bjergene er her meget høje og præget af vulkansk aktivitet, som med ophobninger af sedimenter har skabt Altiplano og saltformationer som Salar de Atacama.
Umiddelbart syd for Norte Grande ligger Norte Chico, der strækker sig til floden Aconcagua. Her er Andesbjergene faldende i højde fra Norte Grande og ligger tættere på kysten; ved Illapel er bjergryggen blot 90 km fra kysten, hvilket også er det smalleste øst-vestligste sted i landet. I dette område mødes de to bjergkæder, hvorved der reelt ikke er nogen højslette mellem kæderne på dette sted. Tilstedeværelsen af floder har til gengæld skabt tværgående dale, hvor landbrugsproduktion har bredt sig meget i nyere tid. Samtidig er kystsletterne bredere her end længere nordpå.
Zona Central er Chiles mest befolkede område. Kystsletterne er brede og muliggør etablering af byer og havne ved kysten, og kystbjergene er yderligere faldende i højde her. Andesbjergene er fortsat op imod seks tusinde meter høje, men falder til et niveau på omkring fire tusinde meter i dette område. I en del af områdets udstrækning er der ikke nogen kystbjergkæde, men mod syd dukker den op igen i form af Cordillera de Nahuelbuta, mens istidsaflejringer har skabt en række søer i La Frontera-området.
Syd for Zona Central ligger Zona Sur, der er kendetegnet ved sine mange søer. I dette område er sletten mellem de to bjergkæder tæt på at være på højde med havoverfladen, og fra de mange søer fører en række floder vandet mod havet. Området er rigt på græsningsmuligheder, og kvæghold er den vigtigste landbrugsform her. I den sydligste del finder man de sydligste højdedrag af kystbjergene, og der er umiddelbart syd for Zona Central fra havet ind i landet en markant bugt, hvori den store øgruppe, Chiloé, ligger.Det sydligste landskab er Zona Austral, der udgøres af Chile-delen af Patagonien. Under sidste istid var dette område dækket af is, som fik en markant betydning for landets forrevne struktur. En af konsekvenserne er, at bjergkæderne nordfra er lavere, og det samme er sletten mellem dem. Da kystbjergene reelt er væk her, er sletten blevet så lavtliggende, at den er blevet til havbund, mens bjergene titter op i form af øgrupper, heriblandt Chiloé og Chonos. Også Andesbjergene er stærkt faldende, og bjergene eroderer til en række fjorde mod havet. Længst mod syd bøjer Sydamerika og dermed Chile af mod sydøst, og den sydligste del af området udgøres af Chiles del af Ildlandet, og her samt nord herfor på fastlandet finder man et relativt fladt landskab.
Blandt Chiles øer i Stillehavet kan fremhæves Juan Fernández-øerne og Påskeøen, der ligger på den højderyg, der er skabt af sammenstødet mellem Nazcapladen og Stillehavspladen.
Med sin beliggenhed på Ildringen rammes Chile jævnligt af jordskælv. Den 22. maj 1960 ramte et jordskælv landet med en styrke på 9,5 på Richterskalaen, og det er dermed et af verdens kraftigste jordskælv. Den tilhørende tsunami nåede en højde på 11,5 m ved kystbyen Puerto Saavedra vest for Temuco. Puerto Saavedra blev praktisk taget ødelagt.
Senest den 27. februar 2010 ramte et jordskælv kysten ud for regionen Maule 325 kilometer fra hovedstaden Santiago og 115 kilometer fra byen Concepcion. Dette jordskælv havde en styrke på 8,8 på Richterskalaen.
Som følge af landets topografi krydses Chile af en lang række floder, der generelt er ret korte, og hvor vandet strømmer ret fredeligt. De forløber stort set alle sammen fra Andesbjergene og i nogenlunde direkte linjer vestpå til Stillehavet.
På grund af ørkenen er der i Norte Grande kun få vandløb, der bortset fra Loa ikke har afløb til havet. Loa, som udspringer i Miño Volcano i Andesbjergene og løber til Stillehavet er med sine 440 km landets længste flod. På højsletten har vandløb i 4.517 meters højde dannet søen Chungará, som er en af de højest beliggende floder i verden. Søen ligger sammen med floderne Lauta og Lluta på grænsen til Bolivia.
Lidt længere mod syd er der langt flere floder, der er vigtige for landbruget i dette område. Blandt de vigtige floder her er Aconcagua (142 km), Maipu (250 km) og dens bifloder, Mapocho (110 km) og Maule (240 km). Vandet i disse floder er primært smeltevand om foråret og sommeren samt regnvand om vinteren. I dette område finder man også den store kunstige sø Rapel samt søerne Colbún og Laja.
Naturen i Chile omfatter en enorm række arter af planter og dyr. Dette tilskrives landets udstrækning i nord-sydlig retning samt de store højdeforskelle i landet. Naturformer som den stormomsuste kyst mod Stillehavet, de gigantiske Andesbjerge, ørkenen mod nord og beskyttede dale giver et rigt udvalg af økosystemer, som tilgodeser en stor variation i faunaen og floraen.
Chile har omkring 100 beskyttede naturområder, heriblandt 36 naturreservater. I det sydlige Chile i de tempererede regnskove er halvdelen af floraen endemisk, hvilket er unikt på verdensplan. Chilensk Klokkeranke (Lapageria rosea) er landets nationalblomst, andeskondoren er nationalfugl og tarucaen (Hippocamelus antisensis) er nationaldyr.
I landet findes 56 ordener, 181 familier, 837 slægter og omkring 4.295 arter af planter. En stor del af disse tilhører kurvblomst-, græs-, ærteblomst- og natskyggefamilierne.De ellers meget tørre områder i Atacama-ørkenen mod nord får tilført fugtighed med vinden fra havet, hvilket gør det muligt for hårdføre arter som akacie, kaktus-arter og forskellige buske som brombær at gro. På højsletterne lidt længere mod syd finder man blandt andet gummipuder (Azorella compacta), ichu-græsser og tola-buske. I det halvtørre centrale Chile møder man kaktusser, tjørnebuske, Prosopis-træer samt Adesmia-buske. I det fugtige og tempererede område i det centrale Chile er vegetationen maki-agtig i form af buske, løvtræer, kaktusarter og græsser. Dette område er dog så befolkningsrigt, at den oprindelige natur ikke er særligt markant. Området syd for Biobio-floden er præget af løvfældende og stedsegrønne træer, heriblandt rauli, abetræ, hvid ædelcypres, roble, Eucryphia cordifolia og laurbær. Syd for søområdet finder man blandt andet antarktisk sydbøg, andesceder og de enorme fitzroyaer. Længst mod syd i Patagonien og på Ildlandet finder man på grund af det barske klima primært dværgudgaver af sydbøg samt hårdføre græsser.
Med Andesbjergene som effektiv beskyttelse er der i Chile – trods landets størrelse – relativt få vildtlevende pattedyr. Af landlevende pattedyr findes der 107 arter, og regner man havlevende arter med, er der 141. Blandt de udbredte arter er guanaco (vilde lamaer), mink, bæltedyr, opossum, pudú og puma. Pattedyr i chilenske farvande omfatter blandt andet søelefanter og søløve, mens man undertiden kan opleve blåhval, pukkelhval, sejhval, kaskelothval og delfin.
Blandt fuglearterne findes såvel stand- som trækfugle, og der er meldt om 536 forskellige arter i landet. Heraf er 15 arter endemiske og 38 arter er internationalt anerkendt som truede arter. Ud over nationalfuglen, andeskondoren, kan nævnes andesflamingo, en række albatros-arter som gråhovedet, grårygget og chathamalbatros, en række pingvin-arter som hvidkindet, gullokket og humboldtpingvin, petrel-arter som grå, og Juan Fernandez-petrel og skråper som sort og hvidhaget skråpe - alle de nævnte arter er sårbare ifølge Avibase.
Chiles enorme udstrækning i nord-sydlig retning betyder, at de klimatiske forhold er særdeles varierede. Mod nord findes verdens tørreste ørken, Atacama, i det centrale område er der middelhavsklima, der er fugtigt subtropisk klima på Påskeøen, der er kystklima centralt-sydligt, alpint, når man kommer op i Andesbjergene, samt polarklima i de allersydligste områder. Der er fire årstider i det meste af landet: Sommer (december-februar), efterår (marts-maj), vinter (juni-august) og forår (september-november).
Chiles Centralbank i Santiago er landets centralbank. Landets møntenhed er den chilenske peso (CLP), og pengepolitikken følger en inflationsmålsætning om en årlig inflation på 3 %.Chile er et af Sydamerikas rigeste og mest stabile lande, der ligger som en af de allerøverste blandt de latinamerikanske lande inden for faktorer som menneskelig udvikling, konkurrenceevne, indkomst per indbygger, globalisering, økonomisk frihed og lav korruptionsopfattelse. Siden juli 2013 er Chile af Verdensbanken karakteriseret som højindkomstland. Samtidig er landet præget af en meget stor økonomisk ulighed. Gini-koefficienten for disponibel indkomst var således i 2009 på 0,508 ifølge OECD, hvilket angav den højeste ulighed blandt alle OECD's medlemslande.Chile har ifølge den konservative amerikanske organisation Heritage Foundations "Index of Economic Freedom" den højeste økonomiske frihed i Sydamerika (nummer syv i verden), hvilket skyldes landets uafhængige og effektive retssystem samt en forsigtig offentlig finanspolitisk styring. I maj 2010 blev Chile det første sydamerikanske land, der blev optaget i OECD. Landet har den højeste BNP per indbygger i købekraftskorrigerede enheder blandt de latinamerikanske lande (skarpt forfulgt af Argentina).En markedsorienteret økonomisk politik, der har været fastholdt stabilt siden 1980'erne, har været medvirkende til at sikre en jævn økonomisk vækst i Chile. Mens indkomstulighederne voksede betydeligt under årene med militært styre, blev fattigdommen igen reduceret efter 1990. Det anslås, at 45 % af befolkningen levede under fattigdomsgrænsen i 1985. I 2012 anslog IMF, at andelen af befolkningen, der lever under fattigdomsgrænsen, var på 14,4 %. Landet gennemgik fra 1999 et mindre dyk, men fra 2003 begyndte økonomien igen at bedre sig. I 2009 oplevede Chile et fald i BNP som følge af finanskrisen, men i årene 2010-12 har væksten oversteget 5 % hvert år.Arbejdsløshedstallet lå i januar 2014 på 6,12 %, hvilket var højere, end det havde været i de seks foregående måneder, men generelt har arbejdsløsheden været svagt faldende over de sidste par år. Der er mangel på arbejdskraft inden for brancher som landbrug, minedrift og fabrikation.Et privatiseret nationalt pensionssystem (AFP) har sat gang i indenlandske investeringer og bidraget til en samlet opsparing, der estimeres til at være på cirka 21 procent af BNP. Med den obligatoriske pensionsopsparing betaler de fleste offentlige ansatte 10 % af deres løn til privat administrerede fonde. Imidlertid blev det i 2009 offentliggjort, at den globale økonomiske krise havde medført, at $21 millioner var mistet fra pensionsopsparingerne.Chile har indgået frihandelsaftaler med en række lande, heriblandt en aftale med EU, der trådte i kraft fra februar 2003, og en aftale med USA, der trådte i kraft fra januar 2004. EU har opgjort, at fra indgåelsen af aftalen i 2003 til 2011 er den bilaterale handel mellem Chile og EU steget til mere end det dobbelte (7,7 milliarder euro i 2003 til 18,6 milliarder euro i 2011). Efter en lignende aftale med Kina indgået i 2005 er Chiles samlede handel med Kina steget med 22 % på syv år, og Kina var i 2012 Chiles største eksportmarked foran USA (22 % mod 11 % af den samlede eksport). Chile har størst import fra de store lande i Sydamerika, Brasilien og Argentina, der står for henholdsvis 17 og 8,2 % af importen.Standard & Poor's har givet Chile ratingen AA-. Efter at have været så lav som 3,9 % af BNP i 2006 er landets offentlige gæld steget siden, så den i 2011 lå på 9,2 % af BNP.14 % af statens indtægter kom i 2012 direkte fra kobberproduktionen. Udlandsgælden var på 17 % af BNP ved udgangen af 2012. Chile havde et underskud på betalingsbalancen i 2012 på 3,5 % af BNP.
Den økonomisk vigtigste branche i Chile er minedrift, i særdeleshed udvinding af kobber. Udvinding af kobber udgør 16 % af Chiles BNP og 54 % af dets eksport (42 milliarder US$ af den samlede eksportværdi på 78 milliarder US$). Escondida er den største kobbermine i verden og står for mere end 5 % af den samlede produktion i verden. Samlet set udvinder Chile en tredjedel af verdens kobber. Den statslige minevirksomhed, Codelco, konkurrerer med de private på udvindingen.Ud over kobber udvindes der også guld og sølv, mens udvinding af jern, kul og bly stort set er skrinlagt. Endvidere udvindes der fortsat chilesalpeter i landet.
Landbrug i Chile omfatter et bredt spektrum af aktiviteter som følge af landets varierende geografiske og geologiske forhold, klima og kulturforhold. Historisk set er landbrug en hjørnestenene i Chiles økonomi, men nu står landbruget sammen med beslægtede områder som skovdrift og fiskeri kun for 3,6 % af BNP. De vigtigste produkter inden for disse områder er vindruer, æbler, pærer, løg, hvede, majs, havre, fersken, hvidløg, asparges, bønner, oksekød, fjerkræ og uld samt fisk og tømmer.Som følge af sin relative isolerede beliggenhed og stramme toldregler er Chile ikke ramt af sygdomme som mund- og klovsyge, vinlus eller frugtfluer. Sammenholdt med placeringen på den sydlige halvkugle med deraf følgende andre høsttidspunkter, end der findes på de store markeder på den nordlige halvkugle, udgør nogle af Chiles konkurrencemæssige fordele. Omvendt betyder blandt andet de mange bjergområder i landet, at kun 1,8 % af det totale areal kan dyrkes.Af arbejdsstyrken i landet var 10 % i 2011 beskæftiget inden for landbrug. Det meste af landbrugsområdet i landet ligger i de centrale regioner, hvor der er store dalområder, og hvor klimaet er tempereret eller subtropisk, hvilket giver godt udbytte ved dyrkning af jorden. Længere mod syd er der primært tale om græsningsarealer, og her finder man fåre- og kvægavl.
Turismen i Chile er vokset betydeligt inden for de seneste årtier. Indtægterne fra turismen (besøgende fra udlandet) er i perioden 1995-2011 steget fra 1,2 til 2,7 milliarder US$. Antal udenlandske besøgende i Chile var i 2012 3,5 millioner, hvilket var en stigning på 13 % fra året forinden. Andelen af turismen i forhold til den totale eksport var samme år 2,88 %. Langt de fleste turister i landet kommer fra nabolandene og øvrige sydamerikanske lande. Således kom 72 % af alle besøgende i 2012 fra Argentina, Bolivia, Peru og Brasilien. Turister fra Nordamerika og Europa har i nogle år på grund af den globale økonomiske krise været lidt faldende. En lidt ældre opgørelse viste, at besøgende fra USA, Europa og Brasilien tilsammen udgjorde 36 % af de besøgende i 2005. Endvidere kunne det konstateres, at besøg fra Asien, specielt Kina og Sydkorea, var stigende på samme tidspunkt.En opgørelse fra 2004 viser, at de mest populære mål for turisterne er hovedstaden Santiago, Valparaíso-Viña del Mar, Arica-Putre-området (landets nordligste del), Puerto Montt-Puerto Varas (ved flere nationalparker), Atacama-området (mod nord) og Torres del Paine (Patagonien). Endvidere kommer turisterne fortrinsvis for naturrelaterede oplevelser. Således viser en opgørelse over europæiske turisters foretrukne beskæftigelser på besøg i Chile, at strandene, historiske mindesmærker, nationalparker og generelle naturoplevelser står højest på listen. Nævnes kan også Påskeøen med de særprægede stenstatuer, men med sin fjerne placering midt ude i Stillehavet besøges den kun af meget målrettede turister.
Som turister i deres eget land er chilenerne først og fremmest aktive om sommeren (december-marts), og de besøger især kystbyer som Arica, Iquique, Antofagasta, La Serena og Coquimbo mod nord samt Pucón ved Villarrica-søen mod syd. Desuden er Valparaíso og Viña del Mar med deres korte afstand til hovedstaden populære besøgsmål.
Uddannelsessystemet i Chile består af fire trin: Forskole (børnehave) for børn til 5 årsalderen, basisskole med otte klassetrin (6-13 år), ungdomsuddannelser på fire trin (14-17 år) samt videregående uddannelse.Siden 2007 har der været gratis adgang til førskoletilbud i landet, men det er ikke obligatorisk at bruge. Undervisning på basis- og ungdomsniveau er obligatorisk, og på basisniveauet går cirka 93 % af børnene i offentlige skoler, mens de resterende 7 % går i private skoler.
Der er to typer ungdomsuddannelser: Gymnasier eller erhvervsuddannelser. Gymnasierne har to år, hvor alle har samme fag, mens de to sidste år deler eleverne i henholdsvis en naturfaglig og humanistisk gren.
På det videregående niveau har man universiteter (både offentlige og private), professionsinstitutter (IP) samt tekniske institutioner (TCF). Landets største og ældste universitet er Universitetet i Chile i Santiago grundlagt i 1842; det har cirka 38.000 studerende.I 2009 var der cirka 191.000 analfabeter i landet ifølge UNESCO. Procentmæssigt svarer det til 1,4 % af befolkningen.
Chile har samlet 372 landingsbaner, heraf 62 med hård belægning. Den største lufthavn i landet er Comodoro Arturo Merino Benítez International Airport (SCL) i Santiago, som har fast rutefart til en række internationale foruden til omkring tyve indenlandske destinationer. De vigtigste udenlandske forbindelser (målt på antal rejsende) er Buenos Aires (to lufthavne), São Paulo og Lima, mens Miami er den vigtigste forbindelse i Nordamerika og Madrid den vigtigste i Europa. De tre vigtigste indenlandske destinationer er Antofagasta, Calama og Iquique. I 2012 rejste over 14 millioner personer via SCL. Lufthavnen er hub for LAN Airlines og flere mindre, lokale luftfartselskaber.
I Chile findes der et jernbanenet på 6.782 km, der stort set udelukkende betjenes af det statsejede Empresa de los Ferrocarriles del Estado (EFE). Tidligere dækkede jernbanenettet hele landet fra Arica i nord til Puerto Montt langt mod syd, men udviklingen af andre transportformer, først og fremmest fly- og bustransport, har medført nedgang i togtransporten. Rejse med tog er typisk langsommere end de konkurrerende former, og efterhånden er komforten i busser sammenlignelig med den i togene. Godstransport har ligeledes ændres sig fra jernbanen til lastbiler på de forbedrede veje.
Samtidig med udviklingen i de øvrige transportformer har jernbanerne været forsømt fra regeringens side i en årrække, men siden årtusindskiftet har der fra officiel side været opmærksomhed på jernbanerne, og flere strækninger er blevet eller på vej til at blive renoveret, lige som det kørende materiel er blevet fornyet.Der findes metrosystemer i hovedstaden Santiago og den store havneby Valparaíso.
Chile har 77.764 km landeveje, hvoraf 18.119 km har fast belægning (2.387 km er motorveje). Den panamerikanske landevej har sin sydligste del i Chile og går ad Ruta 5, den længste landevej i landet med sine 3.364 km fra grænsen mod Peru i nord via Santiago til Puerto Montt i syd. Ruta 5 er koblet til Ruta 7 fra Puerto Montt til Villa O'Higgins på en strækning af 1.240 km. Den sydligste landevej på fastlandet er Ruta 9, der ender på Brunswick-halvøen.
Busser er blevet meget populære til persontransport med mange konkurrerende selskaber og moderne, veludstyrede busser. Turen med bus fra Arica ved den peruvianske grænse til Santiago tager 28 timer, mens turen fra Santiago til Punta Arenas tager omkring 40 timer. Der er 184 motorkøretøjer per 1000 indbyggere i landet.
Chile har en befolkning på ca. 16,3 millioner mennesker. Siden 1990 har befolkningsstigningen været dalende som følge af en faldende fødselsrate. En fremskrivning af tendenserne i befolkningsændringerne spår, at befolkningstallet i 2050 vil være på 20,2 millioner. Omkring 85 % af landets befolkning lever i byområder med 40 % i Stor-Santiago. De største byområder i landet var i 2012 Stor-Santiago med næsten 6,7 millioner indbyggere samt Stor-Valparaíso og Stor-Concepción med begge lidt under en million indbyggere.
Chile er et multietnisk samfund som huser folk med mange forskellige etniske baggrunde. Der findes en række undersøgelser af den etniske sammensætning i landet, og de viser forbavsende store forskelle i resultaterne.
Størstedelen af den chilenske befolkning er af europæisk afstamning. En nylig genetisk undersøgelse viser, at 52 % af chilenerne er af europæisk afstamning, 44 % er stammer fra oprindelige folk, heriblandt mestizer, mens 4 % er af afrikansk afstamning.Ved folketællingen i 2012 angav over 1,5 millioner chilenere, at de var af mapuche-afstamning i en eller anden grad. Det tilsvarende tal ved folketællingen i 2002 var kun lidt over 600.000, mens tallet i 1992 var på næsten 1,3 millioner. Disse store variationer forklares blandt andet ved forskelle i synligheden af mapucherne og deres forhold på de tidspunkter, hvor folketællingerne blev foretaget: Er der fokus på dette folk i medier og lignende, bliver flere personer opmærksomme på deres afstamning. Den næststørste af de oprindelige etniske folkeslag er aymaraer, som lidt mere end 100.000 angav at tilhøre, samt diaguitaer med lidt mere end 40.000.Chile er et af de 22 lande, der har underskrevet og ratificeret ILO-konventionen fra 1989 vedrørende oprindelige folk og stammefolk i selvstændige stater. Konventionen har siden været anvendt i forskellige tilfælde til fordel for oprindelige folk i landet, fx retten til vand for aymara-folk.Immigration til Chile har ikke været så omfattende som til andre lande, fx Argentina, Canada og USA. Det skyldes blandt andet landets afsides beliggenhed bag Andesbjergene samt afstanden til Europa. Der var aldrig massive indvandringsbølger til landet som man oplever det i nogle af de nævnte lande. Således modtog Chile blot 0,5 % af de europæere, der udvandrede til Latinamerika i perioden 1851-1924, hvor 46 % endte i Argentina, mens 33 % endte i Brasilien.Den største europæiske, etniske gruppe i Chiles befolkning stammer fra Spanien og den baskiske region i det sydlige Frankrig. Chilenerne af baskisk afstamning er anslået til at udgøre minimum 10 %.Der kom mindre grupper af ikke-spanske europæiske indvandrere til Chile i det 18., det 19. og i begyndelsen af det 20. århundrede. I 1848 fandt efter den mislykkede martsrevolution en større tysk indvandring sted, der skabte grundlaget for et tysk-chilensk samfund, der sponsoreret af den chilenske regering bosatte sig i den sydlige region. Tyskerne (som bl.a. omfattede østrigere samt tysktalende schweizere, schlesiere og elsassere) bosatte sig især i Valdivia, Chiloé og Los Ángeles.
Britiske (engelske og skotske) samt irske efterkommere omfatter 700.000 mennesker. Der skønnes at være omkring 100.000 græske immigranter i landet, en stor del bosat i og omkring Antofagasta. Der findes også større grupper af chilenere med fransk, italiensk, schweizisk og kroatisk baggrund. En stor gruppe på 4-500.000 af palæstinensisk afstamning bor i det centrale Chile.Chile støttede officielt indvandring til landet i det 19. århundrede, men efter første verdenskrig lukkede landet i stor udstrækning for indvandring for at undgå store skarer af fattige flygtninge. Anden verdenskrig gav yderligere støtte til denne politik, så det var generelt kun folk med egne midler, der fik lov til at komme ind i landet. Der blev dermed sat en dæmper på indvandringen gennem en stor del af det 20. århundrede, men med den økonomiske vækst har Chile oplevet en ny bølge af immigration siden begyndelsen af 1990'erne. Ved folketællingerne i 1992 og 2002 var der henholdsvis 114.531 og 184.464 chilenere, der var født i udlandet. Langt den største del af denne stigning kom fra lande i Latinamerika, i særdeleshed nabolandene Peru og Argentina.
Chile er overordnet set et spansktalende land. Den variant af spansk, der tales i landet, er dog noget forskellig fra det, der tales i såvel Spanien som i de omkringliggende, spansktalende lande i Sydamerika.
Blandt de store forskelle er, at man i Chile ofte udelader den afsluttende stavelse eller et afsluttende "s" i ordene, og desuden udtales nogle konsonanter med en blødere lyd. Der er ikke stor forskel på sproget mellem syd og nord, men der er nogle mindre, men tydelige, forskelle på sproget afhængig af socialklasse eller af, om man bor i byen eller på landet. Denne relativt homogene sprogbrug forklares ved, at landet i stor udstrækning er befolket med udgangspunkt i det centrale område omkring Santiago og Valparaíso, hvorfra folk i mindre omfang har trukket sig mod henholdsvis nord og syd.
Flere af de oprindelige folks sprog tales også i et eller andet omfang. Mapundungun er mapuchernes sprog og tales af omkring en kvart million; quechua tales af omkring 8.000 i grænseområdet mod Bolivia; nogle få tusinde i det nordlige af landet behersker aymara, og et par tusinde taler rapanui, det oprindelige sprog på Påskeøen. Der findes yderligere nogle få sprog, særligt længst mod syd i landet. Der undervises i mapundungun i områder i det sydlige Chile med større befolkninger af mapucher, og sprogets status beskrives som levende. De øvrige nævnte sprog er truede eller decideret døende.Tysk tales af omkring 20.000 mennesker i Chile.
Ifølge den chilenske grundlov er der religionsfrihed i Chile, og i det store hele understøtter myndighederne dette i praksis.
Med den spanske invasion i Sydamerika fulgte også katolske missionærer, og Chile er fortsat et land, hvor hovedparten af befolkningen bekender sig til den romerskkatolske kirke. En undersøgelse fra 2013 viste, at 61 % af den voksne befolkning opfatter sig som katolske, mens 17 % opfattede sig som protestantiske, 4 % som hørende til en anden religion, mens 19 % ikke opfatter sig som religiøse. Den protestantiske gruppe dækker over grupperinger som pinsebevægelsen (langt den største andel af protestanterne), lutheranisme, calvinisme, presbyterianisme, den anglikanske kirke, den wesleyanske kirke og flere andre mindre kirkesamfund.
Blandt de øvrige religioner findes andre kristne grupperinger som den ortodokse kirke, mormonkirken, syvendedagsadventister og Jehovas Vidner. Derudover findes små grupper af jøder, muslimer og buddhister.
I perioden 1833-1925 var den katolske kirke statsreligion i Chile, idet staten dog efter 1865 også anerkendte andre religioner. Med grundlovsændringen i 1825 blev kirken og staten formelt adskilt. I nutiden understøtter staten indirekte kristne trosretninger ved at definere officielle fridage i forbindelse med nogle af de kristne højtider som jul og langfredag.
Chiles sundhedssystem styres af sundhedsministeriet. I 1989 blev der i landet oprettet en tvungen, national sundhedsfond (FONASA), som alle lønmodtagere betaler 7 % af lønnen til. Der findes desuden private sygeforsikringer. Mere end 12 millioner indbyggere kan få støtte til helbredsmæssige behandlinger gennem FONASA.
Langt de fleste større hospitaler findes i området omkring Santiago og Valparaíso.
På grund af landets geografi er der markante forskelle på de kulturelle udtryksformer i forskellige dele af landet.
I nord er det karakteristisk, at der finder en række kulturelle begivenheder sted, der kombinerer arven fra de oprindelige andesfolkeslag med den tilsvarende efter de spanske conquistadorer og udtrykker dem i forskellige festivaller og religiøse traditioner, heriblandt diabladas (djævledans) og Fiesta de la Tirana.
I det centrale af landet dominerer traditioner med udgangspunkt i landbrugslivet, heriblandt fra huasoernes (chilenske cowboys) liv, især i området mellem Coquimbo og Biobío. Da dette område af landet huser størstedelen af landets befolkning, er der en tendens til, at kulturen herfra generelt fungerer som landets kulturelle identitet. Blandt de tidspunkter, hvor den chilenske kultur står tydeligst, er i perioden omkring uafhængighedsdagen i midten af september.
I det sydlige Chile har mapuchernes kultur en stor betydning, især i Araucanía, mens indflydelse fra tysk indvandring kan ses omkring byer som Valdivia, Osorno og Llanquihue.
Musik i Chile omfatter et bredt spektrum, herunder folkemusik, popmusik og klassisk musik. Den folkeligt baserede musik udviser stor variation i landets forskellige områder med musik og dans fra de oprindelige folk, særligt i nord og syd samt på Påskeøen. Aymaraerne og atacamaerne har både individuelle og gruppebaserede danse knyttet til deres religiøse overbevisning. På Påskeøen finder man reminiscenser fra frugtbarheds- og indvielsesritualer i musik og dans.Chiles nationale dans er cuecaen, der har såvel europæiske indslag som elementer fra oprindelige folk. Dansen er en pardans i 6/8- eller 3/4-takt, og den ledsages af musik spillet på guitar, som kan suppleres af blandt andet harmonika, guitarrón (et guitarlignende instrument med 24-25 strenge) og rytmeinstrumenter. Desuden ledsages den ofte af sang, enten solo eller som duet. Tonadaen er en sangform, der også især kendes fra Andes-området, heriblandt Chile, og den går ligeledes især i 6/8-takt med guitarakkompagnement og synges fortrinsvis af kvinder.
Mellem 1950 og 1970 blev den chilenske folkemusik til en vis grad genfødt, og grupper som Los de Ramón, Cuatro Huasos og Los Huasos Quincheros opnåede popularitet sammen med komponister som Raúl de Ramón og Violeta Parra. Ligeledes var det i den periode, Margot Loyola begyndte at indsamle materiale om den folkelige musik, og hun har i mange år været en uofficiel ambassadør for den chilenske kultur. Mod slutningen af 1960'erne og først i 1970'erne stødte man også på den politiske variant af folkemusikken personificeret i Parra samt Victor Jara; de to var med til at grundlægge Nueva Canción – Den ny sang. Andre navne inden for Nueva Canción var grupperne Inti-Illimani og Quilapayún.
Flere chilenske klassiske komponister har også ladet sig inspirere af folkelig musik. Blandt disse var Humberto Allende, der for eksempel inddrog mapuche-musik i nogle af sine værker, Juan Orrego-Salas, der ud over instrumentalværker (heriblandt musik til Quilapayún) også skrev musik til digte af Pablo Neruda. Blandt de yngre komponister har Fernando García arbejdet med elektronisk musik. Ud over Orrego-Salas har også for eksempel Sergio Ortega haft tæt kontakt til Nueva Canción, og han som aktiv Salvador Allende-støtte skrev han den kendte sang "El pueblo unido jamás será vencido", som blev en verdenskendt slagsang for venstrefløjen og som signalerede modstand mod Pinochet-styret.
Chilensk rockmusik blev første gang spillet i slutningen af 1950'erne, og den fik pæn succes op gennem 1960'erne med blandt andet gruppen Los Jaivas og fik også en vis indflydelse på Nueva Canción. Rockmusikken led et knæk med militærkuppet i 1973, og rockmusik var officielt forbudt under Pinochets styre frem til 1990. Siden er denne musikform blomstret op igen, og ofte ser man i tråd med rock en español, der kendes fra Chile såvel som fra andre latinamerikanske lande, at de chilenske rockgrupper inkorporerer elementer af folkelig musik i rocken, for eksempel hos Los Tres.
Chile er på det litterære område navnlig kendt for sin poesi og sine digtere. To af disse, Gabriela Mistral (i 1945) og Pablo Neruda (i 1971), har modtaget Nobelprisen i litteratur, og navnlig Neruda er verdenskendt. Andre kendte poeter fra Chile er Carlos Pezoa Véliz, Vicente Huidobro, Gonzalo Rojas og Nicanor Parra.
Blandt prosaskribenterne er den nok mest kendte i resten af verden Isabel Allende, hvis romaner, heriblandt Åndernes hus, er oversat til adskillige sprog, solgt i over 50 millioner eksemplarer, og flere af dem er filmatiseret. Som Allende er José Donoso repræsentant for den magiske realisme, der opstod i Sydamerika og for alvor slog igennem i 1960'erne og 1970'erne. Uden for denne bevægelse stod Roberto Bolaño, der egentlig var lyriker, men først og fremmest fik succes fra 1990'erne og frem med sin prosa i romaner og noveller, der blev meget populære; især De vilde detektiver bragte ham verdensberømmelse.
Før europæernes ankomst til Chile udtrykte de oprindelige folk sig kunstnerisk på forskellige måder, men spaniernes ankomst satte en brat stopper for dette, idet erobrerne undertrykte disse udtryk under indsatsen for at kristne de oprindelige folk. Mængden af præcolombiansk kunst er derfor begrænset, men der er dog fundet forskellige hulemalerier, især i det allernordligste af landet. Endvidere er der fundet dekorerede lervarer, og kunsten fra den tid har haft funktioner som rituelle/religiøse, men også praktiske og æstetiske. De nordlige kulturer har især anvendt geometriske figurer, men helleristninger forekommer også i stort omfang. Mod syd har mapuchernes kunst i større omfang haft religiøse formål, blandt andet med bemalede potter til begravelser.
Spanierne bragte ved erobringen med sig de kunstneriske udtryk, som de kendte fra Europa, og trods religiøs modvilje blev europæernes kunst snart inspireret af de oprindelige folks – og omvendt. Således har mapuchernes kunstfærdige metalarbejder, som man fortsat kender, tydeligvis inspiration fra erobrernes sølvmønter. Europæernes kunst var i de første mange århundreder tæt knyttet til den katolske religion, hvor især jesuiterne prægede malestilen.
José Gil de Castro stod i begyndelsen af det 19. århundrede bag en række portrætter af helte fra Chile og nabolandene. Gil de Castro var en af de første i en bevægelse, der senere er sammenfattet som "rejsende kunstnere", dvs. kunstnere der kom til udefra (Gil de Castro var fra Peru og havde afrikanske rødder). En anden vigtig kunstner i den unge stat var engelske Charles Wood, der især skildrede motiver fra og på havet.
I 1849 åbnede et nationalt kunstakademi i Santiago, og det blev udgangspunktet for de første nationale kunstnere i Chile. Nogle af de vigtigste malere i slutningen af det 19. og begyndelsen af det 20. århundrede var Alfredo Valenzuela Puelma, Pedro Lira, Alberto Valenzuela Llanos og Juan Francisco González. Den første egentlige kunstgruppe i landet var "Generación del 13", dannet i 1913, og gruppen er karakteriseret for deres sociale kritik og interesse for proletariatet og oprindelige folk som mapucherne.
Af kunstnere fra det 20. århundrede kan nævnes Roberto Matta, pioner inden for den abstrakte kunst i landet, Carlos Sotomayor, en af de mest markante kubister fra Sydamerika, Camilo Mori, grundlægger af "Grupo Montparnasse", en gruppe chilenske malere med inspiration fra Paris i begyndelsen af århundredet, og Claudio Bravo, en markant hyperrealist.
Der har også være betydningsfulde billedhuggere i Chile. Rebeca Matte var den første kvinde på dette område og har efterladt sig vigtige værker som Icarus and Daedalus, som nu i lighed med flere andre af hendes værker er at finde i landets nationale kunstmuseum.
Mange teatre i Chile stammer fra det 19. århundrede, heriblandt Teatro Municipal, der blev indviet i 1857 og er det mest betydende i landet. Teatro Municipal huser flere nationale institutioner som Santiago Filharmoniske Orkester og Santiago Ballet og Kor. Her spilles de klassiske former for sceniske værker: Drama, opera og ballet.Teateret var i slutningen af det 19. århundrede primært for overklassen, men i det 20. århundrede blev middelklassen mere betydningsfuld samtidig med, at der blev flere forbindelser med omverdenen, og det kom teateret i landet til gode. Landets nationale dramakompagni blev stiftet i 1913, men virkede på amatørplan, mens det første egentlige professionelle teaterkompagni, Baguena-Buhrle, blev dannet nogle år senere. Dette kompagni spillede både chilenske og udenlandske stykker og bragte teatret rundt i landet.
I de følgende år blomstrede teaterlivet i landet med mange kompagnier, der især opførte farcer, og ofte som kun havde begrænset scenografi, så publikum måtte tænke sig til omgivelser og remedier. Desuden blev der spillet så mange stykker, hvor skuespillerne havde så mange roller, at det var umuligt for dem at huske teksterne præcist, hvilket førte til en stil med mange improvisationer og et udtryk, der kan ligne nutidens sitcoms med fokus på at få latteren frem blandt publikum.I 1941 dannede en gruppe studerende ved Santiagos Universitet den første eksperimenterende teatergruppe, hvilket efterhånden bragte nyt liv til landets scene. Scenekunsten udviklede sig i de følgende år, blandt andet i politisk retning. Blandt de betydende skikkelser på teaterscenen i midten af århundredet var kommunisten Victor Jara, der både skrev for scenen og ledede et teaterkompagni, inden han vendte sig mod musikken. Militærkuppet i 1973 satte en brat stopper for teaterkunsten sammen med andre kunstarter, som det fascistiske styre opfattede som samfundsnedbrydende. Efter diktaturperiodens kulturelle mørke er teaterscenen i Chile igen blomstret op, og der findes omkring tyve teaterkompagnier, der spiller over hele landet. Det er dog Santiago, der er centrum for landets scenekunst med flere faste teatre samt den årligt tilbagevendende festival Festival Internacional Santiago a Mil.
Første gang, der blev vist film i Chile, var få måneder efter brødrene Lumière havde vakt sensation med filmfremvisning i Paris. Den nye kunstart blev både en sensation og en inspiration i Santiago, og blot få år efter, i 1902, havde den første chilenskproducerede film premiere i Valparaíso. Det var Ejército general de bombas (Brandmandskorpset), som var en tre minutter lang optagelse af en brandmandsparade.Da filmindustrien for alvor kom i gang i 1910'erne, kom mange af instruktørerne og hovedrolleindehaverne fra udlandet, særligt fra Argentina. To instruktører af tidens instruktører, den italienskfødte Salvador Giambastiani og Pedro Sienna, regnes for at være chilensk films grundlæggere. Giambastiani og hans hustru grundlagde landets første filmstudie i Santiago, og her skabte en række andre instruktører, blandt andet Sienna, en række film. Blandt de mest markante stumfilm var El Húsar de la Muerte (1925) af og med Pedro Sienna.Jorge Délano drog tidligt til udlandet for at lære om film med lyd, og hjemvendt producerede han nogle af de første film med lyd i landet. Blandt de store instruktører i 1940'erne var Eugenio de Luigoro og José Bohr, der skabte en af chilensk films største stjerner, Ana Gonzalez. Efter nogle år med en blomstrende filmproduktion blev Chile oversvømmet af udenlandske film i begyndelsen af 1950'erne, og den lokale produktion gik meget tilbage.I 1961 oprettedes Afdeling for eksperimentalfilm på Chiles universitet. Her blev skabt en række spændende film, som revitaliserede chilensk filmproduktion. Den banebrydende del blev kendt som "Nuovo Cine Chileno" ("Ny Chilensk Film"). Blandt de nye navne var Álvaro J. Covacevich, der med dokumentarfilmen Morir un poco om livet for de mest fattige opnåede et stort publikum. Det politiske element var fremtrædende i perioden op til militærkuppet, og Helvio Sotos kontroversielle Caliche Sangriento var, trods regeringsmodstand, en publikumssucces. Et tredje navn fra den tid er Raúl Ruiz, der blandt andet skabte Tres Tristes Tigres (Tre triste tigre). Endelig kan nævnes Alejandro Jodorowski, der instruerede den avantgardistiske western El Topo.
Som for andre kunstarter blev militærkuppet i 1973 en katastrofe for chilensk film, idet langt de fleste af filmskaberne var modstandere af diktaturet og flygtede til udlandet. Herfra skabte flere af dem film, der protesterede mod undertrykkelsen i fædrelandet. Eksempler på dette er Miguel Littíns Det forjættede land og Patricio Guzmáns dokumentartrilogi La batalla de Chile (Slaget om Chile).
Siden militærregimets fald blomstrede filmproduktionen i Chile kun langsomt op, men siden årtusindskiftet er der sket noget, og en del af de nyere film gør op med diktaturperioden. Det gælder for eksempel Guzmáns Le cas Pinochet og den oscarnominerede No af Pablo Larraín. Andre filmskabere søger uden om den tunge fortid, men behandler fortsat nationale temaer som Alicia Scherson i Play om forholdet mellem en mapuche-pige og en velstående arkitekt.
Naturforholdene har stor indflydelse på byggeri i Chile. Særligt jordskælv, der forekommer relativt hyppigt i landet, har medført et behov for at skabe bygninger, der kan modstå store rystelser.Nogle af de første markante bygninger i landet, heriblandt den første katedral i Santiago, er gået tabt på grund af jordskælv. Siden er man gradvist blevet bedre til at bygge holdbart. Nogle af de ældste større bygningsværker i landet er kirkerne Iglesia de San Agustín og Catedral Metropolitana i Santiago fra henholdsvis 1625 og 1748-1800; begge har et markant præg af nyklassicisme i udtrykket. Italienskfødte Joaquín Toesca var i den periode en markant arkitekt, der blandt andet stod bag Catedral Metropolitana. I området omkring hovedstaden dominerer arkitekturstrømninger fra Europa, særligt Spanien, men kommer man et stykke væk fra det centrale område i landet, finder man også bygninger, der har markant anderledes præg.
På Chiloé finder man for eksempel en række bygninger, blandt andet flere jesuiterkirker, i træspån, som blandt andet også er kendt i Nord- og Østeuropa. I byer som Castro og Cronchi finder man også træhuse på pæle i vandkanten. Andre steder i det sydlige af landet, hvor der bor mange efterkommere af tyske indvandrere, er det tyske præg tydeligt på arkitekturen. Endelig kan man stadig finde rukaer, som er mapuchernes traditionelle boliger.
Mod nord findes i den lille by Toconao en bemærkelsesværdig kirke bygget af bløde, hvide sten hentet i et lokalt stenbrud. Klokketårnet er særlig velholdt og er erklæret et nationalt monument. Et stykke oppe i bjergene finder man eksempler på præcolumbiansk arkitektur i form af gårde ved Inkastien.I nyeste tid er der fokus på den kulturelle arv i arkitekturen, hvilket ses hos nogle af de markante nutidige arkitekter som Alejandro Aravena og Borja Huidobro.
Den første avis i Chile var La Aurora, der første gang udkom i 1812 i tiden lige før landets uafhængighed. I 1827 begyndte El Mercurio at udkomme, og den er den ældste avis, der fortsat udgives i landet. Den er af konservativ observans og regnes blandt de mest seriøse aviser i landet. Den anden store avis i landet er La Tercera, der er mere sensationspræget. La Nación er statsejet og hælder mod liberal observans.De første tv-udsendelser i landet blev sendt i 1959. Generelt er der et liberalt tv-marked i landet og mange stationer, både regionalt og nationalt. Den nationale tv-station i landet er Televisión Nacional de Chile (TVN), der stammer fra 1969. Stationen ejes af staten, men fungerer i princippet uafhængigt af regeringen og er reklamefinansieret.I 2012 var der 3,2 millioner fastnettelefoner og 24 millioner mobiltelefoner i landet. Der var samme år 2,152 millioner internet-hosts i landet, og i 2009 var der lidt mere end 7 millioner internetbrugere i landet.
Som på mange andre områder varierer traditionerne for mad og drikke også i de forskellige områder af landet. Inspirationen i det chilenske køkken bærer basalt set præg af det spanske køkken, madtraditioner fra de oprindelige folk samt de tilgængelige lokale ingredienser. Overordnet set er oksekød, fisk og skaldyr, frugt og grøntsager nogle af de vigtigste fødevarer. Senere er der kommet inspiration fra andre dele af verden til chilensk mad.
De oprindelige folk i området brugte især produkter som kartofler, majs, bønner samt fisk og skaldyr. Da europæerne kom til landet, bragte de med sig dyr som svin, får, kvæg og høns samt planter som hvede og vin.
Blandt de populære retter i landet er asado (grillet kød), cazuela (en kød- og grønsagsret i suppe), empanadas (brød med fyld af kød eller fisk), humitas (grøntsager indpakket i majsdækblade og kogt), pastel de choclo (fyldte majstærter), curanto (en ret speciel for Chiloé med mange ingredienser lavet i jordhuller med glødende sten) og sopaipillas (friturestegte gærbrød).Af drikkevarer er vin udbredt, selv størstedelen af den nationale produktion går til eksport. Piscoen, en farveløs eller gulbrun brandy, regnes som nationaldrik, især som pisco sour, hvor spiritussen suppleres med lime. Desuden brygges der en del øl i landet, primært lagerøl.
Den mest populære sportsgren i Chile er fodbold. Chile har deltaget i otte VM-slutrunder, heriblandt VM i 1962, som landet var vært for, og hvor landsholdet fik det hidtil bedste resultat med en tredjeplads. Andre gode resultater opnået af holdet er fire finalepladser i Copa América og bronzemedaljer ved OL i 2000. Den bedste række i landets turneringssystem er Primera División, som i 2013 af IFFHS (Det Internationale Forbund for Fodboldhistorie og -Statistik) blev rangeret som 19.-bedste i verden (ligaen havde været 10.-bedste året forinden).Blandt landets bedste klubber er Colo-Colo (30 mesterskaber), CF Universidad de Chile (16 mesterskaber) og Club Deportivo Universidad Católica (10 mesterskaber), der også har haft succes i de sydamerikanske cup-turneringer; seneste chilenske triumf blev opnået af Universidad de Chile, der sejrede i Copa Sudamericana i 2011. Blandt de internationalt kendte spillere fra landet er Elías Figueroa (aktiv 1964-1982 i blandt andet brasilianske Internacional), Iván Zamorano (aktiv 1983-2003 i blandt andet Real Madrid og Inter) og Marcelo Salas (aktiv 1993-2008 i blandt andet Juventus).
En anden populær sportsgren i landet er tennis. Landsholdet i denne sport har to gange (2003 og 2004) vundet World Team Cup og spillet finale i Davis Cup i 1976. Marcelo Ríos blev den første latinamerikanske spiller, der lå nummer ét på verdensranglisten for herrer, en plads han holdt i seks uger, og flere spillere, deriblandt Ríos, har været i finalen i en Grand Slam-turnering. Tilbage i 1937 vandt Anita Lizana i U.S. Championship og blev dermed den første latinamerikanske kvinde, der vandt en Grand Slam samt lå nummer ét på verdensranglisten.
Basketball er ligeledes en populær sport, og herrelandsholdet har to gange vundet bronze ved VM-turnering (1950 og 1959), mens kvindelandsholdets bedste resultat er sølvmedaljer på hjemmebane i 1953.
Chile har deltaget i de fleste olympiske lege, men traditionelt haft det svært i konkurrencerne der. Til og med 2012 er det blot blevet til to guld-, syv sølv- og fire bronzemedaljer. De to guldmedaljer blev vundet ved OL 2004, begge i tennis, hvor Nicolás Massú vandt i singlerækken samt i doublerækken sammen med Fernando González, der i øvrigt vandt bronze i single. Ud over tennis har chilenske sportsfolk hjemført medaljer i atletik, ridning, boksning, skydning og fodbold (bronze i 2000).
Blandt mere lokale sportsgrene er rodeo ganske populært og anses for at være nationalsporten. Den største årlige turnering er "El Chileno", der har været afholdt siden 1948. Chueca er en sport i stil med hockey, som stammer fra mapucherne.
Blandt de sportsgrene, der ofte dyrkes mere uformelt, er skiløb og andre vintersportsgrene, der har gode forhold flere steder i Andesbjergene, surfing, der dyrkes flere steder ved kysten, samt løb, herunder maratonløb og ultramaraton, der vokser i popularitet i lighed med andre steder i verden. Endelig kan det nævnes, at Dakar Rally siden 2009 har afholdt dele af løbet i Chile og Argentina.
Blanco, H.; Ruiz-Dana, A.; Marín, A.; Alonso, V.; Paz Silva, C. og Lucidi, S. (august 2007). International Trade and Sustainable Tourism in Chile (PDF). International Institute for Sustainable Development. Hentet 2014-03-13. 
Hudson, R.A. (1994-08-31). Hudson, R.A. (red.). A Country Study: Chile. Library of Congress. Hentet 2014-02-15. 

Christina María Aguilera (født 18. december 1980) er en amerikansk pop-sangerinde og sangskriver. Hun debuterede i underholdningsindustrien i en relativt tidlig alder, efter hun havde indsunget titelnummeret til filmen Mulan. Hun opnåede stor anerkendelse fra anmelderne såvel som høje salgstal med sit debutalbum, Christina Aguilera (1999), hvoraf fire numre blev hitsingler. Desuden bidrog albummet til, at hun vandt en Grammy Award – noget der også blev hjulpet på vej af et latino pop-album, et album med julesange, udgivet i samme periode samt hendes medvirken på soundtracket til filmen Moulin Rouge!.
Hendes andet studiealbum, Stripped (2002), hvor hun i højere grad havde indflydelse på den kunstneriske proces, fortsatte tendensen og solgte godt, mens pladen ifølge anmeldelserne dog ikke levede op til debuten. Desuden blev hun kritiseret for sit image, som mange opfattede som voldsomt seksuelt betonet. Hendes tredje studiealbum, Back to Basics, blev udgivet i august 2006. På dette har hun stræbt efter at vende tilbage til sine oprindelige inspirationskilder inden for soul, jazz og blues. Albummet blev modtaget med høje salgstal og positive anmeldelser.
Aguileras stemme har ofte fået opmærksomhed. Den amerikanske avis, The New York Times har beskrevet hendes stemmeleje som "bemærkelsesværdigt". I MTV-programmet, All Eyes on Christina fortælles, at Aguilera kan nå fire oktaver: Aguilera har en evne til at ramme toner, som ligger i randregisteret (som der skrives i en anmeldelse af hendes sang Soar fra albummet Stripped i en artikel i Entertainment Weekly, når hun disse høje toner 3 minutter og 20 sekunder inde i sangen). I 2003 blev hun endvidere placeret som nummer fem (tre for kvinder) på MTVs 22 Greatest Voices in Music foruden, at Cove Magazine har placeret hende som nummer ét på sin "100 Greatest Pop Vocalists", hvor hendes stemme modtog "50/50".
Aguilera blev født på Staten Island, New York som datter af Fausto Wagner Xavier Aguilera og Shelly Fidler. Faderen – der var sergent i den amerikanske hær – blev født i Guayaquil, Ecuador, mens moderen var af tysk, fransk, engelsk, irsk og hollandsk afstamning. De mødte hinanden, da Fausto tjente på Earnest Harmon Air Force Base i Stephenville, Newfoundland og Labrador. De var begge mormoner og giftede sig, da hun var 20 år gammel, mens han var næsten 32. Familien – som også bestod af Aguileras yngre søster, Rachel – holdt sammen indtil Aguilera var 6-7 år, hvor forældrene blev skilt, og moderen tog børnene med til bedstemoderens hjem i Rochester, Pennsylvania – en arbejderforstad til Pittsburgh. Ifølge Aguilera og Fidler var hendes far meget dominerende og fysisk og psykisk grov. Siden da har Fidler giftet sig med en ambulancefører ved navn Jim Kearns og har ændret sit navn til Shelly Kearns.Aguileras bedstemor var den første, som anerkendte hendes sangevner. Aguilera havde siden hun var lille, ønsket sig at blive sangerinde, og gennem opvæksten havde hun idoler som Billie Holiday, Ella Fitzgerald, Etta James, Judy Garland, Lena Horne, Barbra Streisand, Otis Redding, Madonna, Marvin Gaye, Gladys Knight, Patti LaBelle, Donna Summer, Minnie Riperton, Bessie Smith, Whitney Houston, Stevie Wonder og Aretha Franklin. Som barn optrådte hun i – og vandt – flere talentkonkurrencer, og Aguilera blev snart kendt i medierne som "den lille pige med den store stemme". Ifølge VH1s dokumentar, Driven var denne betegnelse dog ikke kun positiv: Når de øvrige deltagere hørte, at de skulle op imod hende, trak de sig med det samme, hvilket tilskyndede nogle til at sige, at det var "som at sende et lam til slagteren." Hendes jævnaldrende blev snart jaloux, og de gjorde ofte nar af hende og udelukkede og overfaldte hende i en gymnastiktime. Der blev også flere gange begået hærværk mod hendes hjem, hvor der blandt andet blev skåret i dækkene på familiens bil. Til sidst flyttede familien til et andet område og valgte efter Aguileras ønske at holde lav profil omkring hendes talent.Den 15. marts, 1990 medvirkede hun på Star Search, hvor hun sang Etta James' A Sunday Kind of Love, men vandt dog ikke. Kort efter vendte hun hjem og medvirkede på Pittsburghs KDKA-TVs Wake Up with Larry Richert, hvor hun optrådte med den samme sang. Folk bemærkede her, at den 10-årige pige "lød som en på 20".
Under sin opvækst i Pittsburgh sang Aguilera "The Star-Spangled Banner" før Pittsburgh Penguins hockeykampe samt Pittsburgh Steelers fodboldkampe og Pittsburgh Pirates baseballkampe. Hendes første store rolle i underholdningsbranchen kom i 1993, da hun deltog i Disney Channels The New Mickey Mouse Club. Blandt hendes med-stjerner var Britney Spears, Justin Timberlake, JC Chasez, Rhona Bennett (som senere blev medlem af En Vogue), Ryan Gosling og Keri Russell. Ifølge dokumentaren, Driven kaldte Aguileras med-stjerner fra Mickey Mouse Club hende for "Divaen". En af hendes mest bemærkelsesværdige optrædender var med Whitney Houstons I Have Nothing. Aguilera skulle i øvrigt konstant have skændtes med Spears om Timberlake. Hun har dog fortalt, at de to har joket om disse påståede episoder, hvilket antyder, at påstandene ikke er sande. Da showet sluttede i 1994, begyndte Aguilera at indspille demobånd i håb om at få en kontrakt med et pladeselskab.
I 1998 sang Aguilera det høje "E" (det andet "E" over det midterste "C") på en coverversion af Whitney Houstons Run to You, som hun indspillede med en gammel båndoptager på sit badeværelse. På baggrund af dette – som i musikbranchen betragtes som noget særligt – blev hun udvalgt til at indspille sangen Reflection til Disneys tegnefilm, Mulan (1998). Indspilningen af Reflection førte til, at Aguilera samme uge fik en kontrakt med RCA Records. Sangen gik ind på top 20 på The Hot Adult Contemporary Tracks chart og blev desuden nomineret til en Golden Globe for bedste sang i 1998.
Aguileras eponyme debutalbum Christina Aguilera blev udgivet i USA i august 1999. Det gik til tops på Billboard 200 og canadiske albumlister og solgte over 8 millioner kopier alene i USA.  Genie in a Bottle, What a Girl Wants og Come on Over Baby (All I Want Is You) kom ind i toppen af Billboard Hot 100 i 1999 og 2000, mens I Turn to You nåede top fem. Aguilera vandt en Grammy Award i kategorien "Best New Artist" ved Grammy Awards 2000 og blev også nomineret til "Best Female Pop Vocal Performance" for Genie in a Bottle. Ifølge albummets sangskrivere, som medvirkede i dokumentaren Driven, ønskede Aguilera at vise kraften og dristigheden i sin stemme under reklamefremstødet for albummet, hvorfor hun både optrådte akustisk og medvirkede ved tv-shows, kun akkompagneret af klaver. Hun sluttede året med en optræden på MTV's 2 Large New Year's Special, hvilket gjorde hende til MTVs første kunstner i det nye årtusinde.
Senere i 2000 fremhævede Aguilera sin Latino-afstamning, og fulgte den tids Latin pop-trend, ved at udgive sit første spanske album, Mi Reflejo. Dette indeholdt spanske versioner af sange fra hendes engelske debut såvel som nye spanske numre. Det nåede ind på top 30 på Billboard 200 og blev nummer ét på Latin albumlisterne, foruden at det i 2001 indbragte Aguilera en Latin Grammy Award for "Best Female Pop Vocal Album". Singlen Falsas Esperanzas fra albummet nåede top 40 i Argentina. Ricky Martin bad hende om at medvirke i en duet med ham selv på nummeret Nobody Wants to Be Lonely fra hans eget album Sound Loaded; da dén blev udgivet i 2001 som albummets anden single, nåede den op på top 5 i Storbritannien og Tyskland, top 20 i USA og top 40 i Canada, Schweitz og Australien. I midten af 2000 varmede Christina Aguilera op for ingen ringere end TLC på deres Amerikanske turné i 1½ måned. 
I 2001 blev Aguilera, rapperen Lil' Kim samt sangerinderne Mya og P!nk (Pink) valgt til at lave en nyindspilning af Patti LaBelles single, Lady Marmalade fra 1975 til soundtracket til filmen Moulin Rouge!. Lady Marmalade lå nummer ét på Hot 100 i USA i fem uger og blev også nummer ét i 11 andre lande. Desuden indbragte den de fire kunstnere en Grammy Award i 2001 for "Best Pop Collaboration with Vocals".Samme år kunne man finde en single kaldet Just Be Free – en af de demoer Aguilera optog, da hun var ca. 15 år gammel – på hylderne i flere butikker. Da RCA Records opdagede singlen, anbefalede de officielt fans ikke at købe den og fik de tyske myndigheder til at trække den tilbage. Få måneder senere udgav Warlock Records et album med titlen Just Be Free, som indeholdt demonumrene. Aguilera sagsøgte derpå Warlock og albummets producere for kontraktbrud og unfair konkurrence i et forsøg på at stoppe udgivelsen. Parterne blev dog i stedet enige om en løsning, som førte til udgivelsen af albummet. Aguilera tillod brugen af sit navn, sin lyd og sit billede for et ikke nærmere angivet kontant beløb i erstatning – mange af sagsanlæggets detaljer er stadig fortrolige. Da albummet blev udgivet i august 2001, havde det et fotografi af Aguilera som 15-årig.Selvom Aguileras debutalbum blev godt modtaget, var hun alligevel ikke tilfreds med den musik og det image, som hendes managere havde skabt til hende. På dette tidspunkt blev Aguileras musik markedsført som dét, man med et nedladende udtryk kan kalde for tyggegummipop  blandt andet på grund af dens popularitet og finansielle muligheder. Hun udtalte dog offentligt, at hun havde planer om, at det næste album skulle have meget mere dybde, både musikalsk og tekstmæssigt.I oktober 2000 sagsøgte  Aguilera sin manager, Kurtz, for upassende og overdreven indflydelse på hendes professionelle aktiviteter, såvel som for bedrageri. Ifølge retslige dokumenter beskyttede Kurtz ikke hendes rettigheder og interesser, men handlede i stedet efter sine egne på bekostning af hendes. Søgsmålet blev rejst efter, at Aguilera opdagede, at Kurtz brugte mere af hendes provision,  end det var ham tilladt, og at han desuden havde betalt andre managere for at hjælpe sig. Hun ansøgte også California State Labor Commission  for at få dem til at annullere sin kontrakt. Efter at samarbejdet med Kurtz var blevet afbrudt, blev Irving Azoff hyret som hendes nye manager. Udskiftningen af manageren betød en ændring af, hvordan Aguilera blev markedsført og af planerne for hendes fremtidige musik. Kurtz sagsøgte dog senere samme måned Aguilera for kontraktbrud og påstod, at sangerinden havde brudt den selvsamme aftale, som hun havde sagsøgt ham for at bryde. I søgsmålet inddrog han også andre tæt på Aguilera, og anførte  deres hensigt om at sabotere hans forretningsforhold til Aguilera. Han udpegede også ansættelsen af Azoff som værende et brud på sin egen kontrakt.
I oktober 2002 efter en lang forsinkelse blev Aguileras andet engelske album, Stripped udgivet. Størstedelen af dette havde Aguilera (som for nylig havde skrevet kontrakt med BMG Music Publishing) været med til at skrive. Det var påvirket af mange emner og musikgenrer, deriblandt rhythm and blues, gospel, soul, ballader, pop rock, hiphop og jazz. Sammenlignet med debuten blev det af flertallet af anmelderne ikke modtaget nær så godt, og hendes udvikling af et seksuelt provokerende image, overskyggede hendes stemme. Efter udgivelsen tog hun del i fotoserier for magasiner som Maxim, Rolling Stone og CosmoGirl!. Mange af disse viste hende nøgen eller næsten nøgen. Noget, som hun benægtede at have gjort for at skaffe omtale – hun hævdede selv, at dette image afspejlede hendes sande personlighed bedre end det image, hun havde i 1999.[kilde mangler] Det var desuden i denne periode, at Aguilera omtalte sig selv som "Xtina" og udtalte, at det var en "afspejling af hendes "mørkere jeg".[kilde mangler]Til at begynde med havde det seksuelt appelerende image en negativ effekt på Aguilera i USA. Alt imens videoen til singlen, Dirrty blev et stort hit på MTV, skuffede den på singlehitlisten i USA. Den blev dog et hit verden over og gik nummer ét i flere lande. Selve albummet nåede top 5 i Storbritannien, USA of Canada. Den anden single, Beautiful, blev et stort radiohit (den næstmest spillede sang på dansk radio i 2003 ) og tre yderligere singler fra albummet (Fighter, Can't Hold Us Down med Lil' Kim, og The Voice Within) blev udsendt i de følgende to år og opnåede middel succes. Stripped forblev på albumlisterne i USA og Storbritannien et godt stykke inde i 2004 og solgte fire millioner eksemplarer i USA, hvor den endte som nummer ti på Billboards albumliste i slutningen af året. Aguilera havde været med til at skrive Kelly Clarksons anden single, Miss Independent, da hun var halvt færdig med Stripped. Aguilera var 2003's største kvindelige Billboard kunstner (albums og singler), og Stripped siges at have solgt 9 millioner eksemplarer verden over.I juni deltog Aguilera i den sidste del af Justin Timberlakes internationale Justified-turné, der fandt sted i USA. Denne del af turnéen blev forsynet med en undertitel, således den blev kendt som Justified & Stripped tour. I august styrtede en lysinstallation ned fra loftet i Boardwalk Hall i Atlantic City, New Jersey, hvilket udrettede store skader på lyd- og videoudstyret nedenunder. Idet ulykken skete flere timer før showet, blev kun scenefolk sårede, men nogle få shows blev aflyst eller udsat. I slutningen af året fortsatte Aguilera med at turnere internationalt uden Timberlake, og ændrede turneens navn til the Stripped tour – hun farvede desuden sit hår sort. Det blev en af de mest indbringende turnéer dét år og blev udsolgt flere steder. Læsere af Rolling Stone udnævnte den endvidere til årets bedste turné.I lyset af den vellykkede turné blev en anden planlagt til at begynde i midten af 2004 med et nyt tema og med Chingy som opvarmer. Den blev imidlertid droppet på grund af, at Aguilera pådrog sig nogle skader på sit stemmebånd kort før dens begyndelse. Den britiske tabloidavis The Sun rapporterede senere, at dårligt billetsalg og mangel på nyt materiale var de store faktorer, der førte til aflysningen af turnéen. Aguilera har dog senere afkræftet denne påstand.
I forbindelse med sangerinden og skuespillerinden Madonnas åbningsceremoni ved MTV Video Music Awards 2003 i august, kyssede de to på scenen. Dette skete under fremførelsen af Madonnas Like a Virgin og Hollywood sammen med Britney Spears.
I 2004 indspillede Aguilera en revideret udgave af Rose Royces "Car Wash" sammen med Missy Elliott til den animerede film Shark Tale, hvor hun også lagde steme til en af figurerne. Senere det år optrådte hun sammen med Nelly med sangen "Tilt Ya Head Back" til 2004 MTV Video Music Awards; og sangen blev efterfølgende udgivet som single fra Nellys album Sweat. Aguilera bidrog også med vokal til Herbie Hancocks coverversion fra 2005 af Leon Russells "A Song for You", som blev nomineret til en Grammy Award i kategorien Best Pop Collaboration with Vocals ved den årlige Grammy Award. På dette tidspunkt begyndte Aguilera også at arbejde på sit næste studiealbum, mens hun omfavnede et image inspireret af "Hollywoods guldalder" inklusive Marilyn Monroe, Marlene Dietrich og Mary Pickford, hvor hun debuterede med krøllet hår og makeup i rotrostil. I februar 2005 blev Aguilera forlovet med musik marketing executive Jordan Bratman efter de havde været kærester i to år. Parret blev gift den 19. november 2005 på en ejendom i Napa County, Californien.Aguileras femte studiealbum Back to Basics blve udgivet i august 2006. Det var et dobbeltalbum, som ifølge Aguilera var "en tilbagevenden til 20'erne, 30'erne og 40'ernes jazz, blues og feel-good soulmusik, men med et moderne twist". Under indspilningen var hun meget inspireret af værker fra klassiske blues- og soulsangere som Otis Redding, Millie Jackson og Nina Simone, som hun beskrev som "musik der virkelig havde hjerte". Albommet modtog generelt positive anmeldelser, der bl.a. roste den retro-orienterede stil og Aguileres vokal. Det debuterede som nummer ét på Billboard 200 og solgte over 5 millioner eksemplarer på verdensplan, hvoraf 1,7 millioner blev solgt i USA alene. Forud for albummet udgav hun "Ain't No Other Man", der nåede nummer seks på Billboard Hot 100 og som solgte 1,7 millioner digitale eksemplarer i USA. Musikvideoen til sangen havde Aguilera i rollen som sit nye alter ego Baby Jane. Singlen vandt prisen Best Female Pop Vocal Performance ved Grmamy Awards, hvor Aguilera optrådte med en udgave af "It's a Man's Man's Man's World" som hyldest til James Brown.Back to Basics blev fulgt op af to singler, "Hurt" og "Candyman". "Slow Down Baby" blev udgivet udelukkende i Australien som den fjerde single, mens "Oh Mother" blev den fjerde single i Europa. For at støtte udgivelsen af Back to Basics påbegyndte Aguilera Back to Basics Tour, der blev påbegyndt i november 2006 i Europa, og gik til Nordamerika, Asien og Oceanien, og endte i oktober 2008 i Forenede Arabiske Emirater. Billboard Boxscore annoncerede at Back to Basic Tour var den mest indbringende solo-turne af en kvindelig kunstner i 2007, med $48,1 millioner. Forbes anerkendte Aguilera som den 19. rigeste kvinde i underholdningsindustrien i januar 2007 med en estimeret formue på $60 millioner.Den 12. januar 2008 fødte Aguilera sønnen Max Bratman, hvis far var Jordan Bratman. Senere dette år optrdåte hun i Martin Scorseses dokumentar Shine a Light der omhandler en todages koncert med Rolling Stones New York Citys Beacon Theatre, hvor Aguilera optræder med "Live with Me" sammen med bandets forsanger, Mick Jagger. For at mindes en årti lang karriere i musikindustriet udgav Aguilera et greatest hits album med titlen Keeps Gettin' Better: A Decade of Hits eksklusivt via Target den 11. november 2008 i USA. Udover tidligere singler inkluderede det fire nyindspillede electropop-orienterede sange, hvoraf to var genindspilningen af tidligere singler. Aguilera afslørede at de nyindspillede numre havde "en meget futuristisk, robotagtig lyd" der tjente som en forsmag på hendes kommende studiealbum. Udgivelsen toppede som nummer ni på Billboard 200, mens titelsangen "Keeps Gettin' Better" nåede nummer 5 på Billboard Hot 100. I 2009 anerkendte Billboard Aguilera som den 20. mest succesfulde kunstner i 2000'erne.
Aguileras sjette studiealbum Bionic blev udgivet i juni 2010. Albummet var inspireret af elektroniske musikgenre, hvilket havde inspireret Aguilera under hendes graviditet. Det fik en blandet modtagelse, og nogle anmeldere bifaldte ikke ændringen i hendes musikalske stil og beskrev teksterne som "tåkrummende". Bionic havde problemer med at komme ind på hitlisten og matche forgængerens salgstal; den nåede nummer tre på Billboard 200 og har solgt 315.000 i USA. "Not Myself Tonight" og "You Lost Me" blev udgivet som singler internationalt, mens "Woohoo" med rapperen Nicki Minaj blev udgivet som single i USA og flere europæiske lande, og "I Hate Boys" blev udelukkende udgivet til de australske radiostationer.I november 2010 medvirkede Aguilera sammen med Cher i filmen Burlesque. Filmen var skrevet og instrueret af Steve Antin, og den indspillede for $90 millioner. Den modtog blandede anmeldelser, hvor nogle kritiserede den for at væære "banal og klichéagtig", mens Aguileres skuespilspræstation blev rost. Burlesque blev nomineret til bedste film - musical eller komedie ved Golden Globe. Aguilera bidrog med otte numre til filmens soundtrack, mens Cher sang de to andre. The soundtrack reached number 18 on the Billboard 200 and was certified gold by the RIAA.Ved Super Bowl XLV i februar 2011 udelod Aguilera nogle få linjer mens hun optrådte med USAs nationalsang "The Star-Spangled Banner". Hun undskyldte og sagde "jeg blev så fanget af øjeblikket i sangen at jeg mistede fokus. Jeg håber bare at alle kunne føle min kærlighed til dette land og stoler på at den sande ånd i dets nationalsang stadig skinnede igennem". Hun oprådte som åbningsnummer Grammy Awards 2011 sammen med Jennifer Hudson, Martina McBride, Yolanda Adams og Florence Welch, hvor de hyldede Aretha Franklin. I april 2011 agerde Aguilera coach i tv-serien The Voice USA, hvilket hun fortsatte med i de første tre sæsoner indtil december 2012. I løbet af den første sæson sang Aguilera med på Maroon 5s single "Moves like Jagger" efter en invitation fra gruppens forsanger og Aguileras meddommerAdam Levine. Singlen toppede som nummer et på Billboard Hot 100 og det blev en af de bedst sælgende singler på verdensplan med 7 millioner solgte eksemplarer.Efter at være blevet separeret i september ingav Aguilere ønske om skilsmisse fra Bratman i oktober 2010, hvor de fik fælles forældremyndighed og sønnen Max. Efter at have have nået et privat forlig blev deres skilsmisse afsluttet den 15. april 2011. Aguilera havde efterfølgende et romantisk forhold med Matthew Rutler, der var assistent på Burlesque. Den 1. marts 2011 blev arresteret for offentlig uorden i West Hollywood. De blev løsladt mod kaution og der blev ikke rejst sag.
Aguileras syvende studiealbum Lotus blev udgivet i november 2012. Hun beskrev det som en "genfødsel" af sig selv efter personlige problemer hun havde overvundet under Bionic-æraen. Albummet er hendes hidtil mindst succesfulde. Det toppede som nummer 7 på Billboard 200 og har solgt 290.000 eksemplarer i USA. Forud for albummet blev der udgivet de to singler "Your Body" og "Just a Fool". Under promoveringen af Lotus i december 2012 Aguilera midlertidigt erstattet af Shakira under den fjerde sæson af The Voice, og hun kom tilbage i den femte sæson i september 2013.
Mens Aguileres syvende studiealbum, Lotus, ikke fik den store kommercielle succes, så fik hun efterfølgende succes med forskellige samarbejder med andre kunstnere. Hun medvirkede på Pitbulls single "Feel This Moment" i januar 2013, som toppede som nummer otte på Billboard Hot 100 og blev certificeret dobbelt platin af RIAA. Hun optrådte efterfølgende på den mexicanske sanger Alejandro Fernándezs cover af "Hoy Tengo Ganas de Ti", som blev certificeret diamant i Mexico. Aguileras duet af "Say Something" med A Great Big World blev udgivet i november 2013, og modtog gode anmeldelser og var kommercielt succesfuld, idet den blev certificeret seksdobbelt platin fra RIAA og modtogeen Grammy Award for Best Pop Duo/Group Performance.Aguilera blev forlovet med Rulter i februar 2014. Hun fødte en fælles datter i august 2014, og hun fik navnet Summer Rain Rutler. I sjette og syvende sæson af The Voice blev Aguilera erstattet af henholdsvis Shakira og Gwen Stefani, da hun ønskede at tilbringe tid med familien. Hun kom efterfølgende tilbage som coach i den ottende og tiende sæson; i sidstnævnte vand hun med deltageren Alisan Porter og blev den første kvindlige coach der vandt showet.I april 2015 spillede Aguilera en rolle som sangeren Jade St. John i trdje sæson af ABCs musical dramaserie Nashville. I marts 2016 annoncerede Aguilera og Rutler at de blev executive producers på et nyt musikbaseret show, Tracks, på Spike TV. Aguilera indspillede en sang med titlen "Change", som var dedikeret til ofrene for masseskyderiet i Orlando 2016 på en natklub i juni 2016. Pengene blev doneret til National Compassion Fund til ofrenes familier. Hun indspillede yderligere en diskosang med titlen "Telepathy" sammen med Nile Rodgers til soundtracket på Netflix-serien The Get Down i august 2016, og hun lagde stemme til en rolle i The Emoji Movie, og det blev annoceret, at hun skulle medvirke i filmen Zoe i maj 2017.
Aguilera har efter eget udsagn været vegetar siden hun var 15 år, og gennem sin karriere har hun været involveret i flere forskellige velgørenhedsorganisationer. Hun var den første berømthed, som underskrev et brev fra PETA til den Sydkoreanske regering for at bede landet om stoppede dets "mishandling af hunde, dræbt som menneskeføde". Hun har også støttet foreningen Defenders of Wildlife og gør også stadig en indsats for sin hjemby, Pittsburgh, hvor hun ofte støtter Women's Center & Shelter Of Greater Pittsburgh. Ifølge hendes officielle webside rejste hun tilbage til centeret og donerede 200.000$ til det og har også bortauktioneret flere af de forreste siddepladser og backstage-pas til denne velgørenhedsorganisation. Hun støtter også foreningerne National Coalition Against Domestic Violence og Refuge UK. Aguilera bidrager til kampen mod AIDS ved at deltage i AIDS-Project Los Angeles' Artists Against AIDS med covernummeret What's Going On?.I 2004 blev Aguilera det nye ansigt udadtil hos kosmetikfirmaet M•A•C og desuden talskvinde for dets AIDS-fund. Aguilera medvirkede her i reklamer for M•A•C's Viva Glam V-læbestift og -lipgloss. Aguilera bidragede også til YouthAIDS ved at posere for en fælles YouthAIDS og Aldo Shoes-kampagne for "Empowerment Tags" i Canada, USA og Storbritannien. Hun blev vist sammen med ét af tre slogans, "Speak No Evil?"
Ifølge Billboard, udvalgte sangeren Elton John personligt Aguilera til sin Fashion Rocks-koncert til støtte for sin AIDS-fond. Showet, som med musik og mode støtter kampen mod HIV og AIDS, bliver årligt transmiteret til fjernsynet.

For alternative betydninger, se Columbus.Christoffer Columbus (italiensk: Cristoforo Colombo, spansk: Cristóbal Colón, portugisisk: Cristovão Colombo) (født 31. oktober 1451, død 20. maj 1506) var en navigatør og opdagelsesrejsende fra Genova. Han er kendt, fordi han ledte den ekspedition, der ankom som den første europæiske opdagelsesekspedition til Amerika - derfor kaldes han ofte "opdageren af Amerika", selvom der naturligvis allerede boede mennesker der, og skønt vikingerne tidligere havde fundet Amerika, uden det dog havde givet rigtig genlyd i Europa.
Tyve byer i Spanien og femten i Italien siges at påstå, at Columbus blev født i deres by. Selv oplyste han i sit testamente, at han var født i Genova. Han bevilgede nemlig penge til byen, så der altid skulle stå et hus der, hvor medlemmer af familien Columbus kunne bo, for "jeg rejste fra den by, og dér var det, jeg blev født".Hans far, der hed Domenico Columbus, og farfar var uldvævere. Hans mor, Susanna Fontanarossa, kom også fra en uldvæverfamilie. Som tak for indsatsen i en lokal krig, fik Columbus' far ansvar for Genovas byport ved Olivella. Han åbnede også en kro ved væveriet, men da et andet politisk parti overtog magten i byen, måtte familien flytte, og slog sig ned i Savona. Columbus var den ældste af fem søskende. Søsteren Bianchinetta giftede sig med en ostehandler, og nævnes ikke mere. Som vicekonge ville Columbus ikke have en ostehandler til svoger. Én bror døde i ung alder, mens Bartolomeo blev korttegner. Giacomo blev kendt under sit kastilianske navn Diego. Intet tyder på, at Columbus nogensinde sendte penge hjem eller på andre måder hjalp sine forældre. Tværtimod gav han og sønnen indtryk af at nedstamme fra den gamle romerske konsulfamilie Colon. Hos lokale munke fik han lært at regne, navigere, læse og skrive latin – italiensk var dengang ikke et eget skriftsprog. Hans søn påstod, at faren havde studeret ved universitetet i Pavia, og at han ikke var den første admiral i familien, men ingen af delene passer.Som fjortenårig tog Columbus til søs. Intet tyder på, at han nogensinde var kaptajn, før han blev udnævnt til "admiral over oceanet", men han havde været sømand, opkøber og handelsagent for genovesiske firmaer i 25 år. I en alder af 25 flyttede han til Lisboa, hvor hans bror Bartolomeo solgte søkort og bøger fra en kiosk ved havnen, lige ved et torv, hvor der blev solgt afrikanske slaver. Columbus lærte sig der at tegne kort, og læste bøger om historie og geografi, som han fyldte med egne notater. Særligt var han optaget af Pierre d'Aillys Imago Mundi. I kapitlet om Jordens omkreds regnede han ud, at den er på 30.192 km, og tilføjede: "Dette er sandheden." I virkeligheden er der tale om 40.000 km. Denne fejlberegning blev årsag til, at han senere aldrig forstod, hvor han var, da han havde krydset Atlanterhavet. Han støttede sig også til Ptolemæus, der i sin geografi var kommet til en omkreds på 33.000 km. Svaret lå ellers lige for. Eratosthenes havde allerede i antikken beregnet Jordens omkreds til 44.400 km, og han blev refereret i de bøger, Columbus studerede. Men Columbus holdt sig til de tal, der passede ham selv bedst. Da han skulle beregne Asiens størrelse, mente han, det var så stort, at Atlanterhavet næppe kunne være bredere end 60 grader. Men hvor meget er så en breddegrad? I Columbus' bøger havde Aristoteles et svar, der kun afveg tolv meter fra den virkelige værdi, men det blev for bredt for Columbus. I Imago Mundi fandt han en arabisk geograf, der beregnede 56 arabiske mile mellem to breddegrader ved ækvator. Columbus satte det lig med 56 romerske mile. Men arabiske mile er meget længere, sådan at deres grader var ligeså brede som hos Aristoteles. Columbus kom dermed frem til, at afstanden mellem Europa og Asien højst kunne være 4.000 km – men i virkeligheden er afstanden den femdobbelte.Selv om han kun var en ukendt indflytter, blev Columbus gift med adelsdamen Felipa Perestrello e Moñiz. Hendes far havde deltaget i opdagelsen og erobringen af Madeira, og som belønning havde han fået titel af guvernør over den mindste af Madeira-øerne, Porto Santo, som var hans len. Parret boede delvis i Lisboa, og delvis i familieboligen på Porto Santo, en ludfattig, nærmest ørkenagtig ø. Sammen fik de sønnen Diego, men senest i 1485 var Felipa død. Det ser ikke ud til at have været nogen større sorg for Columbus, der knapt nævner hende.I 1484 fik han foretræde for kong Johan 2. af Portugal, som imidlertid var en kundskabsrig mand, der lyttede til opkomlingen med skepsis. Han nedsatte dog en kongelig kommission til at vurdere Columbus' forslag om at bekoste en ekspedition til det fjerne Cipango (dvs Japan), som Columbus havde læst om hos Marco Polo, og mente, man kunne nå ved at sejle mod vest. Kommissionen fastslog, at vejen til Cipango – hvis øen da overhovedet fandtes – var altfor lang, fordi Jorden er større og afstandene længere, end Columbus mente. Nedslået over afslaget og tynget af gæld pakkede han sine sager og gik med sin lille søn om bord i et skib, der tog dem mod syd til den nærmeste spanske havn, Palos.
I Spanien slog Columbus sig ned i Huelva, i franciskanerklostret La Rábida, hvor munkene kunne tage hånd om hans søn. Abbeden, Juan Pérez, var en ungdomsven af dronning Isabella, og nu en af hendes skriftefædre. Gennem klostret skaffede Columbus sig vigtige støttespillere, og i januar 1486 ankom han Cordoba for at fremlægge for kongeparret sine planer om at nå Indien ved at krydse Atlanterhavet. Han måtte dog vente i fire måneder. I Cordoba lærte han den femten år yngre Beatriz Enriquez at kende. De flyttede sammen, og fik i 1488 sønnen Fernando. Beatriz kunne læse og skrive, men Columbus stilede højere end at blive gift med én, der var datter af en landmand og vinhandler. I sit testamente tilgodeså han hende dog med en årlig sum på 10.000 maravedí, dvs en sømands årsløn, "for hun piner min samvittighed, skønt jeg for anledningen ikke helt forstår hvorfor". Men hver gang, nogen har foreslået at helgenkåre Columbus, fordi han skaffede den katolske kirke så mange sjæle ved at opdage et helt udøbt kontinent, har Vatikanet afslået ved at vise til hans forhold til Beatriz og deres "uægte" søn Fernando.Columbus levede kun for sit projekt. Isabella indvilgede ham en lille løn som ansat hos hende. Han forespejlede hende, at han med guldet fra Indien kunne befri Jerusalem fra islam. Iblandt blev han indkaldt til en kommission af videnskabsmænd, der ved nytårstid 1490/91 afviste hans planer med, at Jordens afstande er langt større end i hans beregninger, og desuden viste til Augustins udtalelser om, at alt udenfor den kendte verden er ubeboeligt, for ellers ville det jo ikke være ukendt for os.Columbus' venner i La Rábida talte dog hans sag ved hoffet, og han fik igen audiens. Dronningen sendte penge, så han kunne købe nyt tøj, samt tilladelse til at skaffe sig et muldyr. Pga krigen mod maurerne var alle ridedyr rekvirerede af kronen. Han blev mødt med venlighed i Sevilla, og en ny kommission nedsat. Men så fremsatte han sine betingelser: At han og hans mandlige efterkommere for altid skulle tilhøre adelsstanden; at han fik titlen Admiral af Oceanet, som skulle gå i arv fra far til søn; udnævnes til vicekonge af alle nye lande, der blev opdaget, også som arvelig titel; og endelig skulle han og hans efterkommere have ret til mindst 10% af de værdier, der sendtes fra områderne, han kom til at opdage. Hoffet var lamslået. Her stod en fattig fyr, klædt op af dronningen, og fremførte som tak sine forlangender på gebrokkent kastiliansk. Svaret var nej, og han forlod slottet. Men Columbus' støttespillere anførte, at man jo kunne gå med på hans krav, på betingelse af, at han fandt noget, før han fik dem indfriet. Med den nyhed nåede dronningens kurér ham ved Pinos-broen. 4.april 1492 var alle papirer undertegnede, og kongeparret skrev breve på latin, stilet til de fyrster, Columbus ville møde på rejsen. I et kongeligt dekret hed det, at alle dømte forbrydere blev sat fri og benådet, hvis de lod sig mønstre på hans skibe. Byen Palos havde i en periode sjusket med skatteindbetalingen, og i stedet været pålagt at holde skibe parat til kongelig tjeneste. Nu fik byen besked om at stille tre karaveller til Columbus' disposition, men den havde kun to. Granada var faldet, og muslimerne overvundet, så Kastilien skulle nu blive et rent, kristent land. De første jødiske familier var kommet dertil før kristendommen, men nu fik de fire måneder til enten at lade sig døbe, eller rejse. De mange jøder, der nu forlod Spanien ad søvejen, fik rederne til at holde skibene i havn, for at presse priserne i vejret. Når Columbus fik fat i erfarne søfolk i stedet for straffedømte, skyldtes det Martin Pinzón, kaptajn på Pinta, og hans kontakter. Besætningen gik om bord aftenen før afrejse, dvs 2.august, der var sidste frist for alle udøbte jøder til at forlade Spanien.
Rejsen blev indledt 3. august 1492 fra Palos, hvor han med tre skibe (Santa Maria, Niña og Pinta) og 87 mænd sejlede vestpå. I spanske statsarkiver har man fundet de 87 besætningsmedlemmers navne og opgaver. Da de blev lønnet af kronen, noteredes det nøje, hvad de hed, og hvad deres opgaver om bord var. Der var hverken præster, missionærer, nybyggere eller soldater med. Det drejede sig om en civil forskningsekspedition, medbringende en del kongelige tjenestemænd. De fleste om bord var unge, men erfarne sømænd fra Andalusien. Hele ekspeditionen kostede ca to millioner maravedí, tilsvarende prisen på et tusinde køer, altså ingen imponerende sum. Det meste kom fra finansmanden Luis de Santangel, der sikrede sig ved at forlange fjorten procent renter på to år, og fremskaffede pengene fra kronens hemmelige politi-organisation, Hermandades, hvor han var skatmester. Columbus havde lånt sig til en ottendedel af summen. Resten kom fra Kastilien og byen Palos.Columbus fandt ikke Indien, men genopdagede i stedet Amerika. 12. oktober samme år gik han i land på øen San Salvador, hvor han kom i kontakt med fredelige indfødte. Han var så sikker på, at han havde nået det asiatiske fastland, at han lod hele mandskabet efter tur sværge på, at de var kommet til Asien. Det hele blev nedtegnet af protokolføreren. Hvis nogen brød den ed, sagde Columbus, skulle de straffes med store bøder eller få tungen skåret af.
28. oktober opdagede han Cuba, som han kaldte Juana efter den spanske kronprins. Mandskabet spejdede forgæves efter guld langs den cubanske kyst, og Columbus noterede, at han havde set tre havfruer. 20.november fik kaptajn Pinzón på Pinta nok, og sejlede sin vej. Juleaften var havet blikstille, da Santa Maria grundstødte på koralrev. Af materiale fra det ødelagte skib rejste man den første fort i Den nye verden, kaldet La Navidad (= Juleaften), og bemandet med ca fyrre mand, der blev efterladt der. Columbus skrev til kongeparret, at overskuddet fra fortet i løbet af tre år ville kunne finansiere et korstog for at befri Jerusalem. Senere nævnede han aldrig igen, at han havde tabt sit flagskib. Nu dukkede Pinta op igen. Pinzón havde opkaldt floden, hvor de mødtes, efter sig selv, Rio Martín Alonzo, men Columbus ændrede det til Rio Gracias (= Nådens flod), med tanke på, at han nådigt overså, at Pinzón havde deserteret og forladt ham. Sammen satte de nu kursen hjemad. Vinteren 1492/3 var imidlertid blandt de hårdeste på 1400-tallet; havnen i Genova frøs til, og Lisboas havn var i ugevis blokkeret af storme. Pinta og Niña kom atter fra hinanden i kæmpebølgerne. Mandskabet lovede fortvivlet, at de skulle gå i procession til den nærmeste Maria-kirke, klædt i den bare skjorte, hvis de bare kom levende i land. Columbus smed også en forseglet tønde til søs, indeholdende en beskrivelse af rejsen. Den blev påstået at være genfundet til 400-årsjubilæet i 1892, men afsløret som fup, da notaterne var på engelsk. Til sidst kom Niña dog i havn på Azorerne, hvor lokalbefolkningen forsikrede, at de aldrig havde set mage til storm. En gruppe af sømændene gik i land som lovet i skjorten for at takke jomfru Maria, men kom ikke tilbage. De var arresteret af portugiserne, der mente, de havde været i Afrika, et område, portugisisk søfart havde monopol på. Da en delegation portugisere kom ned til Niña og forlangte, at Columbus overgav sig, brød de sammen i latter over denne skæggede, snavsede mand, der på sit ilde tilredte fartøj gebrokkent påstod, at han var Admiral over Oceanet. Sagen gik dog i orden, da han havde fremvist sit pas og sine papirer.
En ny storm tvang Niña ind til Lisboa, hvor pesten hærgede. Columbus fortalte kong Johan, at han ventede sig meget af at have fundet søvejen til Asien. 15. marts 1493 nåede de frem til Palos. Pinzón var nået først frem med Pinta, og havde sendt en ilkurér til hoffet i Barcelona, men kongen svarede, at de ville afvente Columbus' hjemkomst. Da Pinzón kom til Palos, tog han direkte hjem til sit hus, hvor han døde en eller to dage senere. Columbus havde dermed vundet, og fremviste de indianske fanger, han havde holdt indespærret i et bur på dæk, papegøjer og andet. Dette vakte stor opsigt, og nyheden om hans opdagelser spredtes hurtigt i Europa. Kong Johan af Portugal gjorde krav på den nye verdensdel under henvisning til pavelige buller, der skænkede alt land syd for de Kanariske Øers breddegrad til Portugal. Men den nyvalgte pave, Urban 6., var spansk, og takkede for den kongelige støtte, han havde modtaget under pavevalget, ved at udstede fire buller, Traktaten i Tordesillas, hvorved områder vest for den 46. længdegrad tilfaldt Spanien, mens resten tilfaldt Portugal. Derfor blev Brasilien tilfældigvis portugisisk, mens områderne rundt kom under Spanien. Begejstret ved udsigten til det enorme antal udøbte sjæle i den nye verdensdel, gav pave Urban det spanske kongepar hæderstitlen Los reyes católicos (= De katolske regenter).
Columbus gjorde sig hurtigt klar til en ny tur, og 24. september 1493 drog han af sted, denne gang fra Cádiz med hele 17 skibe og 1.200 mænd, deriblandt broren Diego og 200 adelsmænd. Det var den største enkeltstående ekspedition, der nogensinde havde forladt Europa. 3. november opdagede de en ø, og da det var søndag, fik den navnet Dominica (i De Små Antiller). Flåden sejlede nu fra ø til ø (i alt 46). På Santa Maria de Guadeloupe måtte de vente i mange dage, da nogle af søfolkene drog plyndrende rundt og dermed fór vild. Da man ledte efter dem, fandt man hytter, hvor gryderne endnu var varme, og indeholdt rester af mennesker. Man fandt tyve kvinder, der blev fedet op for at blive spist, og kastrerede smådrenge, der blev holdt som slaver, til også de skulle fortæres. Da spanjolerne nærmede sig en kano, hvor to nykastrerede slaver blev holdt fanget, blev de beskudt med forgiftede pile, så den ene spanjol døde i løbet af nogle minutter. Columbus satte kurs for Hispaniola, hvor han havde efterladt ca fyrre mand på den første rejse. Alle var døde. De lokale indianere var blevet trætte af spanjolernes udplyndring og kvinderov, og da en gruppe spanjoler forlod fortet, blev de dræbt af nabohøvdingen. Fortet blev angrebet og brændt ned af høvdingen Caonabó og hans folk. Pater Buil, som var udnævnt til at være den første missionær i Columbus' Indien, forlangte, at de døde skulle hævnes, men det gik Columbus ikke med til. Han sejlede videre, men stolede aldrig igen på de indfødte. Som erstatning etablerede han byen Isabela, ved en malariabefængt sump hvor intet ville gro. I løbet af få døgn blev der rejst flere hundrede hytter, men så blev folk syge. Situationen var så fortvivlet, at Columbus sendte tolv af fartøjerne hjem, med instrukser til kongen om forstærkninger, samt forslag om salg af indianere som slaver i Spanien.
Senere sejlede flåden til Cuba, hvortil den ankom 24. april 1494, og i perioden maj til september udforskede Columbus og hans folk denne ø, samt Jamaica, hvor storm gjorde skade på skibene, maden slap op, og guld fandt de intet af. Columbus lå syg med febervildelse og revmatisme, og måtte bæres i land i Isabela. Hans bror Bartolomeo var dog ankommet med titel af guvernør. Spanjolerne havde nu fået nok af at beordres rundt af to udlændinge, og pater Buil og flere andre rejste hjemad for at rapportere til kongen om brødrene Columbus' vanstyre. Indianerne havde også fået nok, og tidligt i 1495 ledede Columbus og Bartolomeo personligt en straffeekspedition med musketter, kanoner og dresserede hunde. Indianerne blev slået på flugt, men gik over til en guerillakrig, det tog brødrene ti måneder at nedkæmpe. Høvding Caonabó blev holdt som fange, og Columbus' søn Fernando skrev: "Nu kan en spanjol gå i fred hvor han vil, nyde markens grøde og tage gratis hvilke kvinder, han vil have, og han kan bede de indfødte om at bære ham på skuldrene, så længe det passer ham." Over 1.600 indfødte blev ført fangne til Isabela, hvor 500 blev håndplukket for salg i Sevilla, hvoraf 200 raskt omkom. Columbus tvang også hver indfødt, der var fyldt fjorten år, til at møde op hver tredje måned med så meget guld, der kan rummes i en falkebjælde, som han uddelte til hver. I stedet for guld kunne man betale med 11 1/2 kilo bomuld. Når guldet eller bomulden var leveret, fik vedkommende en kobbermønt til at hænge om halsen. Den, der ikke bar sådan en mønt, blev hårdt straffet – pisk eller hænderne hugget af. De indfødte flygtede naturligt nok op i bjergene og genoptog guerillakrigen. De tilbageblevne sled livet af sig på marker og guldfelter. 
I mellemtiden var pater Buil og de andre mytterister nået hjem. Kongen sendte umiddelbart en kontrollør, Juan Aguado, til Vestindien for at undersøge forholdene. Krænket og rasende over denne mistillid iførte Columbus sig franciskanernes brune kutte, og ville rejse hjem for at få en undskyldning, men en voldsom storm raserede byen Isabela totalt, samt skibene i havnen, bortset fra Níña. Af vragrester byggede man India, det første skibsbyggeri i den nye verdensdel, og disse to skibe satte 10.marts 1496 kursen mod Spanien med 200 spanjoler om bord – de fleste syge – samt tredive indianske fanger. Mange døde undervejs, også Caonabó. Der var fem gange så mange om bord, som der var plads til, og rationerne så knappe, at søfolkene planlagde at spise indianerne, eller i hvert fald smide dem over bord for at få deres rationer. Det fik Columbus dem dog talt fra. 
11.juni ankom de to skibe Cádiz, næsten tre år efter afrejsen. Columbus var blevet furet og hvidhåret, og gik i munkekutte. Der lå tre karaveller klare for afsejling til Hispaniola, men ingen jublede ved synet af de ankomne, der vaklede i land.
To år senere drog Columbus igen mod vest med afrejse 30. maj 1498. Da det var hans tredje rejse, satte han den i Treenighedens tegn. De to første af de i alt otte skibe var allerede rejst i januar 1497, medbringende de første spanske kvinder til Den nye verden. Denne gang fik Columbus i opdrag at undersøge farvandene ned mod ekvator. Ifølge Aristoteles skulle Jordens rigdomme befinde sig på den samme breddegrad, så når portugiserne havde fundet guld i Vestafrika, måtte Columbus kunne finde guld i det land, der lå lige vest for portugisernes guld. Ved afrejsen fik han øje på hofmanden Juan Ximeno oppe på kommandobroen. Columbus anså ham som den, der havde lagt ham flest hindringer i vejen, og gik løs på manden med slag og spark. Bagefter sendte Columbus kongeparret et forklarende brev, men undskyldte ikke sin optræden.Fra Kap Verde-øerne mod vest løb skibene ind i seks dages vindstille. Det var bagende hedt, og vand- og vintønder gærede, så jernbåndene brast. Det salte kød gik i forrådnelse. Columbus lå til sengs med gigtsmerter og søvnløshed, og talte i vildelse om Den hellige Augustins advarsler om det brændende hav. Da regnen kom, lagde han kursen mod nord langs kysten. Havde han fortsat mot vest, havde han sandsynligvis sejlet ind i Amazonasflodens udmunding.
31.juli fik mandskabet øje på tre bjerge på en ø, og da færden var i Treenighedens tegn, fik øen navnet Trinidad. Mandskabet fik dog aldrig gået i land, da indianere i kano dukkede op og beskød dem med forgiftede pile. I stedet sejlede de videre til det sydamerikanske fastland, hvor de udforskede området omkring Orinocoflodens udmunding (vore dages Venezuela), men uden at opdage, at det var fastland. Her var mægtige østersbanker, og de næste 200 år tjente Spanien en formue på perler herfra. Columbus påstod, at strømmen i Orinocofloden var så stærk, at man måtte næsten tyve sømil væk for at finde saltvand. Han havde selv læst, at de største floder (Nilen, Ganges, Eufrat og Tigris) havde fælles udspring i Paradis, og mente derfor, at dette var stedet. Iblandt blødte han fra øjnene, så han knapt kunne se, men foretog mange målinger, der overbeviste ham om, at han havde fundet Paradis, samt at have opdaget, at Jorden ikke var rund som man ellers havde troet, men pæreformet eller som et kvindebryst. Paradis lå nærmest himlen, ligesom på toppen af brystvorten. Når man sejlede mod ekvator, sejlede man jo opad, mente han.Derpå rejste han til Hispaniola, hvortil han ankom 19. august og genså de folk, han havde efterladt på sin forrige rejse. Mange var døde af sygdomme, og nærmere 200 smittet af syfilis. I Santo Domingo, opkaldt efter Columbus' far, var der nærmest borgerkrig. Den tidligere borgermester, Francisco Roldán, havde ledet et oprør mod Columbus' bror Bartolomeo, og forgæves forsøgt at kapre et skib for at sejle hjem. I stedet flygtede oprørerne ind på øen og lovede den lokale høvding, at alle, der hjalp dem mod Bartolomeo, ville slippe for skat og tvangsarbejde. Columbus' mænd kendte intet til oprøret, da de nu gik i land; men de fleste var frigivne kriminelle, og sluttede sig straks til Roldáns oprørere. Columbus' medbragte forsyninger gik derfor til mytteristerne.Det påfølgende år forhandlede Columbus forgæves med Roldán, der ikke var nogen bandit, men havde fået mange af koloniens fattige med sig. Da oprørerne klagede over det hårde arbejde, havde Bartolomeo lovet dem indianske slaver, hvis de vendte tilbage; men oprørerne levede i fredelig sameksistens med indianerne, og afslog tilbuddet.Utilfredsheden og aggressive indfødte beboere resulterede efterhånden i anklager mod Columbus for dårlig ledelse, og hjemvendte nybyggere klagede til kongeparret. Disse sendte administratoren Francisco de Bobadilla til Den nye verden. Han ankom 23.august 1500 til synet af en galge med syv hængte oprørere. Columbus' yngste bror Diego forklarede, at flere skulle hænges, men man måtte vente, da ingen præst var til stede, og ingen blev henrettet uden først at have bekendt sine synder og fået nadveren. Efter nogle dage ankom præsten, men oprørslederen Muxica påstod, at han havde glemt alle sine synder og ikke kunne komme i tanker om noget at bekende. Columbus gav da ordre om at smide Muxica i havet fra et højt tårn. Det fik Bobadilla afværget. Han flyttede i stedet ind i brødrene Columbus' bolig, og beslaglagde deres ejendele og dokumenter. Bartolomeo prøvede at befri sine to fængslede brødre med magt, men opgav, da Columbus forklarede, at Bobadilla handlede efter ordre fra kongen. De tre brødre blev lagt i jern, Columbus ovenikøbet af sin egen kok. De blev så sejlet til Spanien. Ude på havet tilbød kaptajnen at løse lænkerne, men Columbus forlangte at beholde dem på. Han gik i land i Cádiz i lænker, og selv om de senere blev fjernet, beholdt han dem hos sig resten af livet.På hjemturen havde han skrevet et langt, bedende brev til kongeparret, der derpå lod ham og brødrene slippe fri. Det skete dog med tab af såvel velvilje som titlen af guvernør, og som ekstra salt i såret måtte han indse, at Vasco da Gama havde vundet kampen om at komme med skib til Indien. Han havde i stedet for at sejle vestpå, som Columbus, sejlet syd om Afrika.
Columbus’ fjerde og sidste rejse mod vest startede 11. maj 1502 med ankomst på Martinique 15. juni. Hensigten var at møde da Gama på det indiske fastland, og Columbus medbragte et brev fra kongeparret, som han skulle overrække da Gama under en planlagt ceremoni på den anden side af Jorden. Ellers skulle han lede efter guld, sølv, ædelstene og krydder, og han fik streng besked om, ikke at sende indianere som slaver til Kastilien. Med på rejsen var hans bror Bartolomeo, sønnen Fernando på knap femten år, og som navigatør Diego Tristán, en følgesvend fra tidligere rejser. Skibene hed La Capitana, Bermuda, Gallega og Vizcaina. Fordi da Gama havde nået Indien ad den østlige rute, kaldte Columbus "sine" områder i Den nye verden "Vestindien".Columbus havde også fået streng besked om ikke at besøge Santo Domingo, der nu blev styret af hans fjender. På grund af en truende orkan søgte han alligevel nødhavn i byen, ikke mindst fordi Bermuda var sprunget læk. Den nye guvernør, de Ovando, nægtede ham havnetilladelse – trods orkanudsigten. Han måtte derfor lægge til i læ i en flodmunding. I Santo Domingo sejlede på samme tid en stor flåde på 28 skibe ud med kurs for Spanien. De fleste af Columbus’ fjender var om bord – Bobadilla, med alle dokumenterne om Columbus’ vanstyre, og oprørslederen Roldán. Så kom stormen med fuld styrke. Alle fartøjer i Santo Domingos havn blev knust, og af den store flåde på vej mod Spanien, gik 24 skibe ned, og 500 mennesker druknede – deriblandt alle Columbus' fjender og alt bevismaterialet. Kun ét af de 28 skibe kunne fortsætte hjemad uden afbrydelser – det var skibet, der var lastet med Columbus' ejendele, som Bobadilla havde konfiskeret, men måttet tilbagelevere – deriblandt alt guldet, Columbus' ti procent. På de andre skibe havde der været ni tons guld, men det gik alt sammen tabt.
Med kun mindre skader kunne Columbus drage videre mod Centralamerika, og han ankom til Honduras 14. august. Her havde indianerne en højere kultur: De vævede stoffer, bearbejdede kobber, drak en type majsøl og havde større kanoer med en kahyt midt på. De talte om "mayan" vestpå, og mente dermed mayakulturen; men Columbus tolkede det som "Manji", en kinesisk provins. Så måtte Marco Polos Chiamba (vore dages Vietnam) ligge mod syd, mente han, og i 28 dage krydsede skibene gennem en storm, der søndersled sejlene og skyllede proviant over bord: "Jeg har oplevet mange storme, men ingen så forfærdelig og så langvarig som denne," skrev Columbus. Regnen øsede ned, så der ikke kunne gøres ild op til madlavning; mandskabet spiste de bløde skibskiks, der vrimlede af orm, og sov, hvor de fik sat sig. Var der et ophold i regnen, blev de overfaldt af fluer og myg fra mangrovesumpene i land. Da vejret blev roligt, gikk der patruljer i land; spanjolernes første møde med lamaer, aber og krokodiller.De ankom til Panama 16. oktober. Columbus satte kursen ind i en kanal, men den endte i lagunen Chiriqui og en brat bjergvæg. Imidlertid var der store mængder guld på egnen. Columbus mente, han havde nået "Ptolemaios' gyldne halvø", og indianerne fortalte, at der kun var ni dagsrejser til fods til det andet store hav. Columbus regnede ud, at så var der højst elleve dagsrejser til udløbet af Ganges. Han sejlede dog først til det utilgængelige guldfelt Veragua, da en hvirvelstorm brød løs og næsten skræmte livet af mandskabet, der dog mente at have klaret sig ved at læse i Johannesevangeliet. I ugevis kæmpede de på "dette hav af blod, der kogte som en gryde på ilden," skrev Columbus. Først 6.januar 1503 nåede de mundingen af en mindre flod, han døbte Belén (= Betlehem) og som førte til Veragua. Gennem tæt skov og over frådende floder nåede de frem til guldfeltet, og plukkede mere guld op på en time end ellers i løbet af mange måneder. Lokalbefolkningen søgte imidlertid at jage dem væk. Alligevel besluttede Columbus at etablere et fort på stedet, kaldt Santa Maria de Belén (= jomfru Maria af Betlehem). Bartolomeo skulle efterlades i kolonien med firs mand.Men pludselig sank flodvandet så skibene sad fast, og derpå blev fortet angrebet af indfødte. Spanjolerne sad i klemme uden mulighed for flugt, men lykkedes i at tage høvding Quibian og mange af hans slægtninge til fange. Resten blev dræbt, og landsbyen ødelagt. Høvdingen flygtede, men de andre fanger blev spærret inde i flagskibets lasterum – til Guds velbehag, mente Columbus, for nu steg flodvandet, og tre af skibene tog af sted. Gallega var så medtaget af termitter og orme, at hun blev efterladt som depot for kolonisterne. Men indianerne angreb igen. Columbus, der havde høj feber og malaria, stod skrigende på dæk og så ligene af sine landsmænd komme drivende ned fra fortet. Brændinger og strøm gjorde det umuligt at komme de indespærrede spanjoler til hjælp. Til sidst klarede adelsmanden Diego Méndez at befri dem fra det belejrede fort. Ved hjælp af sammenbundne kanoer fik han dem og alle deres ejendele i sikkerhed. Kun Gallega blev liggende tilbage. Columbus fik et sammenbrud, hvor han hørte Guds stemme tale til sig, mens Quibians fangne sønner fik lastelugen åbnet og flygtede i land. De øvrige fanger havde hængt sig med knæene trukket op under hagen, fordi taget var så lavt. Columbus styrede nu mod Santo Domingo med sine to sidste, synkefærdige fartøjer, der sprang mere og mere læk med 120 mænd klemt sammen om bord.De sejlede mod vind og strøm, og da en seks dages storm slog de to skibe mod hinanden, endte det med, at de måtte søge nødhavn ved Santa Gloria-bugten på Jamaica. Columbus havde været der før. Skibene kunne ikke længre holde sig flydende, så de blev trukket på land, og hytter bygget på dækkene til beskyttelse mod lokalbefolkningen. Det var de sidste skibe, Columbus havde kommando over. Ingen spanjoler drog til Jamaica, fordi der ikke fandtes guld. Et enormt sund med stærke strømme og hårde vinde skilte Jamaica fra Hispaniola. Diego Méndez og Columbus' ungdomsven Bartolomeo Fieschi prøvede alligevel at krydse over. De blev udrustet med to kanoer med sejl, og et brev til det spanske kongepar, hvor Columbus skriver, at han i Veragua fandt kong Salomos miner, og at han har beslaglagt landkortene, så kun han ved, hvor guldet befinder sig. Han har fundet Paradis, og vil omvende kejseren af Kina til kristendommen. Indianerne tvang imidlertid de to udsendinge tilbage til skibene, og først senere lykkedes Columbus' bror og en eskorte på 70 mand i at sejle ud. I mellemtiden holdt lokalbefolkningen spanjolerne med fødevarer, deriblandt store rotter og øgler, som spanjolerne hurtigt vænnede sig til at synes om. Men omkring fyrre var alvorligt syge, og 2.januar 1504 brød et mytteri ud. Nu var kun de syge, samt tyve raske mænd, tilbage hos Columbus, der selv var sengeliggende. Indianerne afslog at komme med mere mad. Columbus fik dem dog overtalt ved med held at forudsige en måneformørkelse. I Abraham Zacutos bog, Almanach Perpetuum, som han altid havde med, havde han læst, at formørkelsen ville indtræde tre dage senere; men da han ikke havde andet ur end Solen og det timeglas, der blev vendt hver halve time, kunne han ikke være helt sikker på tidspunktet. Han tilkaldte alligevel indianerne og advarede dem om, at hans gud ville straffe dem med sin vrede og tage måneskinnet fra dem, hvis de ikke bragte spanjolerne mad. Det var de ikke overbevist om, men tre dage senere formørkedes Månen ganske rigtigt. Indianerne faldt grædende på knæ, og forsyningerne gik i orden igen.Først efter et år og fem dage på Jamaica blev de skibbrudne hentet af Diego de Salcedo, som Columbus engang havde givet monopol på al sæbehandel på Hispaniola. Salcedo havde lejet en karavel. I den endelige rapport om ekspeditionen, står der om opholdet på Jamaica: "Ingen ved hvorfor vi drog derhen, om det da ikke var et rent indfald." Hjemrejsen foregik i et så frygteligt uvejr, at to af masterne knækkede. 7. november 1504 nåede de den spanske kyst. Columbus blev båret i land i Sevilla, hvor han bosatte sig. Alle de, der kom hjem sammen med ham, flyttede ind i tre huse i nærheden. Columbus betalte deres udgifter.
Allerede i 1499 fik andre end Columbus ret til at krydse havet. De fleste ekspeditionsledere var hensynsløse militære og eventyrere, der kun var ude efter at berige sig. I 1505 fik Columbus besøg i Sevilla af sin ven Amerigo Vespucci, der havde skrevet en beretning om sin rejse i Venezuela. I begejstring over bogen foreslog videnskabsmanden Martin Waldseemüller at opkalde den nye verdensdel efter Vespucci; deraf "Amerika". Columbus-familien har aldrig protesteret mod navnet. Columbus selv var død, da navnet Amerika kom i brug.
Columbus var aldrig ude efter at kolonisere nye, ukendte lande. Han ledte simpelthen efter en genvej til Asiens rigdomme. Hans interesse for foretagendet begrænsede sig til hans egen fordel af det. Han indgav en fordring til den spanske krone på at få 10% af alle indtægter fra de nye lande, som han mente sig berettiget til fra sin tid som vicekonge, ifølge den oprindelige aftale inden den første rejse. Hans støttespiller dronningen var imidlertid død, og kongen mente, han ikke skyldte ham noget efter arrestationen under den tredje rejse. Det forlød, at inkvisitionen var begyndt at interessere sig for Columbus, for var der ikke trolddom med i spillet, da samtlige fartøjer gik ned i 1502, lige undtaget det skib, der førte hans guld? Columbus fnøs af det hele. Han rejste efter hoffet fra by til by, og fremsatte forgæves sine krav, til sidst i Valladolid, hvor han lå i febervildelse og dikterede breve om, at han kommanderede 10.000 ryttere i kampen for at befri Jerusalem. Hans sidste brev var til kongeparrets datter, Juana la loca (= den sindssyge), der var på besøg i hjemlandet.Columbus døde trods alt som en ret velhavende mand Kristi Himmelfartsdag 20. maj 1506. Velstanden skyldtes de rigdomme, hans egne mænd havde samlet sig på Hispaniola. Hans død skyldes ifølge nutidige vurderinger et hjerteanfald som følge af Reiters syndrom (gigt). Ifølge hans dagbogsoptegnelser havde han haft alvorlige symptomer de tre sidste år af sit liv. 
Begravelsen i Valladolid var enkel med kun få fremmødte. Ingen fra hoffet deltog. Han blev begravet i et franciskanerkloster, der ikke mere eksisterer. Senere sørgede sønnen Diego for, at den døde blev flyttet til Las Cuevas-klostret i Sevilla. I 1541 lod Diegos enke, doña Maria de Colón, vicedronning af Santo Domingo, levningerne af både sin ægtemand og sin svigerfar begraves i katedralen i Santo Domingo (i det nuværende Dominikanske Republik). I 1795 blev øen erobret af franskmænd, der sendte Columbus' kiste – eller det, man antog var hans kiste – til Havana på Cuba, der var spansk område. I 1898 tabte Spanien Den spansk-amerikanske krig, og Columbus blev igen sendt over Atlanterhavet. Denne gang blev han gravlagt i Sevillas katedral under store hædersbevisninger, men i Santo Domingo er man overbevist om, at han stadig ligger der, og at det var hans søn Diego, som blev sendt til Sevilla. I Havana påstås det samme, og i Spanien betvivles det, at franciskanermunkene ville slippe Columbus' lig fra sig. Hvis han stadig ligger i Valladolid, befinder han sig under Café del Norte ved søjlekolonnaden på byens torv, hvor klostret engang lå.
Hans brødre Bartolomeo og Diego vendte tilbage til Vestindien. Hans yngste søn Fernando blev præst og samlede et af samtidens største biblioteker med over 12.000 bind, mens den ældre Diego indledte en retssag mod kronen. Processen varede i over 50 år. Diegos søn Luis var en døgenigt, der ødslede familieformuen væk, indtil hans mor afbrød retssagen og indgik et forlig. Den ældste søn frasagde sig titlerne "vicekonge" og "guvernør", men beholdt titlen af admiral og adelantado. Luis blev idømt syv års fængsel for bigami, men benådet og vendte hjem til Kastilien. Hans søster Isabel giftede sig med don Jorge, en søn af den portugisiske konge. Luis' yngre bror Cristóbal blev den fjerde Admiral over Oceanet, men døde barnløs, hvorpå der udbrød en familiefejde, der først blev løst, da den portugisiske prins don Alvaro (en søn af Columbus' sønnedatter) overtog titlen.Den nuværende Cristofer Columbus og Admiral over Oceanet bor under politibeskyttelse og meget tilbagetrukket i Madrid. Hans søster, doña Anunciada de Haro, forvalter familiearkivet og forsvarer familiens navn og rettigheder i domstolene. Med jævne mellemrum gør andre krav på slægtskab og titler, især en familie i Genova. I 1986 blev den daværende Cristofer Columbus dræbt i et ETA-attentat i Madrid. Han var marineofficer og mangeårig overhoved for den spanske flådes skoleskib Juan Sebastian de Elcano.
Columbus efterlod sig ca tyve breve og et stort antal notater i de bøger, han læste. Ingen af hans dagbøger er bevaret i original. Sønnen Fernando, der var sytten år ved sin fars død, skrev en biografi om faren tredive år senere, men den findes kun i en italiensk oversættelse fra 1571.I lighed med Columbus var de efterfølgende conquistadorer optaget af at berige sig. Det samtidige spanske øjenvidne Bartolomeo Las Casas skrev, at mindst tyve millioner indianere blev udryddet i de første år af det spanske erobringstogt. Kastiljanerne troede på Gud, kejseren og Kastilien. En forfatter fra Katalonien skrev, at "de sætter sig selv så højt og ser sådan ned på alle andre, at de giver indryk af, at det kun er dem, der er steget ned fra himlen, og at alle vi andre er lavet af lort."  Columbus' opdagelse af det amerikanske kontinent for Europa førte til kolonisering af de sydamerikanske lande, de indfødte kulturers fald, og de multikulturelle amerikanske staters fødsel.
Colúmbus, Christoffer i Salmonsens Konversationsleksikon (2. udgave, 1916), forfattet af C. Andersen
Amerika i Salmonsens Konversationsleksikon (2. udgave, 1915), forfattet af Hans Peder Steensby (om genopdagelse over flere omgange)
Citroën XM (type Y) var en personbilsmodel bygget af den franske bilfabrikant Citroën mellem maj 1989 og oktober 2000. Combi coupé'en ("Berline") blev bygget i Rennes i Bretagne, mens den i efteråret 1991 introducerede stationcarversion ("Break") blev bygget hos bilfabrikanten Heuliez. XM tilhørte enten den øvre mellemklasse (jf. auto motor und sport) eller luksusklassen (efter udtalelse fra den daværende Citroën-generaldirektør Xavier Karcher samt i tidssvarende artikler i mot og Der Spiegel).
Den fra modellerne Citroën DS, GS og forgængeren CX kendte hydropneumatik blev videreudviklet til Hydractive til brug i XM, hvilket gjorde XM til den første seriefremstillede personbil med elektronisk styret undervogn.
XM var designet i et joint venture mellem tre designfirmaer: Citroëns designafdeling, Peugeots designafdeling og det eksterne firma Bertone. Ukendeligt var karrosserilinjens lighed med Citroën SM, som var en coupé bygget mellem sommeren 1970 og foråret 1975.
Modellen blev præsenteret på Frankfurt Motor Show i september 1989, og valgt til Årets Bil i Europa 1990. Fra leveringens begyndelse i maj til slutningen af juli 1989 blev der efter udtalelse fra den daværende Citroën-generaldirektør Xavier Karcher allerede fremstillet 12.500 eksemplarer på fabrikken i Rennes. „kun 100 under planen“.Den første serie (Y3) blev bygget mellem maj 1989 og juni 1994, og den anden serie (Y4) mellem juli 1994 og oktober 2000. Den anden serie kan udefra kendes på det i midten (i stedet for til venstre i køreretningen) placerede Citroën-emblem samt en ændret hækspoiler.
I starten fandtes XM fra fabrikken kun som combi coupé "Berline". Fra november 1991 fandtes der ligeledes en stationcarversion, XM Break. Højere udstyrsvarianter af Berline havde en ekstra indvendig bagrude af glas, som ved åben bagklap beskyttede bagsædepassagererne mod trækluft. Frem til introduktionen af XM Break fortsatte produktionen af CX Break, som blev bygget af karrosserifirmaet Heuliez.Fra januar 1990, med levering fra foråret, fandtes XM også med en firetrins automatgearkasse fra ZF i kombination med de fire- og sekscylindrede motorer. Standard var katalysator, samt tredje generation af ABS-bremsesystemet fra Bendix.Af luksuriøst udstyr i Berline kan nævnes en ekstra indvendig bagrude af glas, som ved åben bagklap beskytter bagsædepassagererne mod trækluft. Som "dyrt" ekstraudstyr kunne XM leveres med klimaanlæg og el-justerbare sæder, hvilket førte til længere produktions- og montagetider.XM blev af en ekstern fabrikant også bygget som seksdørs forlænget limousine. XM Break blev af Heuliez ligeledes bygget som ambulance og af Rappold som rustvogn.
Salgstallene faldt dog igen allerede i 1992, hvilket afslørede diverse problemer med bl.a. elektronikken som i Y3-modellen kun blev modificeret to gange.
En optisk og frem for alt teknisk modifikation fandt sted i juli 1994 til modelåret 1995. Denne anden serie af XM, betegnet Y4, med Hydractive II-undervogn blev betragtet som tilforladelig. Selv om XM fandtes i mange forskellige versioner op til de luksuriøst udstyrede Pallas og EXCLUSIVE, tiltalte den kun en relativt lille køberkreds; det i starten ødelagte ry kunne bagefter ikke genskabes selv om bilen ved sin introduktion tilbød usædvanlig teknik og komfort.
I foråret 2000 blev produktionen af XM Break indstillet, og i efteråret samme år også XM Berline.
Den firecylindrede benzinmotor i Y3 med et slagvolume på 2,0 liter fandtes (i Danmark) med multipoint-indsprøjtning og 89 kW (121 hk) og senere også med turbolader i Turbo C.T. (Constant Torque, dansk: konstant drejningsmoment)-versionen med 104 kW (141 hk), og fra 1994 i Y4 med effekten øget til 108 kW (147 hk). I andre lande fandtes den også med karburator og 84 kW (114 hk) samt med monopoint-indsprøjtning og 79 kW (107 hk).
Derudover fandtes der en V6-motor på 3,0 liter med 123 kW (167 hk), som fra sommeren 1990 ligeledes fandtes i en 24-ventilet udgave med 147 kW (200 hk), hvilket gav bilen en acceleration fra 0 til 100 km/t på 8 sekunder og en tophastighed på 235 km/t. Disse motorers slagvolume på 2975 cm³ blev efter nogle år reduceret en smule, hvilket i nogle lande placerede XM i en lavere afgiftsklasse. Denne såkaldte PRV-motor var udviklet i 1970'erne i et samarbejde mellem Peugeot, Renault og Volvo som benyttede den i mange af hver deres bilmodeller, og sågar også fandt anvendelse hos mindre fabrikanter i f.eks. DeLorean DMC-12, kendt fra filmserien Tilbage til fremtiden.
Ved faceliftet i juli 1994 blev 2,0-litersmotoren afløst af en nyudviklet 16-ventiler med 97 kW (132 hk). I midten af 1997 blev der introduceret en ny 24-ventilet V6-motor (type ES9J4), som i modsætning til forgængeren ikke længere havde nogen styrekæde, men i stedet tandrem ligesom resten af motorprogrammet. Denne motor gjorde ligeledes tjeneste i den mindre Xantia, Peugeot-modellerne 406 og 607 og Renault Laguna samt i modificeret form i Renault Espace.
De fleste firecylindrede benzinmotorer, V6-benzinmotorerne med 167 og 190 hk samt 2,1-liters turbodieselmotoren kunne som ekstraudstyr leveres med en firetrins automatgearkasse fra ZF som alternativ til den standardmonterede femtrins manuelle gearkasse. 190 hk-motoren havde som den eneste en adaptiv automatgearkasse (ZF 4HP20).
PRV-motorerne (både 12V og 24V) var kombineret med den selvtilbagestillende og hastighedsafhængige styring DIRAVI, som første gang blev introduceret i 1970 i SM og senere også i CX. Denne udgik dog ved årsskiftet 1997/1998.
XM fandtes med tre firecylindrede dieselmotorer: Den ved introduktionen tilgængelige 2,1-liters sugediesel med 60 kW (82 hk) gav XM en topfart på 176 km/t. I foråret 1990 fulgte en 2,1-liters turbodiesel med 80 kW (109 hk) og en topfart på 192 km/t. At der på dette tidspunkt ikke fandtes en 2,5-liters turbodiesel, begrundede Xavier Karcher i interviewet i 1989: „Det drejer sig her om en komplet nykonstruktion, nemlig den første serieproducerede diesel med tre ventiler pr. cylinder, altså en meget moderne motor, meget mere sparsom end den tidligere CX. Teknisk kan den nye diesel-byggemåde ikke udbygges yderligere.“ Dog blev der i rammerne af faceliftet i sommeren 1994 introduceret en 2,5-liters turbodiesel med 95 kW (129 hk), hvilket gav XM en topfart på 201 km/t.
Køreydelser på over 500.000 km er ved fornuftig kørestil mulige, dog er dieselmotorerne på grund af deres konstruktion ikke egnede til længere fuldgaskørsel.
Det svenske forsikringsselskab Folksam vurderer flere forskellige bilmodeller ud fra oplysninger fra virkelige ulykker, hvorved risikoen for død eller invaliditet i tilfælde af en ulykke måles. I rapporterne Hur säker är bilen? er/var XM klassificeret som følger:
Med en produktion på 300.000 enheder nåede antallet af producerede biler ikke op på forgængerens niveau. Bilens tekniske og designmæssige innovationer videreførte dog Citroëns image. Efter at XM udgik af produktion var den store mellemklassebil C5 Citroëns største almindelige personbil. Først med den i efteråret 2005 introducerede C6 kom der en egentlig efterfølger for XM. C6 udgik af produktion i slutningen af 2012, hvorfor C5 igen i dag har rollen som Citroëns største personbil.
Selv om François Mitterrand i starten af sin embedstid som præsident for Frankrig demonstrativt benyttede en Renault som ministerbil, besluttede han sig senere for en Citroën XM. Også efter at han under ceremonien overgav bilen til sin efterfølger Jacques Chirac den 17. maj 1995, blev Mitterrand afskediget med endnu en XM. Chirac havde ligeledes flere forskellige eksemplarer af XM.
Citroën XM dannede basis for Jensen One, det danske designudspil fra Jacob Jensen fra 1992.
Bil-Revyen 1994. Bonniers Specialmagasiner A/S, 15. oktober 1993. ISBN 87-7741-025-4.
Tidligere officielt websted fra Internet Archives Wayback Machine (arkiveret 6. juni 2000)LA-ikon
Claus Meyer Nielsen (født 27. december 1963 i Nykøbing Falster) er en dansk kok, kogebogsforfatter, iværksætter og foredragsholder. Meyer blev kendt som tv-kok i Meyers Køkken og har siden været med til at oprette en lang række virksomheder heriblandt Meyers Madhus, Meyers Deli og Meyers Bageri, og han er medgrundlægger samt investor i michelinrestauranten Noma. Han er blevet en af Danmarks mest kendte gastronomiske iværksættere.
Han har grundlagt cateringfirmaet Meyers Køkken og Meyers, der leverer mad til kantiner i danske virksomheder og driver Meyers Bageri. Efter en britisk investeringsfond opkøbte både Løgismose og Meyers blev de slået sammen til Løgismose Meyers.
Claus Meyer tog studentereksamen i 1983 på Nykøbing Katedralskole. Efter at have arbejdet et år som au pair i Frankrig studerede han ved Handelshøjskolen i København og blev uddannet som cand.merc. international i 1991. Hans speciale var om opstart og udvikling af virksomheder.I en større offentlighed blev han kendt som tv-kok i programmet Meyers Køkken på DR1 i perioden 1991-99. I 2007 var han igen tv-kok i programmet Mad i Norden - Smag på Danmark på DR1. 
Claus Meyer har været involveret i en lang række virksomheder, som f.eks. Meyers Mad ud af Huset, Chokolade-Compagniet, Meyers Madhus, Meyer & Tingstrøm personalerestauranter, Frugt fra Lilleø og Nørrebro Bryghus. Han er medgrundlægger og investor i gourmetrestauranten Noma, på Christianshavn, der er blevet anerkendt med to stjerner fra Michelin-guiden. Denne restaurant har taget udgangspunkt i det nordiske køkken. Rene Redzepi er køkkenchef og medejer af Noma. Endvidere driver Meyer Meyers deli på Gl. Kongevej og i Magasin du Nord på Kongens Nytorv.
Han har udgivet en lang række kogebøger og har gennem foredrag og deltagelse i den offentlige debat advokeret for mere opmærksomhed på madkvalitet samt en forbedring af denne. Han har flere gange samarbejdet med madhistoriker og præsident for Det Danske Gastronomiske Akademi Bi Skaarup. Claus Meyer er ligeledes medlem af Det Danske Gastronomiske Akademi siden 1992.
Claus Meyer blev i 2005 ekstern lektor ved Institut for fødevarevidenskab, KVL og i 2006 udnævnt som adjungeret professor i tilknytning til forskningsområdet inden for molekylær gastronomi samme sted.I 2011 lavede han programmet Restaurant bag Tremmer, hvor han oplærte indsatte i Vridsløselille Statsfængsel i at lave mad for at rehabilitere dem. Programmet høstede megen kritik, fordi han ansatte voldsdømte, og visse medier hævdede at han ødelagde de indsattes jobchancer. Et offer for en af de voldsdømte skrev en kronik i Politiken under titlen "Får offeret også en chance til?", som blev meget omtalt og diskuteret på de sociale medier. Meyer svarede offerets kronik, og begrundede sit valg med, at han ønskede at forhindre ny kriminalitet. Projektet kostede 11,2 mio. kr. fra det offentlige og TrygFonden bidrog med yderligere ca. 8 mio. kr. Af 160 indsatte havde 90 ikke gennemført forløbet, 43 var færdige og 27 stadig i gang i august 2014. I en analyse udført for Dagbladet Børsen blev det konkluderet at det havde påvirket hans PR-værdi negativt under mediestormen.Han er medgrundlægger og medejer i restauranten Noma, som 26. april 2010 modtog prisen som verdens bedste restaurant.
Meyer stammer oprindeligt fra Nykøbing Falster og han er i dag engageret i flere projekter på Lolland-Falster som Frugt fra Lilleø på Lilleø nord for Lolland, Hotel Saxkjøbing i Sakskøbing og Sydhavsøernes Frugtfestival. Han har også siddet i bestyrelsen for Lolland Falster Alliancen fra 2007-2008.Sammen med Carl Jones og kokken Erwin Lauterbach købte Meyer Hotel Saxkjøbing i 2006 med plan om at genåbne restauranten med fokus på lokale råvarer. Jones solgte sin andel til Meyer og Lauterbach ved årsskiftet 2008/2009, og Lauterbach forlod stedet i november 2009, og Meyer var derfor eneejer frem til, Ebbe Frahm blev medejer af i 2010. I 2011 gav hotellet et underskud på 1,9 mio. kr.. 2016 regnskabet viser et underskud på 2,8 mio. kr. og en negativ egenkapital på 6,3 mio. kr.[kilde mangler]I 2012 medvirkede han i musikvideoen til sangen "Hvad Der Sker Her" med Nik & Ras. Sangen var et indslag til Zulu Comedy Galla og en opfølger til det foregående års "Fugt i Fundamentet". I videoen gnaver Meyer på et stykke Jaka bov. Sangen solgte efterfølgende guld. I marts måned samme år modtog han massiv kritik for dårlige arbejdsforhold i Meyers Bageri, fordi de bl.a. ikke fik løn under lange møder og manglende pauser. Den administrerende direktør Tage Nielsen afviste i første omgange kritikken, men få dage efter beklagede Meyer forholdende i talkshowet Clement Direkte og lovede at undersøge sagen nærmere.
Sammen med kokken Torsten Vildgaard åbnede Meyer i 2013 restauranten Studio i i Gammelholm Toldkammer i København. Allerede fem måneder senere modtog restauranten en michelinstjerne.I 2014 solgte han sin virksomhed Meyer til den britiske kapitalfond IK Investment Partners. Fonden købte samtidig en anden gourmetvirksomhed, Løgismose, og den samlede pris for de to firmaer var omkring 700 mio. kr. En tredjedel af købsbeløbel lader Meyer og Løgismosees direktør Jacob Grønlykke være i den nye fælles virksomhed, og de får begge 20 % ejerskab. Det nye firma fik navn Løgismose Meyers.
I sommeren 2016 åbnede Meyer restaurant Agern på Grand Central Terminal. I november samme år blev det meddelt, at Agern havde modtaget en michelinstjerne blot seks måneder efter åbningen.
Desuden er Claus Meyer gift med Christina Meyer Bengtsson, og sammen har de tre børn. I fritiden spiller han tennis og badminton. Meyer har desuden både løbet marathon og deltaget i Vasaløbet.
Læs artiklen Køkkenet er blevet maskulinitetens legeplads i KVINFOs WebmagasinLA-ikon
Sir Cliff Richard (født Harry Rodger Webb i Lucknow, Indien, 14. oktober 1940) er en sanger fra England. Han har gennem over 50 år haft stor succes, og han kendes af sine mange fans blot under sit fornavn.
Med sin gruppe The Shadows dominerede han den britiske populærmusik i de sene 1950'ere og tidlige 1960'ere, før The Beatles slog igennem. En bekendelse til kristendommen og efterfølgende blødgøring af hans musik førte til, at hans image ændrede sig fra rock til pop. Selv om han aldrig oplevede særlig stor gennemslagskraft i USA, forblev Cliff en vigtig personlighed inden for populærmusik, film og tv i Storbritannien.
Gennem de seneste seks årtier har mange af Cliffs singler været på hitlisterne, og han har rekorden (sammen med Elvis Presley) som den eneste, der har haft singler på den britiske hitliste i alle sine aktive årtier (1950'erne–2000'erne). Ifølge sin webside har han solgt 250 millioner plader i løbet af sin karriere.Han blev født i Lucknow, Forenede Provinser, Britisk Indien, men flyttede med sin familie til Storbritannien efter Indiens uafhængighed i 1947. Mange mener, at han er af anglo-indisk ('eurasisk') afstamning, men han har aldrig selv hverken be- eller afkræftet dette.
Harry Webb startede i en skifflegruppe, men skiftede genre for at blive forsanger for rock 'n' roll gruppen Drifters i 1958 (ikke at forveksle med den amerikanske gruppe af samme navn). Før deres første succesrige udenbys koncert i Regal Ballroom i Ripley ændrede de navn til Cliff Richard and the Drifters. Medlemmerne af dette band var Harry, som havde taget kunstnernavnet Cliff Richard, Ian "Sammy" Samwell, Terry Smart og Norman Mitham. Ingen af de tre sidstnævnte kom dog senere med i The Shadows.
I sommeren 1958 fik Cliff en solopladeaftale med EMI, som han forblev hos, indtil han skrev kontrakt med Decca i 2004. Cliff tog til Abbey Road Studios for at indspille sin første plade 24. juli 1958, men produceren, Norrie Paramor, troede ikke meget på The Drifters og fik derfor i stedet to erfarne studiemusikere, Ernie Shear & Frank Clarke, til at spille leadguitar og bas.
På den første plade fra 1958 bidrog Norrie Paramor med en sang kaldet Schoolboy Crush, en coverversion af en amerikansk sang af Bobby Helms. Men Cliff fik lov til at optage et af Drifters' egne numre på B-siden. Dette blev Move It, som var skrevet af Ian "Sammy" Samwell på øverste etage af en Green Line Bus på vej til Cliffs hus til en prøve.
Der er flere versioner af grunden til at A-side sangen blev erstattet af B-siden. En version siger at deres producer Norrie Paramor spillede pladen for sin datter, og hun meget mere begejstret for B-siden end for A-siden. En anden mulighed kunne være, at den indflydelsesrige tv-producer Jack Good, som brugte nummeret til sit tv-show Oh Boy!, sagde, at den sang, som skulle synges på hans show, skulle være Move It.
Singlen blev vendt og røg til tops som nummer 2 på hitlisterne. Musikkritikerne Roy Carr og Tony Tyler skrev senere, at det var den første ægte store britiske rockklassiker, fulgt af Johnny Kidd and the Pirates's Shakin' All Over, før The Beatles hittede med I Saw Her Standing There.
I sine tidlige år var Cliff Richard nærmest det britiske svar på Elvis Presley. Sammen med andre britiske musikere såsom Marty Wilde var Cliff blandt de første i Storbritannien til at påtage sig en Presley-agtig tøj- og hårstil. Under optrædener viste han en rock-attitude, hvor han sjældent smilede eller kiggede direkte på publikum eller kameraet. Hans efterfølgende singler fra det sene 1958 og tidlige 1959, High Class Baby, Livin' Lovin' Doll og Mean Streak, indeholdt også en rocksangers fornemmelse for hastighed og lidenskab. Det var på Livin' Lovin' Doll, at Drifters begyndte at spille med Cliff på optagelserne. På det tidspunkt var bandets besætning ændret med tilføjelsen af de mere erfarne Jet Harris, Tony Meehan, Hank Marvin og Bruce Welch. Navnet blev ændret til The Shadows, efter at der kom juridiske problemer mellem dem og de amerikanske Drifters. Kontraktmæssigt forblev Cliff og The Shadows to separate størrelser, og gruppen modtog derfor ingen procenter af honorarerne som Cliffs akkompagnement.
Cliffs femte single, Living Doll, var i modsætning til de tidligere numre en mild ballade, hvilket førte til en ændring af fokus. Efterfølgende hits som Travellin' Light, I Love You og Theme for a Dream blev meget populære og understregede Cliffs status som mainstream popentertainer, der konkurrerede med Adam Faith og Billy Fury.
I 1960 havde The Shadows (selvom de tidligere havde indspillet plader som The Drifters uden Cliff) fået sin egen EMI kontrakt. Det år udgav de singlen Apache, som blev startskuddet på britisk rockguitar-instrumentalmusik. Denne single blev også starten på The Shadows som separat gruppe, og de fik hurtigt flere store hits som instrumentalgruppe. Gruppen fortsatte dog også med at optræde og spille sammen med Cliff og skrev mange af hans hits.
I de tidlige 1960'ere var Cliff og The Shadows stort set uadskillige og trak mange til deres fælleskoncerter i Storbritannien. Typisk åbnede The Shadows koncerten med 30 minutters instrumentalnumre, hvorefter de akkompagnerede Cliff på hans numre i de sidste 45 minutters koncert. Tony Meehan og Jet Harris forlod dog gruppen i henholdsvis 1961 og 1962. The Shadows skiftede bassist nogle gange og fik Brian Bennett med på trommer.
I de tidlige dage indspillede Cliff også af og til plader uden The Shadows, ofte i andre stilarter. Hits fra 1963 og frem på denne måde var bl.a. It's All in the Game, Constantly, The Minute You're Gone, og Wind Me Up.
I perioden mellem 1958 og 1963 var Cliff Richard og The Shadows nogle af de mest populære musikere i Storbritannien. De turnerede også i USA i 1960 og blev angiveligt godt modtaget, men pladeselskabet støttede generelt ikke dette tiltag godt nok. Blandt andet ydede det ikke stærk nok støtte til distribueringen af albums, og derfor forspildtes mulighederne for et egentligt gennembrud. Det samme var tilfældet med deres optræden i The Ed Sullivan Show, der var en af de væsentligste årsager til The Beatles' succes, men som ikke rigtig hjalp Cliff og The Shadows. Resultatet blev, at Cliff Richard forblev næsten totalt ukendt i USA.
Men det var Cliff og The Shadows' fortjeneste, at de konventionelle regler blandt britiske pladeselskaber fik et bredere udsyn, og deres skyld, at EMI's øjne blev åbnet for vigtigheden af rock and roll musik. Det var til dels takket være dem, at Parlophone begyndte at lede efter en "ny" Cliff og The Shadows og i den forbindelse skrev kontrakt med The Beatles.
Cliff og The Shadows har optrådt i et antal film, navnlig i The Young Ones (som lagde navn til den senere britiske TV sitcom fra 1980'erne af samme navn, et show som også havde flere ærbødige hentydninger til Cliff), Summer Holiday (som bød på en slank Cliff med glimrende dansefærdigheder), Wonderful Life og Finders Keepers. Disse film skabte deres egen genre kendt som "Cliff Richard musicals" og førte til, at Cliff blev udnævnt tli den vigtigste billetmæssige attraktion for britiske biografer i både 1962 og 1963.
Som med de andre eksisterende rockgrupper i Storbritannien tog Cliffs karriere en radikal drejning, da The Beatles og Mersey sound kom frem i 1963 og 1964. Hans popularitet var dog stor nok til, at han kunne komme sikkert gennem stormen, og han fortsatte med at være på hitlisten op gennem 1960'erne, selvom det ikke var på samme niveau som tidligere. Der blev heller ikke åbnet nogle døre til det amerikanske marked; han var ikke en del af den Britiske invasion, og den amerikanske offentlighed var ikke opmærksom på ham.
Et andet vigtigt aspekt af Cliffs liv var hans bekendelse til kristendommen i 1964. At stå frem i offentligheden som en ny kristen var en beslutning, som fik betydning for hans karriere på mange måder. Først og fremmest mente Cliff, at han burde opgive rock 'n roll, fordi han mente, at han ikke længere kunne være den rocker, som i de tidlige år var blevet kaldt en "grov ekshibitionist" og "for sexet til TV" og en trussel mod unge piger, selvom hans image var blevet mere bredt på grund af hans filmroller og veltalende stemme på radio og TV. Han ønskede først at ændre sig fuldstændigt og blive lærer, men hans kristne venner forklarede ham, at han ikke behøvede at opgive sin karriere, blot fordi han var blevet kristen. Snart efter kom Cliff igen frem i lyset og optrådte med kristne grupper og indspillede kristent materiale. Han inspillede også stadig verdslig musik med The Shadows, men han brugte meget af sin tid på kristne værker. Som tiden gik fik Cliff dog en større balance mellem sit liv og arbejde, så han kunne være en "ordentlig" kristen, samtidig med at han var en af landets bedst kendte sangere.
Cliff Richards første konventionelle filmrolle var i filmen Two a Penny fra 1968, hvori han spiller en ung mand, der bliver involveret i narkohandel, men sætter spørgsmål ved sit liv, efter at hans kæreste ændrer sin holdning.
Han har også repræsenteret Storbritannien to gange i Eurovision Song Contest, begge gange uden større succes, selvom det første forsøg, Congratulations fra 1968, blev et kæmpehit i Storbritannien og blev vindersangen til Eurovision Song Contest 1968.
Gennem 1970'erne blev Cliff meget involveret i tv-shows, så som It's Cliff, og Hank Marvin medvirkede i mange af disse. Med disse shows Cliff for en stund mere kendt i Storbritanninen som tv-personlighed frem for musiker. I 1972 lavede han en kort BBC komediefilm kaldet The Case, hvori flere komikere medvirkede, og han selv sang duetter med Olivia Newton-John, den første kvinde han nogensinde havde sunget duet med.
Cliff og andre (som det tidligere The Shadows medlem Bruce Welch) besluttede, at de ville bringe Cliff Richard ud igen som "rock" kunstner. Dette samarbejde skabte milepælen I'm Nearly Famous fra 1976, som blandt andet indeholdt det klassisk-rockede guitarprægede nummer Devil Woman samt Miss You Nights. Det var ikke kun Cliff og hans fans, som var begejstrede for, at manden, som havde startet britisk rockmusik, var tilbage for fuld styrke. Også flere store navne indenfor musikindustrien, som Jimmy Page, Eric Clapton og Elton John kunne snart ses bærende store "I'm Nearly Famous" emblemer på deres tøj, så glade var de for at deres ikon var tilbage i den rockmusik, som startede hans karriere.
Et antal store albums blev produceret, og i 1979 blev han nummer 1 med det triste, men udfordrende We Don't Talk Anymore. Det var første gang, han var på toppen af hitlisten i over ti år, og det skulle blive hans bedst sælgende single nogensinde. Mange så dette som en vækkelse af den sande Cliff. Der var endda langt om længe moderat succes i USA: Hans single Devil Woman fra 1976 samt en efterfølgende salgsfremmende turne havde bragt ham op til nummer seks på Billboard Hot 100, og nu nåede opfølgerne We Don't Talk Anymore og Dreaming i top ti; hans duet Suddenly med Olivia Newton-John fra 1980 blev også et hit. Amerikanske anglofile fik endvidere mange hentydninger til ham i BBC komedieserien The Young Ones.
I Storbritannien var Cliff i slutningen af 1970'erne og op gennem 1980'erne en af landets største popstjerner, og han blev en magnet for andre stjerner. I løbet af få år havde han arbejdet med Elton John, Mark Knopfler, George Harrison, Julian Lennon, Freddie Mercury, Stevie Wonder, Phil Everly, Janet Jackson og Van Morrison, for blot at nævne nogle få. Han indspillede også flere plader med Olivia Newton-John og sluttede årtiet af med at fylde Wembley Stadium et par aftener i 1989 med et spektakulært show kaldet The Event.
The Shadows fandt senere sammen igen (og gik igen hver til sit) og indspillede deres egne numre, men blev genforenede med Cliff i 1978 og 1984 til et par koncerter.
The Shadows blev gendannet til en afskedsturne i England i 2004 og igen i april og maj 2005, hvor de afholdt en række afskedskoncerter i resten af Europa, bl.a. i Danmark, hvor de gav 10 koncerter i forskellige byer!
Cliff Richard nåede toppen af sin karriere, da han blev slået til ridder 25. oktober 1995. Han var den første rockstjerne, som opnåede den ære, idet han kom før Sir Paul McCartney (1997) og Sir Elton John (1998).
Sir Cliff er nummer 56 på listen over de 100 største briter på en liste fra 2002, som BBC lavede ud fra stemmer fra offentligheden.
The Ultimate Pop Star, et Channel 4-program udsendt i 2004, kunne fortælle, at Cliff Richard havde solgt flere singler i Storbritannien end nogen anden musiker, foran The Beatles på andenpladsen og Elvis Presley på tredje.
Sir Cliff er medejer af Arora International Hotel, som åbnede i juni 2004 i Manchester.
Efter ikke at have spillet sammen som Cliff and The Shadows siden 1989/1990, gik Cliff på scenen med The Shadows 14. juni 2004 på London Palladium. The Shadows havde besluttet sig for at finde sammen igen til en sidste turne i Storbritannien, hvor denne koncert blev udmeldt som den absolut sidste koncert med The Shadows.
Sir Cliff bruger meget af sin tid i sit hus på Barbados og har ind imellem lånt det ud til den britiske premierminister Tony Blair. Briter overraskes ofte over, at Cliff er stort set ukendt i Amerika, da han i sin karrieres højdepunkt nød en nærmest Elvis-agtig berømmelse i hjemlandet.
Cliff Richard er forblevet ungkarl, hvilket har ført til flere rygter vedrørende hans seksualitet. I 1974 benægtede han et rygte om, at han havde friet til sin gode veninde Olivia Newton-John, og senere blev hans forhold til tennisspilleren Sue Barker genstand for meget sladder, men de skuffede de mange fans, som forventede at han ville gifte sig.
Cliff Richard har haft 14 nummer 1 singler i Storbritannien, hvilket er flere end nogen anden kunstner bortset fra Elvis Presley og The Beatles.
Cliff har solgt flere singler i Storbritannien end nogen anden med et salgstal, som overstiger 20,1 millioner eksemplarer. Interessant nok har han kun haft én million-sælgende single, The Young Ones.
Cliff er den eneste i Storbritannien, som har udsendt en nummer 1 single i hvert årti siden oprettelsen af de britiske single-hitliste i 1952, bortset fra 2000'erne. Den følgende liste viser antallet af tophits, som Cliff har udsendt i hvert årti.1950'erne – 2: Living Doll, Travelling Light
1960'erne – 7: Please Don't Tease, I Love You, The Young Ones, The Next Time/Bachelor Boy, Summer Holiday, The Minute You're Gone, Congratulations
2000'erne – 0; Den, der hidtil er kommet nærmest er 21st Century Christmas, der nåede en andenplads i december 2006. En anden julesang, Santa's List, nåede femtepladsen i december 2003.
Cliff Richard har forsøgt at få en single som nummer 1 i julen ved flere lejligheder, nogle gange med held, andre gange uden. Den første, der opnåede det (på nogle hitlister), var:
1960: "I Love You" (nr. 1)I de senere år udgav han ofte sange med jule- eller andre religiøse temaer:
2003: "Santa's List" (nr. 5)Han var også med på julesinglen Band Aid II fra 1989, dermed har han været på toppen af listen i juleugen tre år i træk.

Denne artikel omhandler skuespilleren Clint Eastwood. Opslagsordet har også en anden betydning, se Clint Eastwood (flertydig).Clinton "Clint" Eastwood Jr. (født 31. maj 1930) er en amerikansk skuespiller, filminstruktør og musiker. Clint Eastwood er en af få instruktører og skuespillere, der har vundet fem Oscarpriser. Han har fra 1971 til 2017 instrueret 35 spillefilm, 3 tv- episoder og en dokumentar.Eastwood brød igennem som western-skuespiller i 1960'erne, først i tv-serien Rawhide, siden som Manden uden navn i Sergio Leones spaghettiwesterns. 
Siden blev han berømt i en række hovedroller, som i filmatiseringen af Alistair MacLeans Ørneborgen (1968) og ikke mindst Dirty Harry-filmserien (1971-1988), hvor Eastwood spiller den hårdkogte betjent, Harry Callahan. Rollerne i de tidlige westerns og som Dirty Harry har givet ham et ry som et kulturelt ikon for maskulinitet.Han debuterede som instruktør i 1971 med gyseren Mørkets melodi, hvor han selv spillede hovedrollen. Han instruerede herefter flere film af svingende kvalitet, sideløbende med at han fortsatte som skuespiller både i egne og andre instruktørers film.
I 1990'erne fik Eastwood sit afgørende gennembrud som filminstruktør med western-filmen De nådesløse (1992), hvor han selv spillede hovedrollen. Han havde allerede i 1976 et færdigt manuskript til denne film, men ville vente med indspilningen, indtil han selv var gammel nok til at spille hovedrollen som afdanket revolvermand. Hans skuespil i denne film er bl.a. blevet betegnet som "den mest tilfredsstillende optræden. Der er ingen som ham".Filmen indbragte ham bl.a. to Oscars for bedste instruktion og bedste film. Siden har han instrueret flere film, også i andre genrer, heriblandt Mystic River (2003) og Million Dollar Baby (2004), hvor han også selv spiller en hovedrolle. 
Ved siden af filmkarrieren har Clint Eastwood også udgivet musik, og han blev i 1986 valgt som borgmester i Carmel-by-the-Sea, Californien, hvor han sad på posten i to år.
Eastwood markerede sig ligeledes i kampagnen op til præsidentvalget i USA i 2012, hvor han talte til fordel for Mitt Romney ved det republikanske partikonvent.
Eastwoods debut som skuespiller foregik i en birolle som laboratorieassistent i 1955 i filmen Revenge of the Creature. I de følgende tre år havde han småroller i filmene Lady Godiva of Coventry, Never Say Goodbye og Escapade in Japan, samt en rolle som speaker i Francis in the Navy. I 1959 optrådte han som gæst i tv-serien Maverick, hvor James Garner spiller hovedrollen.
Eastwood fik sit gennembrud som skuespiller i rollen som Rowdy Yates i CBS' tv-westernserie Rawhide i sommeren 1958. Personligt var han ikke helt tilfreds med rollen, idet han, i en alder af 28, følte, at figuren var for ungdommelig til, at han kunne identificere sig med den. Rawhide havde premiere i januar 1959 og nåede efter blot tre uger top 20 i tv-ratings. Selv om serien aldrig vandt en Emmy, var den en stor succes i adskillige år med et højdepunkt i seertallene mellem oktober 1960 og april 1961. Optagelserne af episoderne til Rawhide, som blev indspillet i årene 1959–65, var nogle af de største udfordringer i Eastwoods karriere. Han filmede ofte seks dage om ugen i op mod 12 timer dagligt. Selv om dens popularitet dalede i løbet af 1963, fortsatte Rawhide indtil 1965, hvor Eastwood tjente $119.000, mens han i den første sæson blot fik udbetalt $750 for hver optræden.
I slutningen af 1963 blev Eastwoods co-star Eric Fleming fra Rawhide tilbudt hovedrollen i en italiensk western, som skulle optages i Spanien af den dengang ret ukendte instruktør Sergio Leone. Fleming fandt ikke tilbuddet tilstrækkeligt attraktivt og afslog. Richard Harrison, som havde et godt kendskab til amerikanske westerns, foreslog Clint Eastwood, som han mente, kunne spille rollen som cowboy med overbevisning. Leone studerede herefter en episode af Rawhide, og selv om han umiddelbart var mest interesseret i Fleming, bemærkede han, at Eastwood med sin tilbagelænede stil ofte "stjal" opmærksomheden fra Fleming.Clint Eastwood blev engageret til hovedrollen i En nævefuld dollars på en kontrakt, der gav $15.000 i løn for elleve ugers arbejde samt en bonus i form af en Mercedes ved engagementets afslutning. 
I denne film fra 1964 fik Eastwood sit gennembrud som skuespiller i hovedrollen som manden uden navn. Leone omplantede Akira Kurosawas Yojimbo til en westernby i det mexikanske-texanske grænseområde, og den faldt godt ind i tidsånden, hvor begrebet antihelt var ved at blive født. Filmen vakte opsigt for sin specielle billedstil, men også for sin kynisme og voldsomhed. Efterfølgeren Hævn for dollars og især den tredje film i Leones trilogi Den gode, den onde og den grusomme har givet Eastwood kultstatus inden for western-genren.Eastwood har senere udtalt om sin forvandling fra tv-westernhelt til helten i En nævefuld dollars: "I Rawhide blev jeg forfærdelig træt af rollen som den konventionelle pæne fyr. Helten, som kysser ældre damer og hunde og opfører sig venligt overfor alle og enhver. Jeg besluttede derfor, at tiden var kommet til at spille antihelt." Eastwood medvirkede derfor selv til at skabe figuren Manden uden navn og give denne sit særlige karakterpræg.
 "Jeg ønskede at spille på en måde, hvor jeg økonomiserede med ordene og samtidig skabte en komplet følelse af nærvær og følelse. Det var præcis den rolle, jeg havde stræbt efter i lang tid, en rolle, hvor jeg kunne koncentrere mig om plottet og referere til det, der var sket tidligere. Det var en lettelse oven på den frustration, jeg følte, efter at have spillet med i Rawhide i så lang tid. Jeg fik den opfattelse, at jo mindre han sagde, jo stærkere blev han, ligesom han voksede i publikums fantasi.
Dog måtte han som ikke-ryger bøje sig for Sergio Leones krav om, at det var afgørende for skabelsen af den ensomme hævner, at denne var cigarryger.
En nævefuld dollars var en milepæl i udviklingen af spaghettiwesterns med Leone som skaber af en mere lovløs og ensom helt i en trøstesløs verden end de traditionelle westerns, ligesom den udfordrede den amerikanske stereotyp om en western-helt. Manden uden navn var en nyskabelse inden for genren, og det er hans moralske tvetydighed, der har givet ham betegnelsen antihelt. Filmens umiddelbare succes i Europa bidrog til, at Eastwood blev en af de store stjerner i italiensk film. På denne baggrund blev han tilbudt hovedrollen i Hævn for dollars (1965), den anden film i trilogien. Rettighederne til denne og den afsluttende film i trilogien Den gode, den onde og den grusomme blev solgt til United Artists for omkring $900.000. Trilogien blev dog først frigivet i USA i 1967, hvor alle tre film fik stor kommerciel succes, og den fastslog Eastwoods ry som en af de store filmstjerner. Hovedårsagen til filmenes sene udgivelse i USA var, at filmselskabet frygtede en retssag om ophavsretten til En nævefuld dollars.Lee Van Cleef, som havde spillet tæt sammen med Eastwood i Hævn for dollars, og Eli Wallach, som var kendt som karakterskuespiller, blev castet til de to store biroller i Den gode, den onde og den grusomme. Eastwood stillede store krav for at medvirke, et honorar på $250.000, endnu en Ferrari og 10 % af overskuddet i USA, hvis filmen blev udgivet der. Han mente, at rollen som Tuco (Wallach) overskyggede hans egen rolle og sagde til Leone:
"I den første film var jeg alene. I den anden var vi to. Her er vi tre. Hvis det fortsætter ad dette spor, vil jeg i den næste være stjerne sammen med det amerikanske kavaleri."De fleste amerikanske anmeldelser af trilogien var meget negative, hvilket markerede starten på Eastwoods kamp for at vinde kritikernes respekt. Time havde dog opmærksomheden rettet mod skuespillerpræstationerne og fremhævede især Eastwoods fremtræden, støttet af nogle få andre, bl.a. Vincent Canby og Bosley Crowther fra The New York Times.Ved afslutningen af den tredje Leone-film var Eastwood blevet træt af instruktørens perfektionisme og insisteren på at filme samme scene fra mange forskellige vinkler. Eastwood afviste derfor at spille rollen som Harmonica i Vestens hårde halse i (1968), selv om Leone personligt fløj til Los Angeles for at udlevere manuskriptet til ham. I stedet fik Charles Bronson rollen.
Samtidig med indspilningerne af trilogien havde Eastwood påtaget sig forskellige roller i andre film. Baseret på indtægterne fra trilogien fik Eastwood i samarbejde med sin manager Irving Leonard etableret Malpaso Productions, et produktionsselskab navngivet efter hans ejendom i Monterey County. Leonard blev præsident for selskabet og indgik i 1967 i et samarbejde med United Artist om Klyng dem op. Filmen er en ret brutal western, hvor Eastwood spiller rollen som en mand, der overlever en hængning og derefter søger hævn over sine fjender. Eastwood fik betydelig indflydelse på castingen til filmen samt et honorar på $400.000 og 25 % af nettoindtægterne. Filmen blev straks efter lanceringen en stor publikumssucces og indspillede flere indtægter end Den gode, den onde og den grusomme havde gjort. Overskuddet fra filmen medvirkede til, at Malpaso blev en magtfaktor som uafhængigt selskab i Hollywood og understøttede Eastwoods betydning for United Artists, som med denne film fik sit hidtil største overskud på et enkelt projekt.Sideløbende hermed arbejdede han på filmen Coogan's Bluff. Universal Studios tilbød ham $1 million i honorar, hvilket mere end fordoblede hans tidligere indtjening på en enkelt film. Universals direktør Jennings Lang engagerede først Alex Segal som instruktør, men måtte opgive denne plan og foreslog i stedet Don Siegel som ny instruktør. Eastwood var ikke bekendt med Siegels tidligere arbejder, men Lang arrangerede et møde mellem dem, hvor de blev gode venner og påbegyndte et tæt samarbejde, som fortsatte i en årrække. Filmen blev en stor publikumssucces i USA.  I denne politifilm spillede han en ranger fra Arizona, der skal finde en undsluppen forbryder i New York, hvilket dannede grundlag for tv-serien McCloud.Brian G. Hutton instruerede i 1968 krigsfilmen Ørneborgen, hvor Richard Burton optrådte som leder af en gruppe, der skulle erobre Gestapos hovedkvarter i bjergene. Eastwood apillede rollen som hans næstkommanderende og fik et honorar på $850.000 for sin deltagelse. Kort før jul 1969 døde Eastwoods manager gennem adskillige år, Irving Leonard, i en alder af blot 53 år. Han blev erstattet med Bob Daley, som efter Leonards ønske fik en fremtrædende rolle i produktionen, assisteret af Roy Kaufman og Howard Bernstein.I Når guldfeberen raser, der blev indspillet i 1969, spillede Eastwood bl.a. sammen med Lee Marvin i en musical-komedie, hvor de to mandlige hovedpersoner deler samme kone. I sin næste film Han kom, Han så, Han skød (1970) var Eastwood vendt tilbage til samarbejdet med Don Siegel, der instruerede denne western-komedie, som havde Shirley MacLaine i den kvindelige hovedrolle. Eastwood spiller her stadig den mystiske, ubarberede fremmede, som ryger cigar, men samtidig er der stærke elementer af den komedietradition, han havde lanceret i Når guldfeberen raser. Senere i karrieren byggede Eastwood videre på at forene disse to ingredienser i sine film.Kort efter var der premiere på Kellys Helte, endnu en krigsfilm instrueret af Brian G. Hutton. Den blev optaget i Jugoslavien og London i 1969. Det var den sidste film med deltagelse af Eastwood, som ikke var produceret af hans eget selskab Malpaso Productions. Denne film fik fortrinsvis positive anmeldelser for sin antikrigsindstilling.En mand, syv kvinder kom på plakaterne i 1971. Den blev instrueret af Don Siegel, men Eastwood havde stor indflydelse på handlingen, blandt andet scenen, hvor han får amputeret et ben, som fører til, at han afgår ved døden i slutningen af filmen. Filmen fik premiere i april 1971 og blev publikumsmæssigt en fiasko.Allerede under optagelserne af Rawhide havde Eastwood interesseret sig for instruktion, og han foreslog blandt andet, at en scene med en bissende flok kvæg kunne forbedres ved, at han red ind i flokken med et kamera på hesten. Det førte til, at han fik lov til at instruere nogle trailere, men ikke et afsnit af selve serien. Leones stil inspirerede ham også til at instruere, især måden, hvorpå denne filmede nærbilleder og ændrede genrens konventioner om skudscener.Hans drøm om helt selvstændigt at instruere en film blev virkeliggjort med Mørkets melodi, indspillet i 1971. Dette blev et markant vendepunkt for Eastwood, idet hans første film som instruktør var meget forskellig fra hans tidligere filmoptrædener.) Filmoptagelserne startede i Monterey i september 1970 og inkluderede optagelser fra årets Monterey Jazz Festival. Filmen handler om en jazz-discjockey (Eastwood), der har en tilfældig affære med en kvindelig lytter, spillet af Jessica Walter. Filmen fik fine anmeldelser, hvor det dramatiske samspil mellem de to hovedrolleindehavere blev fremhævet.
Da Sean Connery samme år bekendtgjorde, at han ville stoppe sine optrædener som James Bond, blev Eastwood tilbudt rollen, men han afslog høfligt med den begrundelse, at kun en engelsk skuespiller kunne spille denne rolle.Dirty Harry fra 1971 var Eastwoods debut som Harry Callahan. I denne første af fem film om politiofficeren skabte Eastwood prototypen på en ny slags filmdetektiv: en som ikke tøver med at overskride professionelle og etiske grænser i jagten på sin egen form for retfærdighed, især når loven håndhæves dårligt af et udueligt bureaukrati. Dirty Harry-arketypen viger heller ikke tilbage fra at dræbe: i alle Dirty Harry-filmene ser man Callahan dræbe kriminelle, der ofte er psykotiske mordere. Han retfærdiggør denne adfærd ved at sige, at den "skaber resultater" ved at reducere kriminaliteten. Denne begrundelse gør sjældent indtryk på hans overordnede, som ofte truer ham med suspension og afsked. Callahans signaturvåben er en Smith & Wesson Model 29 .44 Magnum revolver, som han bruger i alle filmene. Revolverens fremtrædende rolle i filmene gjorde den øjeblikkeligt til en populær salgsvare i USA.Hans næste hovedrolle var i en western Joe Kidd (1972), som er baseret på en virkelig hændelse, hvor Reies Lopez Tijerina havde indtaget en retsbygning i Tierra Amarilla, New Mexico i juni 1967. Under indspilningerne fik Eastwood symptomer på en infektion i bronkierne og blev flere gange angrebet af panik. I 1973 instruerede Eastwood for første gang en western, En fremmed uden navn, hvor han også havde hovedrollen. Filmens moralske og overnaturlige tema blev senere udbygget i Pale Rider (1985). Plottet var det på dette tidspunkt et velkendt tema, med Eastwood som en mystisk fremmed, der bliver hyret til at beskytte et lille samfund mod tre banditter, der står foran løsladelse. Der er nogle svagheder i plottet, som dog kompenseres ved sort humor, tydeligt inspireret af Leone. John Wayne, som havde afslået en af de større roller i filmen, skrev et brev til Eastwood kort efter premieren, hvor han beklagede sig over, at ”landsbyens beboere ikke repræsenterede den sand ånd hos de amerikanske pioneer, den ånd, som gjorde Amerika stort".
På dette tidspunkt begyndte han at prikke hul i det hårdkogte image, han havde fået som Manden uden navn og Dirty Harry. Det var allerede så småt påbegyndt i En mand, syv kvinder. Eastwoods næste projekt var således instruktionen af Hun hed Breezy (1973), en film om en kærlighedsaffære mellem en midaldrende mand og en teenagepige. Under castingen til denne film stødte Eastwood på Sondra Locke for første gang, hvilket blev anledningen til hendes medvirken i betydelige roller i seks af hans film i løbet af de følgende ti år. Selv om Eastwood havde bemærket Lockes talent, fik Kay Lenz hovedrollen i Breezy, hvor William Holden spillede rollen som den midaldrende mand.Efter at have indspillet den anden film i Dirty Harry-serien, Dirty Harry går amok (Magnum Force), spillede Eastwood i 1974 hovedrollen i Thunderbolt and Lightfoot, en krimikomedie, hvor Jeff Bridges blev nomineret til en Oscar for bedste mandlige birolle.I 1975 var han tilbage som instruktør, men samtidig indehaver af hovedrollen i Kold hævn, hvor han spiller en tidligere revolvermand, der har ændret sin løbebane og er blevet professor; imidlertid beslutter han sig for at vende tilbage til sin gamle "profession" en enkelt gang mere. For at kunne spille rollen måtte Eastwood lære bjergbestigning, før optagelserne startede i Grindelwald den 12. august 1974. Filmen blev kommercielt en fiasko, og Eastwood anklagede Universal Studios for dårlig promovering af den. Han brød herefter med selskabet og skrev kontrakt med Warner Bros.. Dette samarbejde løber stadig i 2019.Øje for øje fra 1976 er en western, inspireret af Asa Carters roman fra 1972 med samme titel. Hovedrollen som Josey Wales (spillet af Eastwood) er lederen af en deling af sydstatshæren, der opererer som guerilla, fordi den har nægtet at overgive sig efter afslutningen af Den amerikanske borgerkrig. Sondra Locke, som Eastwood havde lagt mærke til under castingen til Breezy, var for første gang indehaver af den kvindelige hovedrolle i en film med Eastwood. Efter premieren i sommeren 1976 blev filmen rost af de fleste kritikere, som så Eastwoods rolle som "ikonisk" i bedømmelsen af USA's tidlige historie og nationens betingelser efter borgerkrigen. Roger Ebert sammenlignede styrken i Eastwoods portræt af Josey Wales med hans "mand uden navn" i Leones trilogi og roste filmens atmosfære. Filmen var på listen over Time's "Top 10 Film fra året 1976".Eastwood blev tilbudt rollen som Benjamin L. Willard i Francis Coppolas Apocalypse Now, men afslog, fordi han - i denne periode, hvor han havde flere projekter i gang - ikke kunne finde tid til at tilbringe flere uger på Filippinerne, hvor store dele af optagelserne foregik. Han afslog også et tilbud om en større rolle i en anden film omhandlende Vietnamkrigen. I stedet gik han i gang med indspilningen af den tredje Dirty Harry-film, Dirty Harry renser ud (The Enforcer) (1976), som blev hans hidtil største salgssucces med en indtjening på $100 million på verdensplan.I 1977 var Eastwood både instruktør og indehaver af hovedrollen i Pansernæven med Locke i den kvindelige hovedrolle og Pat Hingle, William Prince, Bill McKinney og Mara Corday i andre større roller. Eastwood spiller en alkoholiseret politibetjent, som får til opgave at eskortere en prostitueret (Locke) fra Las Vegas til Phoenix, hvor hun skal vidne mod er fremtrædende medlem af mafiaen. Denne opgave er yderst vanskelig at gennemføre, fordi mange tvivlsomme elementer er interesserede i at undgå kvindens vidneudsagn. Filmen blev en moderat publikumssucces og fik som de fleste af Eastwoods 1970'er-film en blandet modtagelse hos anmelderne.Året efter havde han hovedrollen i Bankekød til slemme drenge, hvor han spiller en trucker, der leder efter sin forsvundne kæreste (Locke), ledsaget af sin bror, spillet af Geoffrey Lewis) og en orangutang ved navn Clyde. Filmen er i højere grad en komedie end en spændingsfilm med mange absurde scener, men blev en stor kommerciel succes bade i biograferne, men også som box-udgave.Eastwoods næste opgave var hovedrollen som Frank Morris i filmen Flugten fra Alcatraz, indspillet i 1979. Filmen er en rekonstruktion af den muligvis eneste vellykkede flugt fra det berygtede amerikanske fængsel på øen Alcatraz. Den blev produceret af Paramount og blev officielt instrueret af Don Siegel. Imidlertid opstod der uoverensstemmelser mellem denne og Eastwood under optagelserne. Problemerne udviklede sig til "en konstant kamp .. om kontrollen med hvert eneste aspekt af filmen", som blev den sidste i rækken af film, hvor de to samarbejdede. Frank Rich fra Time var en af en række anmeldere, der vurderede filmen som yderst vellykket, "opfindsom, præcis og spændende". The New York Times' anmelder undlod at nævne Siegels instruktion, men skrev begejstret om hovedrolleindehaveren:
1970'erne var årtiet, hvor Eastwood havde markeret sig som en af de mest produktive filmskabere - både som instruktør og skuespiller - og hans selskab Malpaso var blandt de mest succesrige i branchen. Alligevel valgte han i begyndelsen af 1980 at gennemføre fyringer og en større rokade blandt de ansatte, formentlig for at konsolidere sin kontrol med virksomheden i alle led.
Disse initiativer blev gennemført kort efter premieren på Bronco Billy, hvor Eastwood har hovedrollen som en ejeren af et Wild West Show, der er i økonomiske vanskeligheder. Filmen fik fine anmeldelser, og soundtracket med countrymusik blev populært, men publikum svigtede i biograferne. Richard Schickel har i sin biografi over Eastwood argumenteret for, at Bronco Billy er Eastwoods mest selvbiografiske karakter.
Filmen var en af de relativt sjældne kommercielle fiaskoer i Eastwoods karriere, men blev rost af mange anmeldere, bl.a. andre Janet Maslin i The New York Times, som roste instruktionen og fandt, at filmen var "the best and funniest Clint Eastwood movie in quite a while".Senere samme år var Eastwood indehaver af hovedrollen i efterfølgeren til Bankekød til slemme drenge, Seje bøffer og hårde bananer, som var blandt årets fem mest indtjenende film.I 1982 instruerede Eastwood Honkytonk Man, hvor han også havde hovedrollen som en westernmusiker, der lider af tuberkulose. Han er i den centrale del af denne film på vej til Nashville, Tennessee, hvor han skal medvirke i en optagelse af en countrysang. På denne rejse bliver han ledsaget af en ung nevø, som spilles af hans egen søn, Kyle. Filmens blanding af humor og tragedie blev kritiseret af de amerikanske anmeldere, men fik en meget fin omtale i Frankrig. Filmen er senere blevet rangeret med den meget høje rating på 93 % på Rotten Tomatoes. Tidligere samme år havde Eastwood instrueret og produceret Firefox, en film om den kolde krig, hvor han også havde hovedrollen. Den havde imidlertid premiere efter frigivelsen af Honkytonk Man.Den fjerde Dirty Harry-film, Dirty Harry vender tilbage, blev i modsætning til de tre foregående instrueret af Eastwood. Den blev optaget i sommeren 1983 og omtales som den mest dystre og voldelige i serien om Harry Callahan. Filmen blev den sidste, hvor han spillede sammen med Locke. Hun spiller en kunstner, der sammen med sin søster har været udsat for massevoldtægt. Manuskriptet blev oprindelig sendt til Locke af Earl Smith, men Eastwood så mulighederne for at omplante handlingen til en Dirty Harry-film og købte rettighederne til manuskriptet. Udtrykket "Go ahead, make my day", som stammer fra en scene tidligt i filmen, bliver nævnt som en af filmhistoriens udødelige replikker, og blev bl.a. benyttet af Ronald Reagan i en tale til kongressen og senere under dennes genvalgskampagne til præsidentembedet i USA i 1984. Filmen blev ikke blot den næststørste kommercielle succes blandt Dirty Harry-filmene med en indtjening på $70 millioner, men opnåede også særdeles positive anmeldelser. Eastwood fik på dette tidspunkt af karrieren 60 % af overskuddet fra de film, hvor han både instruerede og var indehaver af hovedrollen.I Tightrope fra 1984 spillede Eastwood en politibetjent, som efter en skilsmisse bliver fascineret af sadomasochisme. Filmen foregår i New Orleans for at undgå, at dens hovedperson forveksles med Dirty Harry-serien. Tightrope var både et anmelder- og et kommercielt hit og blev den fjerde bedst indtjenende film i 1984. Eastwood havde samme år hovedrollen i en krimikomedie City Heat, hvor han spillede sammen med Burt Reynolds i en film, der handler om forbudstiden i USA i 1930'erne.
Eastwood havde sin eneste optræden som tv-instruktør i 1985-episoden "Vanessa in the Garden" fra Amazing Stories med Harvey Keitel og Locke i hovedrollerne. Det var samtidig hans første samarbejde med Steven Spielberg, som senere assisterede i indspilningerne af Flags of Our Fathers og Letters from Iwo Jima. Samme år vendte han tilbage til western-genren, da han instruerede og var hovedrolleindehaver i Pale Rider, som er baseret på en 1953 western Shane. En mystisk præst ankommer i 1850 til et område, hvor der graves efter guld, og han forsvarer med våben i hånd de lovlydige mod angreb fra de lovløse. Pale Rider er en af Eastwoods mest succesrige film indtil 2019. Den blev hyldet som en af de bedste film i 1985 og den bedste western i årtiet, med bl.a. ros fra Gene Siskel fra Chicago Tribune:
"Dette år (1985) vil gå over i filmhistorien som tidspunktet, hvor Eastwood endelig fik den respekt, han fortjener som en sand kunstner".I 1986 havde instruerede Eastwood Elitesoldaten, hvor han også spillede hovedrollen. Filmen blev både en kommerciel succes og generelt rost af kritikerne. Den indtjente $70 millioner i USA. I 1988 indspillede han den sidste Dirty Harry-film, Dødsspillet. Den havde en relativ lav indtjening for en Dirty Harry-film og blev generelt anmeldt som den mindst interessante i serien, selv om Roger Ebert anså den for at være på højde med originalen.Eastwood havde længe ønsket at lave smallere og mere intense film, og i 1988 instruerede han Bird, som handler om jazzmusikeren Charlie Parker. Filmen indbragte ham to Golden Globes. Både denne film og efterfølgeren fra 1989 Pink Cadillac blev kommercielle fiaskoer.
I 1990-filmen instruerede Eastwood Hvid jæger, sort hjerte. Filmen handler om John Hustons instruktion af klassikeren Afrikas dronning fra 1951. Eastwood optog filmen i Zimbabwe i sommeren 1989, suppleret med nogle få optagelser i England.. Den lille hjuldamper, som anvendes i filmen er den samme, som Humphrey Bogart spiller kaptajn på i den originale film. I slutningen af filmen dræber Huston en elefant på trods af, at han i sine erindringer An Open Book fra 1980 skrev, at han aldrig havde dræbt en elefant, fordi han opfattede dette som en "synd". Filmen fik en del rosende omtale af kritikerne, men var kun kortvarigt på biografernes repertoire i USA.Koldt bly og varme øretæver blev optaget i efteråret 1990 med Eastwood som instruktør og som skuespiller i samspil med Charlie Sheen. Filmen indtjente $43 millioner alene i USA, men trods dens store succes hos publikum fik den dårlige anmeldelser. 1991 blev det blot tredje år indtil da i karrieren, hvor Eastwood ikke havde en premiere i biograferne.
1992 blev et skelsættende år for Eastwood, som instruerede, producerede og havde hovedrollen i De nådesløse, som har Gene Hackman, Morgan Freeman, Richard Harris, Saul Rubinek og Frances Fisher i andre større roller. 
Filmen fortæller historien om William Munny, en ældre revolvermand som påtager sig et sidste job, efter at have været landmand i en årrække. Sammen med sin ven, spillet af Morgan Freeman, påtager han sig at straffe en mand, der har skamferet en prostitueret. Men sheriffen i byen, spillet af Gene Hackman, gør alt for at jage hævnerne ud af byen. Filmen er blevet beskrevet som en dyster western, der sætter fokus på de grimmere aspekter af vold og myten om "det gamle vesten", blandt andet i en scene, hvor en ung fyr, der har sluttet sig til Munny, dræber en mand, mens denne er på WC.Eastwood dedikerede filmen til sine tidligere instruktører og mentorer Don Siegel og Sergio Leone. Filmen var nomineret til ni og vandt fire Oscars – bedste mandlige birolle (Hackman), bedste instruktør, bedste klipning og bedste film. Eastwood var også nomineret til en Oscar for bedste mandlige hovedrolle, men tabte til Al Pacino i En duft af kvinde. Eastwood havde under markedsføringen for filmen dels overladt reklamekampagnen til Warner, dels deltaget i et landsdækkende tv-show, hvilket var atypisk ham.
 Grunden til denne atypiske tilgængelighed er ikke svær at forstå. Clint ønskede stadig at vinde en Oscar. Så simpelt var det. Han ville være 62, når filmen havde premiere (den 7. august 1992), og det var den 50. film, han enten havde medvirket i eller instrueret eller begge dele, og hvis det nogensinde skulle ske, skulle det være nu. 
Filmen blev også en stor kommerciel succes, som alene i premiere-weekenden indtjente mere end $15 millioner og i alt solgte billetter for mere end $100 millioner i Nordamerika.I 1993 spillede Eastwood rollen som Frank Horrigan, en skyldtynget agent fra CIA i spændingsfilmen Lige på kornet med John Malkovich og Rene Russo i andre større roller. Filmen var instrueret af Wolfgang Petersen. Eastwoods rolle er præget af, at Horrigan i sin ungdom ikke var i stand til at reagere hurtigt nok til at redde John F. Kennedys liv. Eastwood fik manuskriptet til gennemlæsning i foråret 1992 og bemærkede: "Det er næsten skrevet direkte til mig". Indtil 2012 var det sidste gang, han optrådte i en film, som han ikke selv instruerede. Filmen var i top 10 blandt de mest efterspurgte i 1993 og indtjente $102 millioner i Nordamerika alene. Senere i 1993 instruerede Eastwood A Perfect World, hvor han selv spillede en af hovedrollerne sammen med Kevin Costner. Den foregår i 1960'erne og handler om en dømt person, der jages af politiet. Dens internationale succes med en indtjening på over $100 millioner kompenserede for den relativt beskedne indtjening på $31 millioner i Nordamerika. Denne film fik generelt fine anmeldelser, selv om nogle mente, at den med sine 138 minutter var for lang. The New York Times bemærkede, at filmen var den hidtil største præstation af Eastwood som instruktør: "Den giver nye perspektiver på emnet om mænds legitime rettigheder over deres børn.".Den har opnået en score på 85 % på Rotten Tomatoes. Den er i årene efter sin premiere blevet beskrevet som en af Eastwoods mest undervurderede præstationer som instruktør. Dog ikke af Cahiers du cinéma, som valgte den som den bedste film fra 1993.
I maj 1994 besøgte Eastwood Cannes Film Festival 1994, hvor han modtog den franske ærespris medal of Comandeur de l'Ordre des Arts et des Lettres.Eastwood fortsatte med at udvide sit repertoire ved at instruere og spille sammen med Meryl Streep i et kærlighedsdrama Broerne i Madison County (1995). Filmen er baseret på en roman af Robert James Waller. Den var en publikumstræffer, som indtjente $71 millioner i Nordamerika. Den blev også populær i Europa, og  den var nomineret til en Golden Globe. Den vandt en César Award i Frankrig for bedste udenlandske film. Streep var ligeledes nomineret til en Golden Globe og desuden en Oscar for bedste kvindelige hovedrolle. Anmelderen Roger Ebert bemærkede at "Streep og Eastwood skaber en fortryllelse, som er baseret på den særlige kendskab til kærlighed og personlighed, som følger med det at blive midaldrende." 
Selv om filmen ikke indbragte en Oscar, kunne Eastwood ved prisuddelingen glæde sig over modtagelsen af den særlige ærespris Irving G. Thalberg Memorial Award den 27. marts 1995.I 1997 var Eastwood instruktør og hovedrolleindehaver I den politiske thriller Absolute Power. Han spillede sammen med Gene Hackman (som ligeledes optræder i De nådesløse). Eastwood spiller rollen som en professionel tyv, som under et indbrud må skjule sig for nogle Secret Service-agenter, der planlægger et røgslør, der skal dække over et drab. Filmen fik blandede anmeldelser fra kritikerne.
Senere i 1997 instruerede Eastwood Midnat i det gode og ondes have baseret på en roman af John Berendt. De væsentligste roller blev spillet af John Cusack, Kevin Spacey og Jude Law. Denne film blev ikke nogen større succes og fik meget blandede anmeldelser.Eastwoods næste film som instruktør og hovedrolleindehaver var True Crime, som havde premiere i 1999. Han spiller rollen som Steve Everett, en journalist, som kæmper mod et tidligere alkoholmisbrug. Han får til opgave at rapportere fra en henrettelse af en morder, spillet af Isaiah Washington. Filmen blev en kommerciel fiasko, der indtjente mindre end halvdelen af udgiften ved produktionen (som var $55 millioner) og blev dermed sammen med Hvid jæger, sort hjerte den dårligst sælgende af Eastwoods 1990’er-film.
I år 2000 var Eastwood instruktør, ligesom han spillede en af hoverollerne i Space Cowboys, sammen med Tommy Lee Jones, Donald Sutherland og James Garner. Eastwood spillede en af flere veteraner, der tidligere havde været testpiloter. I filmen er deres opgave at rejse ud i rummet og reparere en ældre sovjetisk satellit. Musikken, som blev komponeret til denne film, er skrevet af Eastwood i samarbejde med Lennie Niehaus. Space Cowboys blev fint modtaget af kritikerne og har 79 % rating på Rotten Tomatoes. Dog mente Roger Ebert, at filmen var "for tryghedssøgende i sin traditionelle fortællestruktur til at bringe noget risikofyldt i spil." Filmen indtjente mere end $90 millioner efter premieren i USA alene, hvilket var mere end Eastwoods to foregående film tilsammen. I 2002 spillede Eastwood en tidligere FBI-agent, der jager en sadistisk morder, spillet af Jeff Daniels i thrilleren Blood Work, som er løst baseret på en roman af samme navn fra 1998 af Michael Connelly. Filmen var en kommerciel fiasko, og den indtjente blot $26,2 millioner, ca. halvdelen af dens budget. Eastwood vandt dog Future Film Festival Digital Award ved Venedig Film Festival for denne film.
Eastwood instruerede i 2003 Mystic River), en film der både handler om drab, seksuelt misbrug og selvtægt. Hovedrollerne blev spillet af Sean Penn, der vandt en Oscar for bedste mandlige hovedrolle, og Tim Robbins, der vandt samme pris for bedste mandlige birolle. Eastwood var samtidig nomineret som "bedste instruktør" og til prisen for "bedste film", men vandt ingen af disse priser. Filmen indtjente $90 millioner alene i USA, hvilket var tre gange mere end dens budget på ca. $30 millioner.Året efter modtog Eastwood yderligere kommerciel succes som instruktør, producer og indehaver af den mandlige hovedrolle i boksedramaet Million Dollar Baby. Her spiller han en boksetræner, som fører en kvindelig bokser frem til verdenstoppen. Morgan Freeman spiller rollen som hans ven og "scout", der har set kvinden, spillet af Hilary Swank og overbevist ham om hendes potentiale. Filmen vandt fire Oscars, hvoraf Eastwood modtog to for bedste film og bedste instruktion, mens Swank vandt prisen for "bedste kvindelige hovedrolle" og Freeman udnævntes til "bedste mandlige birolle. I en alder af 74 blev Eastwood hermed den ældste af i alt 18 instruktører, der har vundet mere end én pris for bedste film ved Oscaruddelingerne. Eastwood blev også nomineret som bedste mandlige hovedrolle, ligesom han var indstillet til en Grammy. I The New York Times roste A.O. Scott filmen som et mesterværk og betegnede den som årets bedste film.I 2006 instruerede Eastwood to film om 2. verdenskrig. Begge handler om Slaget om Iwo Jima. Den første, Flags of Our Fathers, er inspireret af de soldater, der hejste det amerikanske flag på toppen af bjerget Mount Suribachi. Eastwoods søn Scott fik samtidig sin debut som skuespiller. Den næste film, Letters from Iwo Jima, inddrog taktikken, som blev udøvet af japanske soldater på øen, og de breve, de skrev hjem til deres familier. Letters from Iwo Jima var den første amerikanske film, som omhandlede et krigstema udelukkende fra en fjendtlig krigsmagts synspunkt. Begge film blev meget rosende omtalt af kritikerne og opnåede flere nomineringer ved den 79. Oscaruddeling, blandt andet til Eastwood for bedste instruktion (Letters from Iwo Jima). Eastwood måtte dog nøjes med en Golden Globe til Letters from Iwo Jima, som vandt prisen som "bedste udenlandske film" i Cannes.
Eastwoods næste instruktion var af filmen Changeling i 2008. Den er baseret på en virkelig historie i de sene 1920'ere. Angelina Jolie har hovedrollen som en kvinde, der bliver genforenet med sin forsvundne søn, blot for at opdage, at han er en bedrager. Efter premieren ved flere filmfestivaler blev filmen en publikumssucces, der indtjente $110 millioner, hvoraf de fleste kom fra fremvisninger uden for USA. Filmen blev meget rosende omtalt, bl.a. af Damon Wise i Empire, hvor Changeling blev karakteriseret som "fejlfri". Todd McCarthy fra Variety kaldte den "emotionally powerful and stylistically sure-handed", og tilføjede, at filmens karakterer træder ind i fortællingen med en næsten åndeløs spænding.
Eastwood afsluttede en fireårig selvvalgt afholdenhed fra selv at medvirke i en af sine film, da han spillede en af hovedrollerne i Gran Torino.. Han instruerede selv og var ligeledes producer på filmen. I sin biografi kalder Marc Eliot Eastwoods rolle "en sammensmeltning af manden uden navn, Dirty Harry og William Munny, her i en ældet og kynisk udgave, hvor han er villig til at bekæmpe hvem som helst, når behovet herfor opstår." Gran Torino indtjente næsten $30 millioner alene i den første weekend efter premieren i januar 2009. Gran Torino indtjente i alt over $268 millioner i biografer verden over og blev dermed den indtil da bedst sælgende film i Eastwoods karriere (uden justeringer for inflation).
Eastwoods 30. arbejde som instruktør var med filmen Invictus, der er baseret på det sydafrikanske landshold i rugby og dettes resultater i VM i rugby 1995. Filmen har Morgan Freeman i rollen som Nelson Mandela, Matt Damon som rugbyholdets anfører François Pienaar og Grant L. Roberts som Ruben Kruger. Roger Ebert gav den 3½ stjerne og omtalte den som "...en virkelig god film... der har momenter, som fremkalder stærke følelser," mens Variety's Todd McCarthy skrev om filmen: "Inspirational on the face of it, Clint Eastwood's film has a predictable trajectory, but every scene brims with surprising details that accumulate into a rich fabric of history, cultural impressions and emotion." Eastwood blev nomineret til bedste instruktør ved det 67. Golden Globe Award, men vandt ikke prisen.
I 2010 instruerede Eastwood filmen Hereafter, hvor han igen samarbejdede med Matt Damon, der spillede en synsk person. Filmen havde verdenspremiere d. 12. september 2010 under Toronto International Film Festival 2010 og havde herefter begrænset udgivelse i oktober. Hereafter modtog blandede anmeldelser, og konsensus på Rotten Tomatoes er at "selvom det er tankevækkende præmisser og Clint Eastwoods typiske flair som instruktør, så formår Hereafter ikke at generere noget overbevisende drama, og går fra gribende sentimentalitet til utroværdig kedsomhed." Det samme år fungerede Eastwood som executive producer for Turner Classic Moviess (TCM) dokumentar om jazzpianisten Dave Brubeck, Dave Brubeck: In His Own Sweet Way, som fejring af Brubecks 90-års fødselsdag.I 2011 instruerede Eastwood J. Edgar, der var en biografisk film om FBIs direktør J. Edgar Hoover med Leonardo DiCaprio i titelrollen. Filmen modtog blandede anmeldelser, selvom DiCaprios præstation som Hoover blev rost. Rotten Tomatoes' konsensus var at "Leonardo DiCaprio giver en forudsigelig kraftpræstation, men J. Edgar snubler i alle andre afdelinger". Roger Ebert skrev at filmen var "fascinerende", "mesterlig", mens han også roste DiCaprios præstation. David Edelstein fra New York Magazine, der også roste DiCaprio, skrev at "det er ærgerligt af J. Edgar er så uformelig og saftspændt og sløv, så fuld af dårlige linjer og dårlig læsning". I januar 2011 blev det annonceret at Eastwood var i forhandlinger om at instruere Beyoncé Knowles i en tredje geninspilning af A Star Is Born fra 1937; men projektet blev forsinket pga. Beyoncés graviditet. Eastwood medvirkede herefter i baseballdramaet Trouble with the Curve i 2012, som en veterantalentspejder, der rejser med sine døtre på en sidste talentjagt. Robert Lorenz, som arbejdede med Eastwood som assisterende instruktør på adskillige film, instruerede filmen.
Under Super Bowl XLVI var Eastwood speaker på en reklame for Chrysler med titlen "It's Halftime in America", der blev sendt i kampens pause. Reklamen blev kritiseret af adskillige republikanere, der hævdede at reklamen indikerede, at præsident Barack Obama fortjente endnu en valgperiode. Som modsvar til kritiken udtalte Eastwood, at "Jeg er bestemt ikke politisk tilknyttet hr. Obama. Det var ment som et budskab om jobvækst og ånden i Amerika."Eastwood instruerede herefter Jersey Boys, der var en musikalsk biografi, baseret på den Tony Award-vindende musical Jersey Boys. Filmen fortalte historien om musikgruppen The Four Seasons og havde premiere 20. juni 2014.Eastwood instruerede American Sniper, en filmatisering af Chris Kyles erindringsbog af samme navn, efter at Steven Spielberg havde forladt projektet. Filmen havde premiere 25. december 2014. American Sniper indspillede mere end $350 millioner i USA og over $547 millioner på verdensplan, hvilket gør den til en af Eastwoods største kommercielle filmsucceser. I 2018 spillede han for første gang siden Gran Torino  fra 2008 hovedrollen i en film, han selv havde instrueret.
Eastwood har spillet hovedrollen i to film-serier: som Manden uden navn i Dollars-trilogien og som Harry Callahan i Dirty Harry-serien. Andre notable roller tæller Josey Wales i Øje for øje, den fremmede i En fremmed uden navn, Preacher i Pale Rider, William Munny i De nådesløse,  Frankie Dunn i Million Dollar Baby og Walt Kowalski i Gran Torino.
Han har instrueret 38 film, blandt disse de to Oscarvindere De nådesløse og Million Dollar Baby
Clint Eastwood er den ene af blot to personer, som er blevet nomineret to gange til prisen for Best Actor og Best Director for samme film (Unforgiven og Million Dollar Baby), hvor den anden er Warren Beatty (Heaven Can Wait og Reds). Sammen med Beatty, Robert Redford, Richard Attenborough, Kevin Costner og Mel Gibson er han en af de få instruktører, der er bedst kendt som skuespiller, der har modtaget en  Academy Award som instruktør. Den 27. februar 2005, i en alder af 74, blev han den en af i alt tre levende instruktører der har instrueret to film, der har vundet prisen for Best Picture (de andre to er Miloš Forman og Francis Ford Coppola).
Eastwood er autodidakt som musiker, pianist og komponist. Han har haft en meget stærk lidenskab for musik hele sit liv, især for jazz, blues og country & western musik.. Hans favoritmusikere omfatter saxofonisterne Charlie Parker og Lester Young, pianisterne Thelonious Monk, Oscar Peterson, Dave Brubeck og Fats Waller samt delta bluesguitaristen Robert Johnson.  Hans store kendskab til jazz og blues fik ham til at instruere en biografisk film om saxofonisten Charlie Parker og et enkelt afsnit af Martin Scorseses dokumentarserie om bluesmusik, hvor Eastwoods bidrag var om pianisterne indenfor blues.
Han startede sit professionelle arbejde med musik på albummet Cowboy Favorites i 1959. Dette album inkluderede nogle klassikere, så som Bob Wills' "San Antonio Rose" og Cole Porters "Don't Fence Me In". Selv om han forsøgte at fremme albummets salgstal ved at tage på turné, nåede den ikke Billboard Hot 100. I pauserne under indspilningerne til Rawhide tog Eastwood og Paul Brinegar—i nogle tilfælde assisteret af Sheb Wooley— på turné ved rodeostævner og festivals. I 1962 indtjente deres Amusement Business Cavalcade of Fairs, så meget som $15.000 for hver optræden. Alligevel sagde Cameo producer Kal Mann i 1963 til Eastwood, at "han aldrig ville blive til noget stort som sanger".Eastwood etablerede i 1995 sit eget pladeselskab Malpaso Records, hvis aktiviteter indgår I Malpasos aftaler med Warner Bros. Records. Denne aftale blev fortsat uændret, da Warner Music Group blev solgt til en gruppe private investorer. Malpaso har udgivet alle musikalske udgivelser fra Eastwood' film siden The Bridges of Madison County. Det har ligeledes udgivet et album fra en i 1996 indspillet jazzkoncert med titlen Eastwood after Hours—Live at Carnegie Hall. Eastwood skrev sammen med Linda Thompson-Jenner og Carole Bayer Sager en ny version af "Why Should I Care", som blev indspillet af Diana Krall til filmen True Crime, ligesom nummeret var med på Kralls album When I Look in Your Eyes fra 1999.Eastwood har komponeret filmmusikken til Mystic River, Million Dollar Baby, Flags of Our Fathers, Grace Is Gone, Changeling, Hereafter, J. Edgar samt den originael pianokomposition til Lige på kornet, ligesom han skrev og fremførte sangen, der høres under slutteksterne til Gran Torino.
Eastwood blev tildelt hæderstitlen Doctor of Music af Berklee College of Music ved Monterey Jazz Festival. Ved modtagelsen i september 2007 holdt han en tale, hvor han erklærede, at denne titel er ”en af de største æresbevisninger, man kan opnå i sit liv”
Eastwood registrerede sig første gang som republikaner med henblik på at stemme på Dwight D. Eisenhower i det amerikanske præsidentvalg i 1952. Som modstander af USA’s engagement i Koreakrigen (1950–1953) og Vietnamkrigen (1964–1975) samt krigene i Afghanistan (2001-) og Irakkrigen (2003–2011) med det argument, at USA ikke burde spille rollen som global politistyrke, kan han dog ikke rubriceres som en typisk republikaner.Eastwood var passiv støtte til Richard Nixons kampagner i 1968 og 1972. Han kritiserede dog samtidig Nixons handlinger i Vietnamkrigen og senere hans moral i forbindelse med Watergateskandalen. Han har ofte beskrevet sig selv som libertær i interviews. I foråret 1999 udtalte han til Premiere, at  "jeg tror, at jeg med hensyn til kultur var liberal og med hensyn til skatter var konservativ, før disse holdninger blev  populære." I 2009 udtalte Eastwood, at han havde registreret sig som vælger til USA's libertarianske parti.Ved visse lejligheder har han støttet Demokraterne i Californien, blandt andre den liberale og erhvervsinteresserede Sam Farr i 2002. Eastwood gav således $1.000 til Farrs successfulde kampagne, ligesom han den 23. maj 2003 forærede $5.000 til Californiens demokratiske guvernør, Gray Davis. Generelt har Eastwood udtalt sig som fortaler for mindre indblanding fra forbundsregeringen i både økonomiske spørgsmål og i emner, der handler om privatlivets fred. På den anden side har han været fortaler for arbejdsløshedsforsikring, miljøforanstaltninger, alternativ energi og våbenkontrol, kvinders ligestilling samt kvinders ret til at vælge abort. Han har offentligt støttet homoseksuelles ret til at gifte sig med det argument, at alle skal have ret til at leve det liv, de ønsker, hvis det ikke generer andres liv.  I et interview med GQmagazine kritiserede Eastwood republikanerne for deres modstand mod homoseksuelle ægteskaber med udtalelsen:
"Hvad skal jeg sige om disse mennesker, der gør et stort nummer ud af homoseksuelle ægteskaber? Jeg giver ikke en skid for dem, der kritiserer folk, der vil indgå ægteskab med andre! Hvorfor ikke? Fordi disse mennesker gør et stort nummer ud af ting, vi ikke burde blande os i. De råber op om forhold, som ingen bør blande sig i. De himler op om alt dette "bullshit" om "anstændighed" — lad mig ikke høre mere om dette anstændighedsvrøvl! Lad dog alle få chancen for at leve det liv, de selv ønsker."Eastwood har ligeledes støttet kampagnerne for større våbenkontrol, blandt andet med følgende argumentation: "Jeg har altid argumenteret for en vis grad af våbenkontrol. Jeg er sikker på, at det er meget vigtigt, at våben ikke ender i de forkerte hænder. Det er meget vigtigt at sørge for, at de ikke ender hos desperate menensker eller de tosser, som kan gå amok med dem."
I 1995 satte Eastwood yderligere spørgsmålstegn ved brugen af våben, der kan dræbe. Den berømte tv-vært og klummeskriver Larry King skrev i en spalte i ‘’USA Today” den 22. maj 1995:  "Mit interview med Eastwood vil blive vist i 'Larry King Weekend' ... Jeg spurgte ham om NRA og våbenkontrol, hvorpå han svarede, at selv om mange mennesker tror, at han er tilhænger af fri våbentilladelse, har han altid været fortaler for våbenkontrol."I valgkampen om præsidentposten i 2008 erklærede Eastwood, at han ville stemme på John McCain, som han havde kendt siden 1973. Efter valget af Barack Obama udtalte Eastwood: "Obama er nu min præsident, og jeg ønsker ham derfor alt det bedste, fordi det vil være en fordel for os alle."I valgkampen om præsidentposten i 2012 ankom Eastwood uventet til det republikanske partis konvent, hvor han holdt en tale, som var berammet til fem minutter.
Eastwood talte imidlertid i 12 minutter, hvor han benyttede det meste af sin taletid på at skælde ud på en tom stol, der repræsenterede præsident Barack Obama.
Eastwood havde stor succes, første gang han aktivt gik ind i politik.Han blev valgt som borgmester i april 1986 i Carmel-by-the-Sea, Californien (befolkningstal ca. 4.000), en lille, men velhavende by med fortrinsvis berømtheder som indbyggere. Byen ligger ved Montereyhalvøen. Den 30. januar 1986 havde Eastwood afleveret 30 underskrifter (10 mere end minimumskravet for opstilling) med støtte til hans kandidatur. I sin kampagne fokuserede Eastwood på at afskaffe "ice cream cone law", en forordning, der begrænsede salget af fast-food på gaderne, herunder isvafler. Eastwood brugte mere end 40.000$ på sin valgkamp, selv om lønnen var 200$ om ugen. Da det var officielt, at Eastwood havde vundet borgmesterposten, ringede præsident Ronald Reagan til ham og lykønskede ham med en joke, "Hvad foretager en skuespiller, som engang optrådte i en film sammen med en abe sig i politik?", hvilket både refererer til Eastwoods rolle i Bankekød til slemme drenge og til Reagans rolle i Bedtime for Bonzo. I de to år, han besad posten, lod han Sue Hutchinson, som havde stået i spidsen for sin valgkamp, tage sig af de rutinemæssige pligter, når han selv var engageret i filmprojekter.
Eastwood opvækst var præget af, at hans far ofte måtte skifte job under den økonomiske krise i 1930'erne, hvor det var vanskeligt at få et fast job.. Fra 1934, da Clint jr. blot var fire år gammel, begyndte familien et liv som omrejsende til de steder, hvor der var mulighed for at få tilfældigt arbejde. Familien, der også omfattede den nyfødte Jeanne, boede i campingvogn, og Clint gik i skole mange forskellige steder. Først i 1939 fik familien et mere permanent opholdssted, således at Clint fik en plads på en "junior highschool". Clint var mest interesseret i sport og musik, og han fuldførte gymnasiet uden at have tilstrækkeligt gode karakterer til at få adgang til universitetet. Derfor blev han indkaldt til militærtjeneste i foråret 1951 med udsigt til at skulle aftjene denne i Koreakrigen.Det lykkedes ham at få et hverv som livredder på Fort Ord, således at han både undgik udsendelse og samtidig mødte en række unge skuespillere, blandt andre David Janssen. Janssen gjorde ham interesseret i film, ligesom de sammen med andre fra basen ofte gik i byen og drak sig fulde eller gik hjem med tilfældige piger, de havde mødt. I efteråret 1951 var han med fly på vej hjem fra orlov, da flyet styrtede ned i havet. Piloten og Eastwood reddede sig i land ved at svømme ind til kysten. Den lokale presse udråbte ham som en helt, fordi han havde reddet pilotens liv, således at han forlod tjenesten ved militæret med et offentligt heltestempel.  Kort inden han blev hjemsendt, mødte han Maggie Johnson på en blind date. De indgik ægteskab med hinanden den 19. december 1953, seks måneder efter at de havde mødt hinanden. Imidlertid forløb ægteskabet ikke uden kontroverser, hvilket blandt andet gav sig udtryk i, at Eastwood selv udtalte, at han havde giftet sig i en for ung alder (som 23-årig). Ti år senere havde han, efter en separationsbegæring fra Johnson, en affære med danseren og stuntkvinden Roxanne Tunis (som også var gift, men separeret). Affæren gav ham sit første barn, Kimber Eastwood (født Kimber Tunis den 17. juni 1964),. Dette forhold blev dog hemmeligholdt indtil juli 1989,  hvor National Enquirer afslørede affæren. Eastwood og Johnson fik to børn sammen efter at være blevet genforenet: Kyle Eastwood (født 19. maj 1968) og Alison Eastwood (født 22. maj 1972). Johnson gik til retten med et krav om separation i 1978, begrundet i at ægteskabet havde været anstrengt i en længere periode, men den officielle skilsmisse blev først bevilget i maj 1984. Johnson fik ved skilsmissen en kontant udbetaling på $25& inbsp;million.Eastwood indledte et forhold til skuespillerinden Sondra Locke i efteråret 1975 under indspilningen af  Øje for øje. De boede sammen på “deltid” i næsten 14 år, selv om Locke forblev gift med sin homoseksuelle ægtemand, Gordon Anderson. Eastwood var en nær ven af Gordon Anderson og købte et hus i Crescent Heights Boulevard i West Hollywood til Anderson og hans boyfriend. I slutningen af 1970'erne gennemgik Locke to aborter og en sterilisering, fordi Eastwood var af den opfattelse, at deres livsstil ikke var egnet til at omfatte børn.. Eastwood og Locke indspillede fem film sammen, inden deres forhold gik i opløsning i slutningen af 1980'erne. Da Eastwood opdagede, at Locke prøvede at smide hans hjemmeboende søn, Kyle, ud af huset, samtidig med, at hun havde kontaktet en advokat, krævede han at hun skulle forlade huset den 3. april 1989. Hun nægtede, hvorefter Eastwood den 10. april 1989, mens Locke var på arbejde med en filmoptagelse, fik ændret låsene i deres fælles hjem og samtidig fik hendes ejendele anbragt i en container. Locke besvarede denne handling md at anlægge en retssag mod Eastwood, som hun anklagede for bedrageri, idet han angiveligt skulle have lavet en aftale med Warner Bros. om at udelukke hende fra filmkontrakter, hun havde indgået med selskabet. I 1996 indgik Eastwood et forlig om at udbetale en erstatning, få minutter før juryen skulle afgive sin kendelse, antageligt i erkendelse af, at hun ville vinde sagen.I løbet af de sidste tre år af samlivet med Locke blev Eastwood I al hemmelighed far til to børn, som Jacelyn Reeves fødte: Scott Eastwood (født Scott Reeves; 21. marts 1986) og Kathryn Eastwood (født Kathryn Reeves; 2. februar 1988). Fødselsattesterne angav “ukendt far”. Forholdet blev omtalt I Star  i 1990,  men først mere end ti år senere omtalt i de traditionelle medier. 
I 1990 flyttede Eastwood sammen med skuespilleren Frances Fisher, som han havde lært at kende under optagelserne til Pink Cadillac i 1988. De spillede begge med i De nådesløse og fik sammen en datter Francesca Eastwood (født Francesca Fisher-Eastwood; 7. august , 1993). Eastwood og Fisher brød deres forhold i 1995, men forblev på venskabelig fod og arbejdede senere sammen i filmenTrue Crime i 1999.
Eastwood blev i 1993 interviewet af Dina Ruiz til en tv-udsendelse, hvorefter de indledte et forhold.  De blev gift den 31. marts 1996, hvor Eastwood overraskede sin brud med en privat ceremoni i Shadow Creek Golf Course i Las Vegas. Parret har en datter, Morgan Eastwood (født 12. december, 1996). 
I august 2013 meddelte Dina Eastwood, at hun og Clint havde levet adskilt i et ikke nærmere angivet tidsrum. Den 23. oktober 2013 begærede hun skilsmisse og krævede forældremyndigheden over deres sekstenårige datter, Morgan, samt en ikke angivet sum i bidrag. Den 23. december 2014 blev skilsmissen stadfæstet ved dom.
Eastwood har selv været yderst diskret om sine private forhold, og de fleste af oplysningerne om hans private forhold er leveret af andre kilder. Således var der flere kilder, som ikke var klar over hans faderskab til Frances Fishers børn, da han ægtede Dina Eastwood. Selv om han er storryger i flere af sine film, har han hele sit liv været ikke-ryger. Han har også praktiseret fitness, siden han var teenager, ligesom han altid har indtaget sund kost og dagligt udøvet Transcendental Meditation.Han etablerede en "old English"-inspireret pub ved navn The Hog's Breath Inn i Carmel-by-the-Sea, Californien i 1971. Eastwood solgte pubben, men ejer stadig et missionshotel og en restaurant i Carmel-by-the-Sea.Han er en ivrig golfspiller og ejer Tehàma Golf Club. Eastwood har certifikat som pilot og flyver ofte selv sin egen helikopter til sit studie for at undgå trafikpropper.
Eliot, Marc (2010). Clint Eastwood. København: Nyt Nordisk Forlag/ Arnold Busck. ISBN 978-87-17-04147-0. 
