
Der er for få eller ingen kildehenvisninger i denne artikel, hvilket er et problem. Du kan hjælpe ved at angive troværdige kilder til de påstande, som fremføres i artiklen.The Beatles var en af de mest indflydelsesrige musikgrupper nogensinde. Udover at være en kommerciel kæmpesucces var gruppen også stilsættende, hvad angår design, markedsføring og musikalitet. Gruppen bestod af John Lennon, Paul McCartney, George Harrison og Ringo Starr, og blev dannet i Liverpool. Gruppens primære sangskrivere var Lennon og McCartney, der sammen og hver for sig skrev en lang række hitsange.
Gang på gang igennem deres karriere flyttede gruppen grænserne for, hvad der var muligt inden for populærmusikken. Gruppen blev i starten betragtet som et teenagefænomen med vildt hår og skrigende fans. Deres turnéer blev meget kaotiske pga. horder af fans som blokerede lufthavne og gader, når gruppen besøgte en by. Årene fra 1963 til 1966, hvor gruppen stoppede sin turnevirksomhed, var højdepunktet i Beatlemania (Beatle-galskaben), som medierne døbte fænomenet.
The Beatles havde sit udgangspunkt i Mersey-beaten, med dens specielle rytme og lyd inspireret af sømændenes import af amerikanske soul-plader. Da gruppen flyttede til London for at indspille plader og derefter fik sit nationale og internationale gennembrud, blev de i høj grad eksponenter for British Invasion genren.
Fra udkants-og havnebyen Liverpool lykkedes det gruppen at erobre verden i bogstavelig forstand. Deres musik har gået sin sejrsgang verden over og influeret på, hvordan populærmusik fortolkes. Gruppen har leveret noget af den mest kopierede musik, der er skrevet. Heriblandt sangen "Yesterday", som en af de sange i verdenshistorien der er indspillet oftest.
Gruppen var meget eksperimenterende i sit udtryk, men samtidig i stand til at gøre de mest rabiate nyskabelser acceptable inden for populærmusikken. Gruppen startede med rå beatmusik, for så at kombinere den hårde rock med bløde ballader, elektriske instrumenter med klassiske arrangementer, indiske instrumenter og båndklip spillet forlæns, baglæns og som tilfældigt sammenklippede lydfragmenter.
Gruppen bestod fra den første pladeindspilning i 1962 til sin opløsning i 1970 af John (Winston) Lennon (guitar, klaver, mundharpe og vokal), (James) Paul McCartney (bas, klaver, guitar og vokal, på enkelte numre også trommer), George Harrison (guitar, sitar og vokal) og Ringo Starr (Richard Starkey) (trommer, bongotrommer, tamburin, maracas, håndklap og vokal).
Medlemmerne var som personer vidt forskellige, men fungerede som en meget dynamisk og kreativ enhed.
John Lennon var stifteren af gruppen og blev af mange betragtet som gruppens leder.
Han var den mere poetiske og hans sange ses derefter; det er poesien frem for melodierne der dominerer, i modsætning til Paul McCartney. Han stod for nogle af de mest kendte Beatles sange som f.eks "Lucy in the Sky with Diamonds", "Norwegian Wood", "Come Together", "All You Need Is Love", "Help", "In My Life", "Strawberry Fields Forever" m.fl. Lennon var oprindeligt gruppens rytmeguitarist, men begyndte senere at spille leadguitar sammen med George Harrison.
Paul McCartney var gruppens kønne ansigt og smukke stemme. Han spillede frem for alt bas, men derudover også guitar og trommer. Kompositorisk er han kendt for iørefaldende ballader som "Yesterday", "Hey Jude" og "Eleanor Rigby" og lange symfoniske skæringer som "The Long And Winding Road", men også for nogle af de hårdeste rocksange som "Helter Skelter". Desuden havde han en forkærlighed for den barokke humor, som han fx lader komme til udtryk i "Maxwell's Silver Hammer".
George Harrison var den eftertænksomme type, der blev religiøst vakt af mødet med hinduismen. Han var musikalsk meget åben og fik introduceret bl.a. indisk folkemusik som en del af lyduniverset hos The Beatles. I dag bliver han omtalt som den stille person i gruppen; dette er dog ikke sandt. Som komponist bidrog han bl.a. med "Here Comes the Sun", "Something",  "Taxman" og "While My Guitar Gently Weeps". Han skrev langt færre sange, end Lennon og McCartney gjorde. George Harrison spillede ofte leadguitar, hans stil var meget melodisk. Han brugte nu og da slide og var på mange måder stilskabende. Han havde også et musikalsk fællesskab med Eric Clapton.
Ringo Starr (faktisk Richard Starkey, hans mange fingerringe gav ham navnet "Ringo") var den mindst udfarende som komponist, men havde dog en egen sang på næsten hvert album. Han havde dog ikke selv skrevet dem, bortset fra "Don´t Pass Me By" fra The White Album, og "Octopus`s Garden" fra Abbey Road; disse sange fik han en smule hjælp fra de andre til at skrive. Derudover skrev han i fællesskab med Lennon & McCartney "What Goes On" fra Rubber Soul. Han havde stor betydning i gruppen som den, der kunne få kamphanerne til at samarbejde.
Ifølge mange iagttagere er produceren George Martin "den femte beatle", da hans arbejde med arrangementer og produktion var altafgørende for den høje kvalitet i gruppens udgivelser. Men ifølge George Martin selv var hans tilknytning til gruppen rent professionel.
I de tidlige år havde gruppen i en periode kunstmaleren Stuart Sutcliffe med på bas og Pete Best på trommer. Stuart Sutcliffe forlod gruppen i 1961 for at hellige sig malerkunsten og døde i 1962 som følge af en hjerneblødning. Stuart Sutcliffe var John Lennons nærmeste ven, og de kendte hinanden fra Liverpool Art School (Liverpools kunstskole). Daværende trommeslager Pete Best blev afskediget af gruppens manager Brian Epstein til fordel for Ringo Starr.
I gruppens sidste år hvor de udelukkende arbejdede i studier, var enkelte kendte musikere med på deres indspilninger (fx Eric Clapton og Billy Preston) men ingen af dem havde en fast tilknytning til gruppen. Heller ikke John Lennons anden kone Yoko Ono eller Paul McCartneys kone Linda McCartney havde nogen direkte andel i gruppen, skønt rygter vil vide, at de begge forsøgte at præge gruppens arbejde.
The Beatles (dannet marts 1960) tog sit udgangspunkt i John Lennons skifflegruppe "The Quarry Men" og sammen med Paul McCartney dannedes "The Silver Beatles" i 1958. McCartney tog en yngre skolekammerat ved navn George Harrison med, og John Lennon sin kammerat Stuart Sutcliffe.
Gruppen havde en rimelig succes på Liverpools spillesteder, men gruppen søgte til Hamborg for at tjene penge ved at optræde på værtshuse i det berygtede Reeperbahn-kvarter. "Star Club" var gruppens favoritværtshus. Her stiftede de unge drenge bekendtskab med nogle af livets værste sider, bl.a. narkotika, som de anvendte for at klare de lange arbejdsdage på scenen. Gruppen returnerede til Storbritannien, efter at George Harrison var blevet udvist fra Tyskland. Han var endnu ikke fyldt 18 og kunne derfor ikke få arbejdstilladelse.
Efter et kort ophold i Liverpool tog gruppen endnu en tur til Hamborg. Gruppen havde da fået en ny manager i form af Brian Epstein, som ville have, at deres stil blev lagt om, og gruppen accepterede betingelserne. Han arbejdede i sin fars pladeforretning i Liverpool og havde gode kontakter inden for musikbranchen. Gruppen fik rutine og – efter råd fra Brian Epstein – tjente ekstra penge. Under opholdet i Hamborg mødte de Klaus Voormann og Astrid Kirchherr, som efter sigende designede den berømte Beatles-frisure, efter at gruppen havde været på en badetur.
En stor del af gruppens image var i de tidlige år - pagefrisure, lædertøj og de specielle støvler - kom til under deres ophold i Hamborg i 1962. Især det lange pagehår var en utrolig provokation. De opførte sig også på en måde over for publikum, som den gang var uhørt. De kunne faktisk stå og svine folk til, uden at der var nogen, der blev sure over det, fordi de gjorde det på så sjov en måde, at folk nogle gange var færdige af grin. 
De første pladeudgivelser var især baseret på singler: Love Me Do/P.S. I Love You, udgivet 5. oktober 1962, og Please Please Me/Ask Me Why, udgivet 11. januar 1963. Disse blev senere genudgivet bundtvis på LP-plader. Indspilningerne skete i et heldigt samarbejde med produceren George Martin, der med sin baggrund som klassisk komponist kunne introducere Beatlerne til hele paletten af klassiske instrumenter. Der er ingen tvivl om, at George Martin har haft enorm indflydelse på gruppens tekniske og musikalske udvikling, selvom han ikke egentlig var en del af gruppen.
I løbet af årene 1962-1965 flyttede gruppen sig fra at være en ren rockgruppe (dengang kaldet beat), til at inddrage ballader (Yesterday) og symfoniske værker (Eleanor Rigby). Højdepunktet i Beatlemania nåedes i 1964, da der var Beatles-indspilninger på de første fem (og syv af de første ti) pladser på Billboard Magazines Top Pop Singles Chart, - en bedrift der endnu ikke er gentaget eller overgået. På hjemmefronten blev deres succes så stor, at dronning Elizabeth tildelte gruppens medlemmer ordenen MBE. Også her kom der stærke reaktioner i form af returnerede medaljer fra krigsveteraner.
I 1966 stoppede gruppen sin turnévirksomhed for at hellige sig studieproduktionerne. Beslutningen udløstes også af USA-turnéen. 13. august 1966 holdt gruppen koncert i Detroit;  19. august stod Memphis for tur. Stemningen var ladet. Borgmesteren havde med rene ord sagt, at Beatles ikke var velkomne i hans by. Deres to koncerter var flere gange forsøgt aflyst, og 80 politimænd udkaldt for at holde orden. Paradoksalt nok skete det her i Memphis, som Beatles havde været så optaget af; Elvis Presleys hjemby, hvor Brian Epstein kun fem måneder tidligere havde undersøgt mulighederne for at indspille albummet Revolver i soulmusikselskabet Stax' studio; men grundet manglende sikkerhed og bomuligheder blev studioopholdet aflyst. Baptistpastoren Jimmy Stroud samlede sine tilhængere i protest mod John Lennons udsagn: "We're more popular than Jesus now; I don't know which will go first – rock 'n' roll or Christianity."  Ku Klux Klan havde sømmet Beatles-album til sine kors. "Go Home Beatles" og "Help keep communist out of the USA" stod der på plakaterne. Gruppen havde nemlig offentligt fordømt USAs rolle i Vietnamkrigen og dertil sikret et kontraktfæstet forbud mod segregation af koncertdeltagerne ud fra hudfarve. Et minut ind i Harrisons If I needed someone lød et brag på scenen. Gruppen vendte sig hurtigt mod John Lennon, i frygt for at han var blevet skudt. To piger havde luret en båndoptager med ind på koncerten, og på optagelsen høres et højt smæld. En dreng havde smidt en cherry bomb (= "kirsebærbombe", nærmest en type kanonslag) op på scenen, men utrolig nok fortsatte bandet at spille; de tabte knapt et taktslag. Lennon dedikerede ovenikøbet nummeret Nowhere Man til gerningsmanden. Først i eftertid fortalte medlemmerne om den dødsangst, de havde oplevet oppe på scenen. Afgørelsen om aldrig at turnere igen skal gruppen have taget to dage senere, indelåst i et armeret køretøj uden sæder.  
I årene 1966-69 lavede de stadigt mere avancerede produktioner. Albummet Sgt. Pepper's Lonely Hearts Club Band blev en af de mest grænseoverskridende pladeudgivelser i 1960'erne. Pladen var et koncept, hvor helheden mellem musik, tekst og det grafiske layout på pladeomslaget blev integreret i ét sammenhængende udtryk. Bandet fremstår i sine uniformer som et alter ego edwardiansk musikkorps.The Beatles var utroligt dygtige til at placere sig i mediebilledet. De udnyttede alle de nye medier og muligheder til det yderste. De var i meget høj grad bevidste om deres PR-muligheder. Gruppen indspillede to spillefilm, A Hard Day's Night (1964) og Help! (1965). I samme periode lykkedes det gruppen at erobre det amerikanske marked på deres første turné og med deres anden turné at afholde en serie af koncerter med et næsten mytisk renommé (Hollywood Bowl og Shea Stadium). Gruppens første optræden på amerikansk TV i The Ed Sullivan Show blev set af ca. 100 millioner amerikanere, hvilket fortsat er et af de højeste antal seere nogensinde. I 1967 optrådte The Beatles med All You Need Is Love i tv-programmet Our World. Det var det allerførste globalt satellit-transmitterede tv-program, og nåede ud til et publikum på 400 millioner i 26 forskellige lande. Denne globale distributionsform blev gentaget i 2010 i Starbucks' virale kampagne med den samme sang.
Den indbyrdes dynamik i gruppen betød også, at de fire musikere gradvist gled i hver sin retning. Hele deres karriere i 1960'erne var én lang udviklingsproces. I 1967 døde deres manager Brian Epstein, og gruppen forsøgte først selv at styre både økonomi og – ikke mindst – hinanden. Gruppen tilbragte den tidlige del af 1968 i Rishikesh, Uttar Pradesh, Indien, hvor de studerede transcendental meditation hos Maharishi Mahesh Yogi. I 1968 forsøgte gruppen at oprette sit eget produktionsselskab, Apple Records, de dels for at varetage gruppens egne produktioner, dels som katalysator for nye talenter, og blandt andre Mary Hopkin nød godt af det. Forretningsmæssigt var det derimod en katastrofe, og stærkt medvirkende til gruppens endelige opløsning i 1970 og en efterfølgende dramatisk retssag med McCartney på den ene side og de tre øvrige på den anden.
Opløsningstendenserne blev tydelige med gruppens dobbeltalbum The Beatles (også kaldet Det Hvide Album) fra 1968. Her fungerede de fire beatler praktisk talt som hinandens studiomusikere. Den fælles linje var brudt. I starten af 1969 begyndte gruppen på projektet Let it be, hvor et filmhold fulgte gruppen under indspilninger af et nyt album. Desværre var projektet alt for sent ude. Filmen viser en gruppe i fuld opløsning, med skænderier og manglende samarbejde. John Lennon var mere optaget af Yoko Ono end af The Beatles. Gruppens sidste offentlige optræden - kendt som deres rooftop concert på toppen af Apple-bygningen i London (3 Savile Row) - indgik i Let it be-filmen. Koncerten fandt sted lige i frokostpausen, og folk strømmede til, så trafikken standsede. Efter 42 minutter og fem sange måtte politiet derfor afbryde foretagendet. Projektet med filmen og albummet blev lagt på hylden pga. utilfredshed med resultatet. Ingen i projektet var nu i tvivl om, at The Beatles var et overstået kapitel. George Martin blev noget overrasket over igen at blive kontaktet af gruppen for at indspille endnu et album. Det lykkedes de fire at indspille et af de mest helstøbte og stærkeste album i gruppens karriere. I slutningen af 1969 kom albummet Abbey Road på gaden. Ganske symptomatisk hed det sidste nummer på pladen The End, også selvom det efterfulgtes af et lille humoristisk klip kaldet Her Majesty. Gruppen besluttede efter en tænkepause at lade produceren Phil Spector prøve at rette op på det sløje resultat fra indspilningerne af Let it be. Et lidt rodet album, men alligevel med klassikere som Let it Be og Across the Universe. Allerede i slutningen af 1969 havde John Lennon meddelt de tre andre, at han ville i gang med en solokarriere. I foråret 1970 blev The Beatles officielt opløst.
Der har konstant været rygter om, at The Beatles skulle gendannes. Men det har kun været løse rygter. Dog har der været et par optrædener, hvor det har været tæt på. Ringo Starr skrev en drillesang Early 1970 om sine tre gamle venner. Omkvædet siger "og når de kommer til byen, ved jeg, at de vil spille med mig", og i 1973 lykkedes det ham at få dem med på den samme plade, Ringo – dog ikke samtidig. På dens første skæring spillede Ringo Starr, John Lennon, George Harrison og Klaus Voormann sammen på Lennons ironiske og selvbiografiske nummer I'm the Greatest.
Til den store velgørenhedskoncert Live Aid i 1985 var der rent faktisk en aftale om, at de tre beatler skulle optræde sammen, men Ringo Starr bakkede ud. Det blev derfor kun en solooptræden af en skuffet McCartney. I 1995 lavede beatlerne endnu et mediestunt, da de udgav det første album i trilogien The Beatles Anthology. Det viste sig, at Yoko Ono havde givet de tre beatler et par demobånd med de to ikke tidligere udgivne sange Free as a Bird og Real Love. Begge numre var sange af John Lennon. Derudover blev sangen Now and Then overgivet til de tre beatler, dog uden at den blev færdiggjort. Sammen havde de arrangeret sangene og tilføjet deres egne stemmer og instrumentering. De to nye beatles-sange indgik i serien af gamle fraklip samlet af den officielle Beatles-biograf Mark Lewisohn. Lennon & McCartney fremstår blandt 1900-tallets store komponister på linje med Bob Dylan og George Gershwin.
Let It Be/You Know My Name (Look Up The Number), Apple, 6. marts 1970Efter opløsningen udkom nogle opsamlingsalbum med originalt materiale:
The Beatles at the Hollywood Bowl, 6. maj 1977 (Koncertoptagelser fra 23. august 1964 og 30. august 1965 i the Hollywood Bowl).
Rarities (UK version), 2. december 1978 (B-sider, tysksprogede (sic!) versioner ("Sie Liebt Dich" og "Komm Gibt Mir Deine Hand")).
The Hamburg Tapes, Volume 3, 1983 (Liveoptagelser med The Beatles fra Star-Club i Hamburg 1962 optaget af Ted Taylor fra King Size Taylor and the Dominos)
Past Masters, Volume One, 7. marts 1988 (singler fra 1962-1965 og andre numre som ikke er med på albummer fra de tidlige år).
Past Masters, Volume Two, 7. marts 1988 (singler fra 1965-1970 og andre numre som ikke er med på albummer fra de sene år).Note: Past Masters skulle supplere de originale albummer med de numre der ikke var udkommet på et originalalbum, således at alle originale Beatles indspilninger nu kunne fås på CD. Albummene består af singler (A- og B-sider), en EP fra 1964, nogle tysksprogede versioner, single-udgaverne af "Get Back" og "Let It Be" og endelig den oprindelige udgave af "Across the Universe" med fuglefløjt.Live at the BBC, 30. november 1994 (indeholder mere end 60 radio-liveoptagelser fra BBC optaget i 1963-1964)
Anthology 1, 21. november 1995 (Indeholder tidlige optrædener, fraklip, demo- og koncertoptagelser fra perioden 1958-1964 og indspilningen Free as a Bird).
Anthology 2, 18. marts 1996 (Indeholder nogle ikke tidligere udgivne optagelser, koncertoptagelser, demoer og fraklip fra perioden 1965-1968.Derudover den nye indspilning "Real Love").
Anthology 3, 28. oktober 1996 (Indeholder nogle ikke tidligere udgivne optagelser, koncertoptagelser, demoer og fraklip fra perioden 1968 og frem).
Yellow Submarine Songtrack, 13. september 1999. Remaster af lydsporet til filmen.
Let It Be... Naked, 17. november 2003 (Remaster og remix af de originale optagelser som arrangeret af George Martin. Altså uden Phil Spectors kor og strygere.
Love, 20. november 2006 (Soundtrack album til brug for forestillingen Love af Cirque du Soleil remixet af George Martin og hans søn Giles Martin).
Yellow Submarine, 1968 (tegnefilm af Heinz Edelmann, med sange af the Beatles, og underlægningsmusik af George Martin.) Det er The Beatles selv der ligger stemmer til de tegnefilms figure, der forestiller dem.
The Beatles : anthology / editorial team: Brian Roylance m.fl. 2000. 367 sider, illustreret. Forlag: Cassell. – ISBN 0-304-35605-0
Lewisohn, Mark: The complete Beatles chronicle. Paperback edition. 2000. 365 sider, illustreret. Forlag: Hamlyn. ISBN 0-600-60033-5
Lewisohn, Mark: EMI's the Complete Beatles Recording Sessions: The Official Story of the Abbey Road Years. Hamlyn. ISBN 0-600-55798-7
Krasker, Eric, Les Beatles – Enquête sur un mythe 1960-1962, Paris, Séguier, 2003. ISBN 2-84049-373-X
Krasker, Eric, The Beatles – Fact and Fiction 1960-1962, Paris, Séguier, 2009. ISBN 978-2-84049-523-9Mere om 

The Dubliners var en irsk folkemusikgruppe, der blev dannet i Dublin 1962. Bandet startede under navnet The Ronnie Drew Ballad Group, navngivet efter en af medlemmerne, men de skiftede kort efter navn til The Dubliners. Over gruppens 50-årige karriere er sammensætningen blevet ændret mange gange. Gruppens succes skyldtes ikke mindst forsangerne Luke Kelly og Ronnie Drew, som nu begge er døde. Bandet høstede international succes med deres livlige irske folkesange, traditionelle ballader og instrumentale numre. Bandet optrådte regelmæssigt på forskellige folkemusikscener i Dublin og London i begyndelsen af 1960'erne, indtil det fik skrevet kontrakt med pladeselskabet Major Minor i 1965 med hjælp fra Dominic Behan. Herefter fik de megen spilletid på specielt Radio Caroline og endte på Top of the Pops i 1967 med hitsene "Seven Drunken Nights" (som solgte over 250.000 kopier i Storbritannien) og "Black Velvet Band". De opførte ofte sange, der blev betragtet som kontroversielle på det tidspunkt, og gruppen blev derfor kritiseret af nogle folkemusik-puritanere og Irlands nationale tv-kanal RTÉ havde et uofficielt forbud mod deres musik i perioden 1967-71. På dette tidspunkt steg bandets popularitet i resten af Europa, og de optrådte i The Ed Sullivan Show i USA. Gruppens succes forblev stabil i løbet af 1970'erne og et samarbejde med The Pogues i 1987 fik dem ind på UK Singles Chart to gange.The Dubliners var medvirkende til at popularisere irsk folkemusik i Europa, selvom de ikke helt overgik populariteten af The Clancy Brothers and Tommy Makem i USA. De har påvirket mange generationer af irske bands, og kunstnere som The Pogues, Dropkick Murphys og Flogging Molly er inspireret af The Dubliners. I Irland er gruppen særligt elsket og coverversioner af irske ballader og folkesange af Ronnie Drew og Luke Kelly bliver ofte regnet som definitive versioner. Som et af de mest indflydelsesrige irske musiknavne i det 20. århundrede fejrede gruppen 50-årsjubilæum som band i 2012, hvilket gør dem til Irlands længst overlevende musikgruppe. I 2012 skænkede BBC Radio 2 Folk Awards dem en Lifetime Achievement Award. Efter at Barney McKenna, der var et af de stiftende medlemmer, døde annoncerede The Dubliners i efteråret 2012, at de trak sig tilbage. Deres sidste optræden blev 27. januar 2013 til minde om McKenna.Med undtagelse af John Sheahan er de øvrige overlevende medlemmer af gruppen fortsat med at turnere i 2013 under navnet "The Dublin Legends".
The Dubliners, der oprindeligt hed "The Ronnie Drew Ballad Group", blev dannet i 1962 og skabte sig et navn ved at spille regelmæssigt på O'Donoghue's Pub i Dublin. De skiftede navn, fordi Drew ikke var tilfreds med det, og Kelly var i gang med at læse Dubliners af James Joyce på dette tidspunkt. De fire oprindelige medlemmer var Ronnie Drew, Luke Kelly, Ciarán Bourke og Barney McKenna.Ronnie Drew, Barney McKenna og Thomas Whelan havde oprindeligt sluttet tropper for at indsamle penge til et velgørenhedsprojekt  og fortsatte derefter med at lave revynumre med den irske komiker John Molloy på Gaiety Theatre i Dublin. De plejede at synge sange mellem sketchene.
Inden Luke Kelly sluttede sig til The Dubliners på fuld tid, havde han spillet på forskellige engelske folkemusikstedersom Jug o'Punch i Birmingham, der blev drevet af folksangeren Ian Campbell.
Gruppen spillede til Edinburgh Festival i 1963 og dette førte til gruppen kom med i BBC-programmet Hootenanny. Denne ekstra promovering hjalp den med at få en pladekontrakt med Transatlantic Records med hvem de indspillede deres først album kaldet The Dubliner. De indspillede også deres første single der inkluderede "Rocky Road to Dublin" og "The Wild Rover".
Drew havde i sine unge år været i Spanien, hvor han havde lært at spille flemencoguitar og han akkompagnerede sange på en spansk guitar.
I 1964 fik gruppen to nye medlemmer; John Sheahan og Bobby Lynch der begge havde spillet i pauserne mellem Dubliners optrædender og ofte spillede med i andet sæt. Lynch erstattede Luke Kelly, der flyttede til England for en kort periode i 1964. Lynch forlod dog gruppen igen året efter, da Kelly kom tilbage. Han fik senere en depression og begik selvmord i 1982. Ifølge Sheahan selv, er han aldrig blevet officielt spurgt, om han ville slutte sig til gruppen, og han var det eneste medlem, da havde en musikalsk uddannelse.Ciarán Bourke var sanger i The Dubliners, men spillede også guitar, tinwhistle og mundharmonika. Han sange mange sange på irsk ("Peggy Lettermore", "Preab san Ól"). I 1974 kollapsede han på scenen på grund af en hjerneblødning. Endnu en hjerneblødning gjorde ham lam i venstre side og han måtte opgive sin professionelle musikkarriere. Bourke døde i 1988. Bandet erstattede ham ikke officielt indtil hans død.
Drew forlod bandet i 1974 for at bruge mere tid sammen med sin familie, og han blev erstattet af Jim McCann. Han sluttede sig til gruppen igen i 1979, men forlod dem endnu en gang i 1995. Ronnie Drew døde på St. Vincent's Hospital i Dublin d. 16. august 2008 efter længere tids sygdom. Paddy Reilly overtog Drews plads i 1995. Nogle af Drews signifikante bidrag til bandet har været hitsinglerne "Seven Drunken Nights", hans udgave af "Finnegan's Wake" og "McAlpine's Fusiliers".
Luke Kelly var mere en balladesanger end Drew, og han spillede akkorder på en femstrenget banjo. Kelly sang mange definnerende versioner af traditionelle sange som "The Black Velvet Band", "Whiskey in the Jar", "Home Boys Home"; men også Phil Coulter's "The Town I Loved So Well", Ewan MacColl's "Dirty Old Town", "The Wild Rover", og "Raglan Road" skrevet af den berømte irske poet Patrick Kavanagh. Kavanagh mødte Kelly på en pub og bad ham om at synge sangen. I 1980 blev Kelly diagnosticeret med en hjernetumor. Indimellem var Kelly for syg til at synge med bandet, selvom han nogle gange sang nogle få sange. På en turne i Tyskland kollapsede han på scenen. Da han blev for syg til at spille mere, blev han erstattet af Seán Cannon i 1982. Han fortsatte med et turnere med bandet indtil to måneder inden sin død. Han døde d. 30. januar 1984. En af de sidste koncerter, som han deltog i, blev optaget og udgivet under navnet Live In Carré, den blev optaget i Amsterdam, Holland og udgivet i 1983. I november 2004, stemte Dublins byråd enstemmigt for at rejse en bronzestatue af Luke Kelly. Kelly er begravet på Glasnevin Cemetery i Dublin.
I 1987 blev Eamonn Campbell medlem af gruppen. Han havde tidligere produceret flere af deres albums, og var også bagmanden bag The Pogues og The Dubliners samarbejde.
Efter Drew forlod bandet 1995 blev han erstattet med Paddy Reilly. Reilly, der havde været en livslang ven af bandet, havde turneret med dem ved flere lejligheder. Han var allerede en succesfuld solokunstner i Irland med hist som "The Fields of Athenry" og "The Town I Loved So Well". I 2005 flyttede Reilly tilbage til USA, og Patsy Watchorn overtog hans plads. Watchorn var blevet berømt som medlem af The Dublin City Ramblers og ligesom Kelly spiller han på en femstrenget banjo.
Bandet turnede i hele Europa hvert år. En planlagt turne i Danmark kun to uger efter McKennas død d. 5. april 2012 blev gennemført som planlagt. Fra det første show i Tivolis Koncertsal i København blev han erstattet med Gerry O'Connor, der er en af hans tidligere elever.
I efteråret 2012 annoncerede gruppen at den trak sig tilbage efter en række 50-års jubilæumsshows i slutningen af året. The Dubliners spillede deres sidste koncerter på Vicar Street i Dublin den 28., 29. og 30. december 2012, og optrådte en enkelt optræden på tv, i en nytårsudgave af Jools Holland Annual Hootenanny' d. 31. december, der var optaget inden. Deres sidste offentlige optræden som The Dubliners var d. 27. januar 2013 til mindre om Barney McKenna.
I 1987 fejrede The Dubliners deres 25-års jubilæum. De indspillede en dobbeltcd produceret af Eamonn Campbell, der var en gammel ven og gæstemusikant. Han introducerede dem til The Pogues, og deres samarbejde resulterede i hittet "The Irish Rover". Det opnåede #8 på UK singles charts og #1 i Irland. Deres sidste hitsingle var "Jack's Heroes/Whiskey in the Jar", endnu engang med The Pogues, som nåede #64 i Storbritannien og #4 i Irland. Campbell, som spiller guitar på scenen, har turneret med gruppen siden 1987. Christy Moore, Paddy Reilly og Jim McCann medvirkede også på CD'en; Moore synger en hyldest til Luke Kelly, og McCann synger sangen "I Loved the Ground She Walked Upon" skrevet af Phil Coulter og Ralph McTell. Det følgende år producerede Radio Telefís Éireann et timelangt portrætprogram om bandet byens indflydelse på deres musik. Det blev senere udgivet under titlen The Dubliner's Dublin.
I 2002 sluttede Ronnie Drew og Jim McCann sig midlertidigt til gruppen igen under deres 40-års jubilæumsturne. De havde en serier optrædender på irsk fjernsyn i løbet af denne tid, inklusiv en optræden med Phil Coulter og George Murphy på RTÉ 1.
Efter turneen blev McCann diagnosticeret med strubekræft. Efter behandling kom han sig fuldstændigt, men hans stemme blev efterladt skadet, og han blev ikke i stand til at synge efterfølgende. På trods af dette har han sinde optrådt som vært til forskellige folkemusikarrangementer, mest notabet er nok The Dubliners reunion shows, og i 2006 showene "Legends of Irish Folk" shows, hvor han også spillede guitar til slut.
Bandet fejrede deres 50-års jubilæum med en omfattende turne i Europa og en udgivelse af en live-dvd, der blev optaget på Dublin's Vicar Street. Turneen fortsatte på trods af Barney McKennas død der på dette tidspunkt var det sidste af de oprindelige medlemmer. Gruppen proklamerede også at deres sidste optræden ville blive det tre shows afholdt d. 28.–30. december på Vicar Street, hvor Jim McCann optrådte med dem.
The Dubliners blev kendte, ikke kun i Irland, men som pionerer for irsk folkemusik i Europa, og til en vis grad i USA:. Deres udgave af "Seven Drunken Nights" og "The Black Velvet Band" fra 1967 blev udgivet på det spirende pladeselskab Major Minor, og blev stærkt drevet frem af piratradiostationen Radio Caroline. Restultatet var at begge indspilninger nåede top 20 på UK pop charts. n tredje single, "Maids, When You're Young Never Wed an Old Man", nåede #43 i december 1967. Det var deres sidste hit i Storbritannien inden deres indspilninger med The Pogues i 1987.
I 1974, Ronnie Drew besluttede Drew at forlade bandet og blev erstattet med Jim McCann, der tidligere havde haft tv-showet The McCann man. Han er bedst kendt for sine udgaver af "Carrickfergus", Makem's "Four Green Fields" og "Lord of the Dance". Han spillede med gruppen indtil 1979, hvor Drew vendt tilbage og McCann forlod bandet for at få en solokarriere. Først tog Drew dog til Norge, hvor han indspillede to sange på norsk med den norske gruppe Bergeners.
Sammen med den irske punkgruppe fik The Dubliners et stort hit med "The Irish Rover", der blev #1 i Irland og #8 på UK singles charts.
The Dubliners opnåede også popularitet blandt berømte musikere som Bob Dylan, Roy Orbison, Jimi Hendrix og Pink Floyds trommeslager Nick Mason, som var selvudnævnte fans af Dubliners.I 1960'erne sang The Dubliners oprørssange som "The Old Alarm Clock", "The Foggy Dew" og "Off to Dublin in the Green". Konflikten i Nordirland fra 1969 og frem fik dog gruppen til stort set at droppe disse sange fra deres repertoire. De begyndte at synge flere af dens slags sange i deres senere år.
I 2004 modtog gruppen Folkemusikprisen under Skagen Festival i Danmark.Den 8. februar 2012 modtog The Dubliners en "Lifetime Achievement Award" ved BBC Radio 2 Folk Awards.
Efter John Sheahan trak sig tilbage og den officielle opløsning af "The Dubliners" i slutningen af 2012, fortsatte de restende medlemmer af gruppe - Seán Cannon, Eamonn Campbell, Patsy Watchorn og gæstemusikeren Gerry O'Connor - med at spille under navnet "The Dublin Legends", for at holde The Dubliners' arv i live. I februar 2013 skulle de på en turne i Storbritannien, men den måtte udskydes til juni, fordi Eamonn Campbell skulle opereres. I november sluttede banjospilleren Gerry O'Connor sig til Joe Bonamassa under hans turne i USA, og musikeren Paul Kelly trådte i hans sted til The Dublin Legends' koncerter i Tyskland.
Gruppen udgav deres første livealbum med titlen An Evening With The Dublin Legends: Live In Vienna i januar 2014. Det indeholder 18 sange, som blev optaget i september 2013 i "Metropol" i Wien.

For alternative betydninger, se The Final Cut. (Se også artikler, som begynder med The Final Cut)The Final Cut er det tolvte studiealbum af den engelske progressive rockgruppe Pink Floyd. Albummet blev udgivet i marts 1983 af Harvest Records i Storbritannien og et par uger senere af Columbia Records i USA. Konceptalbummet, The Final Cut, er den sidste af bandets udgivelser, hvor Roger Waters optræder, og den eneste Pink Floyd-plade hvor han krediteres for at have skrevet og komponeret alle sange. Det meste af lyrikken på albummet synges af Waters; lead guitaristen David Gilmour bidrager kun med vokal på ét af albummets tolv numre.
The Final Cut var oprindeligt planlagt til at være et soundtrack til bandets film Pink Floyd The Wall fra 1982. Med udbruddet af Falklandskrigen ændrede Waters albummet til at handle om, hvad han betragtede som forræderi mod sin fars drøm og til at kritisere krig. For igen at skabe lyden fra en rockopera, som fandtes på albummets forgænger, The Wall (1979), blev The Final Cut optaget i otte forskellige lydstudier i Storbritannien i perioden juli til december 1982. Som ved de fleste andre af Pink Floyds udgivelser blev der hyret en række musikere udefra til indspilningerne, men produktionen var præget af de stigende spændinger mellem Waters og de øvrige bandmedlemmer – især Gilmour. Omslaget blev designet af Waters og afspejler albummets tema. The Final Cut nåede toppen af UK Albums Chart, men modtog meget blandede anmeldelser. En ledsagende kortfilm blev senere udgivet.
Efter udgivelsen af albummet koncentrerede bandmedlemmerne sig om soloprojekter. Herefter offentliggjorde Waters, at han havde forladt gruppen, og senere forsøgte han at forhindre Gilmour og trommeslageren Nick Mason i at bruge Pink Floyd-navnet. Gilmour har efterfølgende udtrykt sin utilfredshed med store dele af The Final Cut.
Oprindeligt var det planlagt, at The Final Cut skulle være soundtrack til filmen Pink Floyd The Wall. Med arbejdstitlen Spare Bricks var det meningen, at det skulle have indeholdt nye sange eller sange fra The Wall, der var genindspillet til filmen. Det gjaldt for eksempel "When the Tigers Broke Free" og "Bring the Boys Back Home". Roger Waters, der var basguitarist, forsanger og hovedkomponist, havde dog også planlagt at indspille lidt nyt materiale som en udvidelse af The Wall's fortælling.Waters ændrede hensigt og begyndte at skrive nyt materiale som et resultat af udbruddet af Falklandskrigen. Han anså den britiske premierminister Margaret Thatchers udtalelse om invasionen af øerne som unødvendig, overpatriotisk og meget aggressiv, og han dedikerede efterfølgende albummet – der nu havde skiftet arbejdstitel til Requiem for a Post-War Dream – til sin far, Eric Fletcher Waters, som døde i 2. verdenskrig. Denne nye kreative retning forårsagede skænderier mellem Waters og Gilmour. Adskillige stykker musik der havde været under overvejelse til, men ikke brugt i The Wall – heriblandt "Your Possible Pasts", "One of the Few", "The Final Cut", og "The Hero's Return" – var dengang lagt til side til Spare Bricks. Skønt Pink Floyd ofte tidligere havde genbrugt gammelt materiale på deres udgivelser, følte Gilmour, at disse sange ikke var gode nok til det nye album. Han ville skrive nyt materiale, men Waters var skeptisk, idet Gilmour årene forinden ikke havde bidraget særligt meget tekstmæssigt til bandets udgivelser.
Albummets arbejdstitel blev ændret til The Final Cut, hvilket er en henvisning til skuespilforfatteren William Shakespeares skuespil Julius Caesar: "This was the most unkindest cut of all".  "When the Tigers Broke Free" blev udsendt som single den 26. juli 1982 med "Bring the Boys Back Home" på B-siden.
The Final Cut er et antikrigs-konceptalbum med elementer af rockopera. Waters' sangtekster bearbejder det, som han betragter som forræderi mod sin far og de andre britiske soldater, som ofrede deres liv i 2. verdenskrig for drømmen om tiden efter krigen. Denne 'drøm' gik ud på, at deres sejr ville vise vejen til en mere fredfyldt verden, hvor lederne ikke længere ville være så ivrige efter at løse stridigheder med krig. Albummets tekster er kritiske overfor Thatcher, hvis politik og beslutninger var et eksempel på, hvad Waters betragtede som at svigte de faldne britiske soldater fra 2. verdenskrig. Hun bliver konsekvent på albummet benævnt "Maggie".
Det første nummer, "The Post War Dream", indledes med en meddelelse fra en bilradio, der fortæller, at erstatningen for et skib der gik tabt under krigen vil blive bygget i Japan og ikke i Storbritannien. Waters' tekster henviser til hans døde far, japanerne og Margaret Thatcher indtil nummeret "Your Possible Pasts", som er en redigeret udgave af en sang, der blev fravalgt til The Wall. I "One of the Few", en anden fravalgt sang til The Wall, optræder skolelæreren fra The Wall som hovedpersonen; en krigshelt der vender tilbage til sit civile liv. Han er ude af stand til at dele sine erfaringer med sin kone, og i "The Hero's Return" pines han af tabet af en fra sin flybesætning. "The Gunner's Dream" fortæller om drømmen om en verden efter krigen uden tyranni og truslen om terrorisme (en henvisning til Hyde Park bombningen), hvilket efterfølges af lærerens flugt ind i alkoholisme i "Paranoid Eyes".Den anden halvdel af albummet handler om forskellige krigsrelaterede forhold. Mens "Southampton Dock" er en klagesang til de hjemsendte krigshelte og samtidig til soldater på vej mod en sikker død, tager "Not Now John" fat om samfundets manglende vilje til at tage sig af de politiske og økonomiske problemer. "Get Your Filthy Hands Off My Desert" handler om Waters' indstilling til krig og invasion, og "The Fletcher Memorial Home" (titlen er et minde om Waters' far) reflekterer over hans fantasi om at samle og henrette verdens politiske ledere, heriblandt Leonid Bresjnev, Menachem Begin, og Margaret Thatcher. Albummets titelnummer ("The Final Cut") afslører Waters' dybeste hemmelighed; teksterne omhandler eftervirkningen af en mands isolation og seksuelle undertrykkelse, mens han forsøger at begå selvmord og kæmper med at få genetableret kontakt med sin omverden. Albummet slutter med "Two Suns in the Sunset", som skildrer en nuklear masseødelæggelse; det endelige resultat af en verden besat af krig og kontrol.
Den amerikanske komponist og dirigent, Michael Kamen (som bidrog til orkesterafsnittene på The Wall), mæglede mellem Waters og Gilmour og var keyboardspiller som erstatning for Richard Wright, der på dette tidspunkt havde forladt gruppen. James Guthrie var ansat som lydtekniker, og Mason blev overraskende nok hjulpet af Ray Cooper og erstattet af Andy Newmark på "Two Suns in the Sunset", eftersom Mason var ude af stand til at spille de indviklede taktskift, som var påkrævet. Mason var også ansvarlig for de gentagne 'Maggie, what have we done?'-omkvæd. Raphael Ravenscroft, kendt fra sangen "Baker Street", var ansat til at spille saxofon. Indspilningen fandt sted i slutningen af 1982 i, hvad der ikke var set før, hele otte forskellige studier, heriblandt Gilmours hjemmestudie ved Hookend Manor og Waters' Billiard Room studier ved East Sheen. De øvrige studier var Mayfair Studios, Olympic Studios, Abbey Road Studios, Eel Pie Studios, Audio International, og RAK Studios.Waters og Gilmour samarbejdede til at begynde med, idet de også spillede computerspillet Donkey Kong i fritiden, men spændingerne i bandet voksede. De to valgte til sidst at arbejde hver for sig. Andrew Jackson (lydtekniker) arbejdede med Waters på vokalerne, og Guthrie arbejdede med Gilmour på guitarerne. De mødtes med mellemrum for at diskutere færdigt materiale, og selv om denne arbejdsmetode ikke i sig selv var usædvanlig, begyndte Gilmour at føle presset og havde til tider svært ved at bevare fatningen. Kamen følte sig også presset; Waters havde aldrig været nogen selvsikker sanger, og ved en lejlighed efter gentagne optagelser i studiet så Waters, at Kamen skrev noget på et stykke notespapir. Waters blev vred og krævede at få at vide, hvad Kamen lavede. Da fandt han ud af, at pianisten havde skrevet: "I Must Not Fuck Sheep" (oversat: "Jeg må ikke bolle får") gentagne gange.The Final Cut brugte lydeffekter sammen med nye avancerede metoder inden for lydoptagelse, som det også var gjort på tidligere Pink Floyd-album. Mason bidrog hovedsageligt med at indspille lydeffekter med systemet Holophonic, som bruges til at give en forstærket tredimensionel effekt på indspilningen (The Final Cut er det andet album nogensinde, hvorpå denne teknologi blev brugt). Den tredimensionelle lydeffekt blev brugt på "Get Your Filthy Hands Off My Desert", hvor der sker en eksplosion rundt om lytteren. Lydeffekter fra tidligere Pink Floyd-album er også tydelige; vinden fra Meddle (1971) er genbrugt, og det samme er dele af The Dark Side of the Moon (1973), Wish You Were Here (1975), Animals (1977), og The Wall (1979).Efter måneder med fortsat dårligere forhold og en sidste åben konfrontation blev Gilmour strøget som producer på omslaget, hvilket afspejlede, at Waters var utilfreds med Gilmours bidrag til sangskrivningen. Senere indrømmede Waters, at han også havde været under et stort pres, og at han allerede meget tidligt under produktionen af The Final Cut havde troet, at han aldrig mere skulle indspille musik med hverken Gilmour eller Mason. Selvom han luftede småtrusler om at udgive albummet som et soloalbum, havde Pink Floyd kontrakt med EMI, hvilket gjorde den ide usandsynlig. Mason holdt sig uden for stridighederne, da han havde ægteskabelige problemer.
Hipgnosis – designere af det meste af det billedkunstneriske udtryk for Pink Floyd hidtil – var på dette tidspunkt opløst. Storm Thorgerson, som var en af gruppens oprindelige medlemmer, blev forbigået til at designe albumomslaget. Waters designede i stedet selv omslaget, idet han brugte fotografier taget af sin svoger, Willie Christie. Forsidecoveret viser en valmue fra Remembrance Day og fire bånd med medaljer fra 2. verdenskrig lagt på en helt sort baggrund. Fra venstre mod højre er medaljerne 1939-45 Star, Africa Star, Defence Medal, og Distinguished Flying Cross.Valmuen fra Remembrance Day er et tilbagevendende tema i albummets design. Illustrationsmaterialet viser også adskillige billeder af en enlig soldat på en slagmark. Den indvendige udfoldningsside viser tre fotografier. Det første afbilder en udstrakt hånd, der holder tre valmuer, med en soldat der står midt på en slagmark langt ude i baggrunden. Det andet fotografi med en svejser, der har en svejsemaske på dekoreret med et lille japansk flag, var identisk med omslaget til singlen "Not Now John". Det tredje fotografi viser en atomeksplosion set inde fra en bil, hvilket henviser til "Two Suns in the Sunset". Albummets tekster er ligeledes trykt på udfoldningssiden. Billedet på midten af side 1 på vinylpladen viser en valmuemark. På side to ses en soldat hugget ned bagfra liggende med ansigtet mod jorden tæt på en valmuemark. Man ser også en hund sidde ved siden af den døde soldat. Bagsiden på omslaget viser et fotografi af en stående soldat, der holder en filmrulle, mens en kniv stikker ud fra hans ryg (filmrullen og kniven kan måske afspejle Waters' stormfulde forhold til Alan Parker under produktionen af "The Wall").
The Final Cut blev udgivet i Storbritannien den 21. marts 1983 og nåede førstepladsen på UK Albums Chart, hvilket var en bedrift hverken The Dark Side of the Moon eller The Wall havde opnået. Det var knap så succesfuld ved udgivelsen i USA den 2. april, hvor dens højeste placering blev nummer 6 på Billboards album-hitliste. "Not Now John" blev udgivet som single og kom på top 30 i Storbritannien, hvor "Fuck all that" fra nummerets omkvæd var erstattet med "Stuff all that". Trods den kommercielle succes høstede albummet ret blandede anmeldelser. Melody Maker udnævnte det til at være "… en historisk milepæl af skrækkelighed …", men Rolling Stones Kurt Loder opfattede den som "… i bund og grund et Roger Waters soloalbum … en strålende præstation på adskillige niveauer". Robert Christgau skrev: "… det er en lise at høre antikrigsrock, der har lagt mange års selvmedlidenhed bag sig …" og tildelte albummet en C+ vurdering.
Med mere end 1 million eksemplarer solgt i USA gav Recording Industry Association of America The Final Cut platin i maj 1983 og dobbelt platin i 1997.  The Final Cut var dog det dårligst sælgende Pink Floyd-studiealbum i USA og resten af verden siden Meddle. Gilmour hævdede senere, at den delvise kommercielle fiasko støttede hans påstand om, at albummets materiale var svagt.Efter albummets udgivelse blev der udgivet en kortfilm med titlen The Final Cut. Filmen blev produceret af Waters og instrueret af Waters' svoger, Willie Christie, baseret på et udvalg af albummets sange. Der blev brugt fire sange: "The Gunner’s Dream", "The Final Cut", "The Fletcher Memorial Home" og "Not Now John". I filmen ser man Waters afsløre sine inderste hemmeligheder over for en psykiater ved navn A. Parker-Marshall. Alex McAvoy, som optrådte på Pink Floyd The Wall, optrådte også i filmen.The Final Cut blev udgivet på cd i 1983, og en genindspillet udgave med ny emballage blev udgivet af EMI i Europa og Capitol Records i USA i 2004; denne inkluderede en ekstra sang, den tidligere udgivne "When the Tigers Broke Free". En remastered udgave blev udsendt i 2007 som en del af bokssættet Oh, by the Way, hvor indpakningen var en mini-kopi af den originale lp's omslag. Mens omslaget var en kopi af den originale lp's, blev det øvrige design tillempet til også at illustrere "When the Tigers Broke Free".
Der var ingen planer om en turné i kølvandet på udsendelsen af albummet, og Waters og Gilmour gik i stedet i gang med egne soloprojekter. Gilmour indspillede About Face i 1984 og brugte albummet til at udtrykke sin holdning til en række emner, lige fra mordet på John Lennon til hans forhold til Waters – som parallelt hermed begyndte at turnere med sit nye soloalbum, The Pros and Cons of Hitch Hiking. Mason udgav sit andet soloalbum Profiles i august 1985.I 1985 offentliggjorde Waters, at han havde forladt bandet, og at han mente, at Pink Floyd var en "opbrugt ressource". Han anlagde sag ved højesteret i England for at undgå, at Pink Floyd-navnet blev brugt fremover. Hans advokater opdagede, at kompagniskabet aldrig var blevet formaliseret, og Waters anlagde derpå ny sag ved højesteret i et forsøg på at opnå veto mod yderligere brug af bandnavnet. Gilmours folk svarede igen ved at udsende en pressemeddelelse om, at Pink Floyd ville blive ved med at eksistere, men senere fortalte han en journalist fra Sunday Times, at "Roger er en, der ikke engang under andre noget, som han ikke selv kan bruge, og jeg vil bekæmpe ham …"Waters skrev til EMI og Columbia om sin hensigt om at forlade gruppen og bad om at slippe for sine kontraktmæssige forpligtelser. Med en retssag hængende over hovedet satte han O'Rourke fra bestillingen og ansatte Peter Rudge til at styre sin forretning. Han bidrog senere til soundtracket til When the Wind Blows og indspillede derefter sit andet soloalbum, Radio K.A.O.S.The Final Cut bliver af og til betragtet som et de facto Waters-soloalbum på grund af Pink Floyds delvise opløsning og Waters' dominerende position i teksterne til projektet. Den personlige karakter der afspejles i teksterne har relation til Waters' kamp for at forlige sig med den ændrede sociale situation i Storbritannien samt tabet af Waters' far under 2. verdenskrig. Trods dette Waters-mærke må det ikke glemmes, at Gilmours guitarsoloer på "Your Possible Pasts" og "The Fletcher Memorial Home" til tider betragtes som fuldt ud på niveau med det bedste, han leverede på The Wall. Nyere anmeldelser af albummet har lagt vægt på betydningen i forhold til bandets opløsning. Stephen Thomas Erlewine, skribent for Allmusic, har sagt: "… med dets vrede, fokus på teksterne og lydsammensætningerne er det klart, at det er blevet det album, Waters ville have det skulle være. Og det er også helt tydeligt, at Pink Floyd ikke kunne have fortsat i denne retning…", og Stylus Magazine skrev: "Det handler om at sigte efter noget større, selv når du har alle de penge, du nogensinde har villet have. Og derefter enten fejle storslået eller få overvældende succes. Det er op til dig selv at vurdere, om dette album er succes eller fiasko, men jeg vil til hver en tid dømme det som succes." Mike Diver fra Drowned in Sound var mindre imponeret: ”Glimtene af lys er få, og der er langt imellem dem, og bare på papiret peger sangtitlerne – heriblandt "The Gunner’s Dream" og "Paranoid Eyes" – mod en svær lytteproces. Q Magazine udpegede engang en top-ti-liste over de mest deprimerende album, og dette var blandt de ti. Det siger vel det hele, vil jeg mene."
Al lead vokal synges af Roger Waters bortset fra "Not Now John", hvor David Gilmour også synger med.
Pink FloydRoger Waters – forsanger, basguitar, synthesiser, lydeffekter, akustisk guitar, albumomslag
Nick Mason – trommer, perkussion, lydeffekter (med Holophonics)Yderligere musikereAndy Bown – hammondorgel
Michael Kamen – klaver, harmonium, dirigerer og arrangerer National Philharmonic Orchestra
James Guthrie – remastering, indspilningsproduktion, lydtekniker, remastering på genudgivelsen (2004)

The Kinks er en engelsk rockgruppe centreret omkring brødrene Ray og Dave Davies, der voksede op i Muswell Hill i Nordlondon. Gruppen, der blev dannet i 1964 og spillede indtil 1996, anerkendes bredt som et af de vigtigste og mest indflydelsesrige rocknavne i sin tid. Deres musik var influeret af mange genrer, herunder rhythm and blues, britisk music hall, folkemusik og country. Ray Davies (forsanger, rytmeguitar) og Dave Davies (leadguitar, kor) var med i gruppen i hele dens 32 år lange levetid. De to øvrige oprindelige medlemmer, Pete Quaife (basguitar, kor) og Mick Avory (trommer, percussion), blev erstattet af henholdsvis John Dalton i 1969 og Bob Henrit i 1984.
Gruppen fik sit gennembrud i 1964 med sin tredje single, "You Really Got Me". Nummeret blev et internationalt hit, idet det nåede toppen af hitlisten i Storbritannien og i top 10 i USA. Gruppens storhedstid var fra midten af 1960'erne til begyndelsen af 1970'erne, hvor gruppen udgav en stribe singler og album, der både var salgsmæssige successer og rost af kritikerne. Gruppens sange er senere blevet spillet af yngre navne som Van Halen, The Jam, The Knack og The Pretenders. 
I 1990, som var det første år, hvor de ifølge reglerne var kvalificerede, blev gruppens fire oprindelige medlemmer optaget i Rock and Roll Hall of Fame, og de blev optaget i den britiske musiks Hall of Fame i november 2005.
Brødrene Davies blev født i East Finchley i Nordlondon som de yngste og eneste drenge i en søskendeflok på otte. Deres forældre, Frederick og Annie Davies, flyttede snart familien til et hus i Denmark Terrace i den nærtliggende bydel Muswell Hill. I hjemmet var de to drenge meget optaget af musik af mange forskellige genrer strækkende sig fra music hall fra forældrenes generation til jazz og rock, som deres storesøstre dyrkede. Musikken blev specielt dyrket ved fester, der blev holdt i huset mange, lange nætter, hvilket gjorde et stort indtryk på de to brødre. Thomas Kitts skriver: "Betydningen af disse fester for the Kinks (...) er påfaldende. Om det var bevidst eller ubevidst, så virkede det, som om Ray [på scenen] forsøgte at genskabe festerne fra lørdag aftnerne i sin families hus – komplet med kaos, øl og fællessang. Både Ray og hans bror Dave, der er næsten tre år yngre end ham, lærte at spille guitar, og de spillede skiffle og rock'n'roll sammen.Brødrene gik i skole i William Grimshaw Secondary Modern School, hvor de dannede gruppen The Ray Davies Quartet med Rays ven og klassekammerat Pete Quaife og dennes ven John Start. De blev modtaget pænt til deres debut ved et skolebal, hvilket gav gruppen lyst til at prøve lykken på lokale pubber og barer. Gruppen havde en skiftende række af forsangere, heriblandt Rod Stewart, der også gik på William Grimshaw, som optrådte med gruppen mindst én gang i begyndelsen af 1962. Stewart dannede kort tid efter sin egen gruppe, Rod Stewart and the Moonrakers, som blev en lokal rival til The Ray Davies Quartet. I slutningen af 1962 flyttede Ray Davies hjemmefra for at studere Hornsey College of Art. Her dyrkede han sine interesser for kunstarter som film, tegning, teater samt musik som jazz og blues. Han blev rutineret guitarist som medlem af gruppen Dave Hunt Band fra Soho, en professionel gruppe, der spillede jazz og R&B. Davies droppede snart ud af skolen og vendte tilbage til Muswell Hill, hvor han sammen med sin bror og Quaife gendannede den gamle gruppe, som nu optrådte under navne som Pete Quaife Band, the Bo-Weevils og The Ramrods, inden de (for et stykke tid) valgte navnet The Ravens.Den unge gruppe hyrede to managere, Grenville Collins og Robert Wace, og i slutningen af 1963 blev den tidligere popsanger Larry Page tilknyttet som den tredje. Den amerikanske pladeproducer Shel Talmy begyndte at arbejde med gruppen, og The Beatles' arrangør, Arthur Howes, blev ansat til at holde styr på engagementerne for The Ravens. Gruppen optrådte uden held hos flere pladeselskaber, før den i begyndelsen af 1964 med hjælp fra Talmy fik en kontrakt hos Pye Records. Mens alt dette fandt sted, havde gruppen fået en ny trommeslager, Mickey Willet, der dog forlod den kort inden kontrakten blev underskrevet. The Ravens inviterede nu Mick Avory til at erstatte Willet, idet de så Avorys annonce i Melody Maker. Avory havde en baggrund som jazztrommeslager, og han havde blandt andet spillet et enkelt job med det ligeledes helt unge The Rolling Stones.Omtrent samtidig blev gruppen enig om et nyt navn, som skulle blive permanent: The Kinks. Der har været mange teorier om oprindelsen til dette navn. Jon Savages analyse lyder således: "[De] havde brug for et gimmick, noget der kunne tiltrække opmærksomhed. Her var det: "Kinkiness" (frækhed) – noget småfrækt, men samtidig på grænsen til det acceptable. Ved at bruge 'Kinks' i navnet på den tid var de en del af et tidstypisk popritual – berømmelse via skandale." Manager Robert Wace bidrog med følgende forklaring: "Jeg havde en ven (...) Han syntes, at gruppen var ganske morsom. Hvis jeg husker korrekt, foreslog han navnet bare som en ide, en god måde at give reklame på. (...) Da vi foreslog [gruppens medlemmer] navnet, var de (...) fuldstændig rystede. De sagde: 'Vi vil ikke kaldes frække!'" Ray Davies' version passer ikke med Waces – han husker det, som om det var Larry Page, der havde fundet på det med henvisning til deres "frække" sans for mode. Davies har citeret ham for at sige: "Med den måde, I ser ud på, og med det tøj, I har på, burde I hedde The Kinks." "Jeg har egentlig aldrig brudt mig om navnet," har Davies sagt.
The Kinks' første single var en kopi af Little Richard-sangen "Long Tall Sally". En ven af gruppen, Bobby Graham, blev engageret til at spille trommer på den. Han blev ved forskellige lejligheder indkaldt som substitut for Avory på pladeindspilninger og optræder på flere af gruppens tidligste singler. "Long Tall Sally" blev udsendt i februar 1964, men trods en ihærdig indsats fra gruppens managere med at reklamere for den, blev singlen næsten fuldstændig overset. Da  den anden single, "You Still Want Me", heller ikke kom på hitlisterne, truede Pye Records med at annullere kontrakten, hvis ikke den tredje single fik succes.
"You Really Got Me" blev udsendt i august 1964, og da gruppen fik mulighed for at spille den i tv-programmet Ready Steady Go!, gik singlen kort efter ind på førstepladsen på den britiske hitliste. Det amerikanske selskab Reprise Records importerede i hast singlen til USA, hvor den også kom i top 10. Det markante, forvrængede guitarriff, som Dave Davies havde frembragt ved at lave en kile i højttalerkeglen på sin forstærker (internt i gruppen omtalt som "little green amp" – den "lille grønne forstærker"), gav sangen sin markante, rå guitarlyd. Sangen fik stor indflydelse på den amerikanske garagerockscene og er blevet betegnet som "en konceptsang i bagagen inden for hård rock og heavy metal." Kort efter udgivelsen af singlen indspillede The Kinks de fleste af numrene til deres debutalbum, der blot fik titlen Kinks. Med sange, der for størstedelens vedkommende var kopier eller traditionelle sange i nye indpakninger, blev albummet udsendt 2. oktober 1964 og nåede fjerdepladsen på den britiske albumliste. Tre uger senere udkom gruppens fjerde single, "All Day and All of the Night", der var endnu en original hård rocksang, skrevet af Ray Davies, og denne single blev nummer to i Storbritannien og nummer syv i USA. Ligeledes blev de næste to singler, "Set Me Free" og "Tired of Waiting for You", kommercielle successer, og sidstnævnte nåede også helt til tops i Storbritannien.
The Kinks tog på sin første turné til Australien og New Zealand i januar 1965 som del af en pakkeløsning, hvor også Manfred Mann og The Honeycombs deltog. I et tætpakket program sammen med navne som The Yardbirds og Mickey Finn optrådte The Kinks som topnavn utallige gange i løbet af dette år, blandt andet også i Tivoli i København, hvor kvindelige fans løb på scenen og forsøgte at omfavne idolerne med en sådan kraft, at politiet skred ind. Successen førte til konflikter, der blandt andet udtrykte sig i et slagsmål på scenen mellem Avory og Dave Davies i Capitol Theatre i Cardiff, Wales, den 19. maj. Efter afslutningen på den første sang, "You Really Got Me", fornærmede Dave Davies Avory og sparkede til hans trommesæt, så det væltede. Avory svarede igen ved at slå Davies med stativet til sin hi-hat, hvilket gjorde at denne mistede bevidstheden, hvorpå Avory flygtede rædselsslagen for, om han havde slået sin kammerat ihjel. Davies kom på skadestuen og blev syet med seksten sting i hovedet. I den efterfølgende afhøring hos politiet sagde Avory, at det hele var en del af et nyt show, hvor gruppens medlemmer skulle smide instrumenter efter hinanden. Efter en turné om sommeren i USA nægtede American Federations of Musicians gruppen tilladelse til at spille koncerter de følgende fire år, hvilket effektivt skabte hindringer for, at The Kinks kunne opnå succes på det største musikmarked i verden midt under den britiske invasion. Skønt hverken The Kinks eller sammenslutningen gav nogen præcis begrundelse for denne udelukkelse, var der i samtiden almindelig enighed om, at den skyldtes gruppens mange episoder med ballade på turneen.Under en mellemlanding i Bombay, Indien, i forbindelse med en turné i Australien og Asien blev Ray Davies inspireret til at skrive sangen "See My Friends", der udkom på single i juli 1965. Den er et tidligt eksempel på crossover og et af de første eksempler fra perioden på popmusik, der udviser tydelig inspiration fra musik fra det indiske subkontinent. I sin selvbiografi, X-Ray, nævner Davies, at han blev inspireret til at skrive denne sang, efter at han på en tidlig morgenspadseretur havde hørt de lokale fiskere synge: "Jeg kan huske, at jeg stod op, gik til stranden og så alle disse fiskere komme gående. Først kunne jeg kun høre en sangen, men gradvis kom sangen nærmere, og jeg kunne se fiskerne bære deres net frem. Da vi kom til Australien, skrev jeg flere sange, og specielt skrev jeg også denne her." Musikhistorikeren Jonathan Bellman hævder, at denne sang havde "meget stor indflydelse" på Davies' musikalske kolleger: "Og selv om der har været gjort meget ud af The Beatles' "Norwegian Wood", fordi det var den første popsang, der anvendte sitar, udkom den først et pænt stykke tid efter The Kinks' klart indisk-inspirerede 'See My Friends'." Pete Townshend fra The Who var specielt påvirket af sangen: "'See My Friends' var næste gang, hvor han fik mig til at lytte godt efter og tænke: 'Gud, han har gjort det igen. Han har fundet på noget nyt.' Det var den første fornuftige brug af en bordun – langt bedre end noget af det, The Beatles lavede, og meget før. Det var et vestligt lydbillede mere end et østligt, men med en tydelig, berettiget østlig indflydelse, der har rod i europæisk folkemusik." I en ofte citeret udtalelse fra Barry Fantoni, kendis fra 1960'erne og ven med The Kinks, The Beatles og The Who, genkalder han, hvordan sangen også fik betydning for The Beatles: "Jeg husker den ganske tydeligt og synes stadig, den er en helt speciel popsang. Jeg var sammen med The Beatles den aften, hvor de faktisk sad og lyttede til den på grammofon og sagde: 'Ved I hvad, den her guitar lyder som en sitar. Sådan en må vi også have.'" Sangens markante brud med popmusikkens konventioner vandt ikke genklang hos det amerikanske publikum. Således opnåede sangen en placering som nummer 11 i Storbritannien, men blot nummer 111 i USA.Indspilningen af gruppens næste projekt, Kinda Kinks, begyndte umiddelbart efter gruppens hjemkomst fra Asien-turneen. Albummet, på hvilket ti ud af de tolv numre var nyskrevne, var færdigt og udgivet på blot to uger. Ifølge Ray Davies var gruppen ikke helt tilfreds med miksningen, men pres fra pladeselskabet betød, at der ikke var tid til at fjerne de sidste fejl. Davies udtrykte senere sin utilfredshed med produktionen, idet han udtalte, at "der skulle have været taget lidt mere omhu med den. Jeg mener, at [producer] Shel Talmy gik for vidt i sine bestræbelser på at holde fast i de grove kanter. Nogle af dobbeltsporingerne på pladen er direkte rædselsfulde. Der var bedre sange på den end på det første album, men det blev ikke gennemført ordentligt. Det blev ganske enkelt presset alt for hurtigt igennem."Et markant stilskift blev klart i slutningen af 1965 med udsendelsen af singler som "A Well Respected Man" og "Dedicated Follower of Fashion" sammen med gruppens tredje album The Kink Kontroversy, hvorpå studiemusikeren Nicky Hopkins for første gang spillede keyboards med The Kinks. Disse indspilninger viste udviklingen i Ray Davies' sangskrivning fra hård rock til udpræget socialt kommenterende sange, der havde et fint øje for typiske persontyper, tilsat en umiskendelig engelsk tradition. Den satiriske single "Sunny Afternoon" var det største britiske hit i sommeren 1966, hvor det stødte The Beatles' "Paperback Writer" fra hitlistens førsteplads. Forud for udgivelsen af The Kink Kontroversy var Ray Davies ude for et nervøst og fysisk sammenbrud forårsaget af det tætpressede koncertprogram, presset for at skrive sange samt juridiske besværligheder. I sin månedlange rekonvalescensperiode skrev han adskillige nye sange og funderede over gruppens fremtidige retning. I samme periode var Quaife involveret i en bilulykke, og efter at have kommet sig oven på det besluttede han sig for at forlade gruppen i en stor del af 1966. Bassisten John Dalton udfyldte hullet, indtil Quaife vendte tilbage mod slutningen af året."Sunny Afternoon" var en prøve på gruppens følgende album, Face to Face, der viste Davies' efterhånden klarere evne til at skabe pæne, men samtidig bidende fortællende sange om hverdagens mennesker og deres liv. Hopkins var igen med til indspilningerne, hvor han bidrog med forskellige keyboards som klaver og cembalo. Han var ligeledes med til at indspille gruppens to næste album og medvirkede på et antal gruppens live-indspilninger for BBC, inden han kom med i The Jeff Beck Group i 1968. Face to Face udkom i Storbritannien i oktober 1966, hvor den blev vel modtaget og opnåede en ottendeplads på hitlisten som bedste placering. Albummet udkom i USA i december samme år, hvor det blev udråbt som et muligt topalbum af Billboard-magasinet. Trods dette opnåede det kun beskeden succes med en 135. plads som bedste placering – et tegn på gruppens dalende popularitet på det amerikanske marked. The Kinks' næste single kom i form af en social kommentar med sangen "Dead End Street". Singlen blev udsendt i november 1966 og blev endnu engang et topti-hit for gruppen, men nåede blot op som nummer 73 i USA. Melody Makers anmelder Bob Dawbarn hyldede Ray Davies' evne til at lave en sang med "en fantastisk tekst og strålende melodi ... kombineret med glimrende produktion", og musikforskeren Johnny Rogan beskrev sangen som "et drama omkring køkkenvasken uden dramatisk indhold – en statisk forestilling om arbejderklassens stoicisme." En af gruppens første reklamevideoer blev lavet til denne sang. Videoen blev filmet på Little Green Street, et smalt stræde i det nordlige London fra det 19. århundrede, en sidegade til Highgate Road i Kentish Town.
The Kinks' næste single, "Waterloo Sunset", blev udsendt i maj 1967. I teksten beskrives to elskende, der går over en bro, mens en melankolsk tilskuer reflekterer over parret, Themsen og Waterloo Station. Rygtet ville vide, at sangen var inspireret af et kærlighedsforhold mellem to af den tids kendisser, skuespillerne Julie Christie og Terence Stamp. I sin selvbiografi benægter Ray Davies dette, og i et interview fra 2008 udtalte han, at "det var en fantasi om min søster, der rejste væk med sin kæreste til en ny verden, og de var på vej til at emigrere og bosætte sig i et andet land." Trods sit ret komplekse arrangement tog indspilningen af sangen ikke mere end ti timer. Dave Davies kommenterede senere således på indspilningen: "Vi brugte en del tid på prøve at finde en anderledes guitarlyd, som kunne give pladen en mere unik lyd. Vi endte med at bruge ekko skabt med forsinket afspilning af båndet, hvilket lød nyt, fordi ingen havde gjort sådan siden 1950'erne. Jeg kan huske, at Steve Marriott fra The Small Faces opsøgte mig og spurgte, hvordan vi havde lavet den lyd. Vi var næsten helt stilskabende et stykke tid. Denne single var en af The Kinks' allerstørste hits i Storbritannien og blev nummer to på Melody Makers liste. I eftertiden blev den en af gruppens mest populære og bedst kendte sange. Popmusikjournalisten Robert Christgau kaldte den "den smukkeste sang på det engelske sprog", og Stephen Erlewine fra Allmusic betegnede den som "sandsynligvis den smukkeste sang fra rock and roll-perioden."
Sangene på albummet Something Else by the Kinks fra 1967 videreudviklede den stil, der var påbegyndt på Face to Face, så der i mere tydelig grad kan findes påvirkning fra engelsk music hall i gruppens musik. Dave Davies var forsanger på "Death of a Clown", der blev et britisk hit, da den blev udsendt som single i hans eget navn, men sangen var også med på dette album og var skrevet af brødrene Davies i fællesskab. Samlet set var salget af albummet imidlertid skuffende, og det fik The Kinks til i en fart at udsende "Autumn Almanac" som single i begyndelsen af oktober. Dette nummer med bagsiden "Mister Pleasant" blev en ny top-5-succes for gruppen. Andy Miller peger på, at trods singlens succes markerer den alligevel et vendepunkt i gruppens karriere, idet det blev deres sidste single i top-10 i tre år: "Set i bakspejlet markerer "Autumn Almanac" det første tegn på problemer for The Kinks. Denne storslåede single, et af britisk tresserpops store numre, blev i samtiden bredt betegnet som for meget lig tidligere sange af Davies." Nick Jones i Melody Maker spurgte: "Er det ikke ved at være tid for, at Ray stopper med at skrive om de grå forstæder og deres daglige, triste gøremål? ... Ray arbejder efter et skema, ikke ud fra følelser, og det er ved at blive ret kedeligt." Discjockeyen Mike Ahern "en gang bras". Dave Davies' anden single, "Susannah's Still Alive", udkom i Storbritannien i november 1967 og solgte beskedne 59.000 eksemplarer, hvilket ikke var nok til at bringe den i top-10. Miller nævner, at "ved nytårstid var The Kinks hastigt på vej til at blive umoderne."I begyndelsen af 1968 stoppede gruppen stort set med turneerne for i stedet at koncentrere sig om studiearbejdet. Det fik som konsekvens, at da gruppen ikke var der til at gøre reklame for det nye materiale, fik de udsendte plader ikke særlig megen succes. The Kinks' næste single, "Wonderboy", udsendt i foråret 1968, nåede ikke højere end nummer 36 og var den første single siden de allerførste kopinumre, der ikke nåede i top-20 i Storbritannien. Trods dette var nummeret et af John Lennons favoritter. Ray Davies sagde: "En eller anden havde set John Lennon i en klub, hvor han igen og igen bad discjockeyen spille 'Wonder Boy' [sic]". Gruppens egen mening om nummeret var ikke så høj – Pete Quaife sagde senere: "[Jeg] hadede det ... det var forfærdeligt." I lyset af The Kinks' dalende popularitet fortsatte Davies med at dyrke sin egen helt originale sangskriverstil, hvor han på den måde gjorde oprør mod de kraftige forlangender af, at han skulle fortsætte med at lave salgsmæssige hits, og gruppen fortsatte med at tilbringe lang tid i studiet, hvor de efterhånden brugte tiden på det projekt, som efterhånden var ved at vise sig fra Davies, og som gik under navnet Village Green. I et forsøg på at genvinde gruppens kommercielle position bookede The Kinks' managere dem til en månedlang turné i april for at trække dem ud af studiet. Koncerterne fandt primært sted i klubber og kabareter med Peter Framptons gruppe The Herd som hovedattraktion. "Basalt set kom teenybopperne ikke for at se kedelige gamle The Kinks, som ind imellem må finde sig i tilråb som "We want the Herd!" under deres kortvarige optrædener," skriver Andy Miller. Turneen blev anstrengende og stressende – Pete Quaife erindrede det sådan: "Det var pligt, kedeligt og enkelt ... Vi spillede bare tyve minutter, men det var lige ved at gøre mig vanvittig at stå der på scenen og spille de samme tre toner igen og igen." I slutningen af juni udsendte The Kinks singlen "Days", der gav dem et kortvarigt, mindre comeback. "Jeg kan huske, at jeg spillede det, da jeg var i Fortis Green, første gang jeg havde nummeret på bånd," sagde Ray Davies, "Jeg spillede det for Brian, som havde været vores roadie, og hans kone og to døtre. De græd, da den var færdig. Virkelig skønt – som at tage til Waterloo og opleve solnedgangen ... Det er lige som at at sige farvel til en eller anden og så bagefter sidde til bage med fornemmelsen af angst for, at man er helt alene." "Days" blev nummer 12 i Storbritannien og kom i top-20 i flere andre lande, men kom slet ikke på hitlisten i USA.Ideen om Village Green udkrystalliserede sig i gruppens næste album, The Kinks Are the Village Green Preservation Society, som blev udsendt i april 1968 i Storbritannien. Det bestod af en samling sange, der tematisk kan opfattes som vignetter fra engelske små og halvstore byer, og som var skrevet og indspillet op til to år inden udgivelsen. Den blev modtaget med næsten enstemmigt positive anmeldelser af rockkritikerne i Storbritannien og USA, men solgte ikke særlig godt. En af faktorerne for albummets manglende kommercielle succes var fraværet af en populær single. "Days" var ikke med på albummet, og nummeret "Startstruck" blev udsendt som single i Nordamerika og Europa (ikke Storbritanien), men solgte ikke særlig godt. Trods albummets manglende kommercielle succes blev Village Green (som den for nemheds skyld ofte blev benævnt) taget til sig af den nye undergrundsrockpresse, da den udkom i januar 1969 i USA, hvor The Kinks efterhånden blev opfattet som en kultgruppe. I avisen The Village Voice skrev den nyansatte Robert Christgau, at det var "årets hidtil bedste album". Undergrundsavisen Fusion i Boston trykkede en anmeldelse, hvori det hed: "The Kinks fortsætter trods alle odds, dårlig presse og den skæbne, de har opnået, at køre på ... Deres vedholdenhed er ophøjet, deres dyder er stoiske. The Kinks lever videre for evigt, nu blot i moderne forklædning. Albummet undgik dog ikke helt negativ kritik. I studenteravisen California Tech kommenterede en skribent, at det var "schmaltz rock ... uden fantasi, dårligt arrangeret og en ringe kopi af The Beatles." Skønt albummet kun solgte et anslået antal på omkring 100.000 kopier på verdensplan ved den oprindelige udgivelse, er det senere gået hen og blevet et af The Kinks' bedst sælgende, originale album, og det er fortsat populært. I 2004 blev det genudgivet i et "deluxe"-bokssæt med tre cd'er, og et af numrene, "Picture Book", blev brugt i en populær tv-reklameserie fra Hewlett-Packard, hvilket hjalp med til øge salget af albumsættet.
I begyndelsen af 1969 fortalte Quaife resten af gruppen, at han ville forlade den. De andre medlemmer tog ikke dette alvorligt, før de i New Musical Express 4. april kunne læse om Quaifes nye gruppe, Maple Oak, som han havde dannet uden at omtale det for resten af The Kinks. Ray Davies bad ham indtrængende om at komme tilbage til gruppen til indspilningerne af den kommende album, men Quaife afslog det. I stedet for ringede Davies straks John Dalton op, som tidligere havde været vikar for Quaife, og denne indvilligede i at stille op. Dalton var herefter officielt medlem af gruppen frem til 1977, hvor albummet Sleepwalker blev udsendt.I april 1969 tog Ray Davies til Los Angeles, Californien, for at medvirke til at få ophævet forbuddet mod at spille i USA opstillet af American Federation of Musicians. Det lykkedes og åbnede for, at gruppen igen kunne komme til at spille i Amerika. Gruppens managere arrangerede i hast en turné i Nordamerika, hvilket skulle hjælpe til at genetablere gruppens position på den amerikanske popscene. Inden de drog over Atlanten, indspillede The Kinks endnu et album, Arthur (Or the Decline and Fall of the British Empire). I lighed med de to forrige album havde Arthur rod i en karakteristisk britisk digtning og musikalske elementer. Albummet blev en begrænset kommerciel succes, men blev godt modtaget af de amerikanske anmeldere. Det var tænkt som musikken til et tænkt, men aldrig realiseret tv-drama, og meget på albummet drejede sig om oplevelser fra brødrene Davies' barndom. Det handlede blandt andet om deres søster Rose, der var udvandret til Australien i begyndelsen af 1960'erne med sin mand Arthur Anning, der lagde navn til albummet, samt om opvæksten i London under anden verdenskrig. The Kinks tog af sted på deres USA-turné i oktober 1969. Turneen var overordnet set en fiasko, hvor gruppen kæmpede for at finde samarbejdsvillige koncertarrangører og interesseret publikum; mange af koncerterne blev rent faktisk aflyst. Gruppen havde dog held til at spille ved forskellige større undergrundsarrangementer på blandt andet Fillmore East i San Francisco og Whisky a Go Go i Hollywood.I begyndelsen af 1970 valgte gruppen at tage keyboardspilleren John Gosling med som fast mand. Tidligere havde primært enten Nicky Hopkins eller Ray Davies spillet på keyboards på The Kinks' indspilninger. I maj 1970 debuterede Gosling med gruppen på "Lola", der er beretningen om et forvirrende møde med en transvestit, og som nåede i top-10 i både Storbritannien og USA og var med til at bringe The Kinks tilbage i publikums bevidsthed. Teksten indeholdt ordet "Coca-Cola", hvilket betød, at BBC ikke ville spille nummeret for ikke at bryde deres politik med at undgå product placement. En del af sangen blev i al hast genindspillet af Ray Davies, så den stødende linje blev erstattet af det mere neutrale "cherry cola", selv om gruppen til koncerter fortsat brugte "Coca-Cola". Der eksisterer indspilninger med begge variationer. Det efterfølgende album, Lola Versus Powerman and the Moneygoround, Part One, blev udsendt i november 1970. Det blev både salgs- og anmeldermæssigt en succes og det bedstsælgende af gruppens album siden midten af 1960'erne. Efter denne succes tog gruppen i 1971 fat på at lave Percy, der var soundtrack til filmen af samme navn om en penistransplantering. Albummet, der for en stor dels vedkommende bestod af instrumentalnumre, fik ikke særligt gode anmeldelser. Gruppens amerikanske pladeselskab, Reprise, afviste at udsende albummet i USA, hvilket affødte en større diskussion, der endte med, at gruppen ophævede sit samarbejde med selskabet. Det passede med, at gruppens kontrakt med Reprise (samt i øvrigt med Pye i Storbritannien) udløb efter udsendelsen af Percy.
Inden årets udgang havde The Kinks underskrevet en ny pladekontrakt gældende for fem album med RCA Records, der gav gruppen en forskud i million-dollar-størrelsen, hvilket gjorde det muligt for dem at etablere deres eget pladestudie, Konk. Deres første album for RCA, Muswell Hillbillies, var fyldt med inspiration fra britisk music hall og traditionel amerikansk musik, herunder country og bluegrass. Den prises ofte som den sidste af gruppens store plader, skønt den ikke var så populær som sine forgængere. Den var opkaldt efter brødrene Davies' fødested i Muswell Hill og indeholder sange, der beskriver arbejderklassens liv og, igen, brødrene Davies' barndom. Muswell Hillbillies måtte, trods generelt gode anmeldelser og store forventninger, nøjes med en plads som nummer 48 som det bedste på Record World-listen og nummer 100 på Billboard-listen. Den blev fulgt op af dobbelt-lp'en Everybody's in Show-Biz i 1972, et album, der både indeholder studieoptagelser og koncertoptagelser, der blev optaget under et to-dages engagement i Carnegie Hall. Albummet indeholdt blandt andet balladen "Celluloid Heroes" og den caraibisk-inspirerede "Supersonic Rocket Ship", der skulle blive The Kinks' sidste single på den britiske top-20 i mere end et årti. "Celluloid Heroes" er bittersøde tanker om afdøde Hollywood-stjerner, som får sangeren til at erklære, at han ville ønske, at hans liv var lige som en film, "fordi lærredets helte aldrig føler smerte ... og lærredets helte dør aldrig rigtig." Albummet blev en moderat succes i USA, hvor det nåede en plads om nummer 47 på Record World og nummer 70 på Billboard. Albummet markerer overgangen fra gruppens tidlige 1970'er-rockmateriale til den teaterorienterede udgave, der kom til at blive dominerende i de næste fire år.
I 1973 kastede Ray Davies sig hovedkuls ud i en teaterorienteret stil, som begyndte med rockoperaen Preservation, en omsiggribende krønike om social revolution og en mere ambitiøs udvikling af grundholdningerne fra den tidligere Village Green Preservation Society. I forbindelse med Preservation-projektet var The Kinks' besætning udvidet med en horngruppe og kvindelige korsangere, hvilket reelt omformede gruppen til en slags teatertrup.I den periode havde Ray Davies ægteskabelige problemer, hvilket havde negativ indvirkning på gruppen. Disse problemer tog særligt fart, efter at hans kone Rita forlod ham sammen med deres børn i juni 1973. Ray Davies blev ramt af en slags depression, der kulminerede i et offentlig sammenbrud ved en koncert i juli på White City Stadion i London. Ifølge en anmeldelse af koncerten i Melody Maker skete der det, at "Davies bandede på scenen. Han stod på White City Stadion og udbrød, at han var 'F......[sic] træt af det hele. ... Han havde 'kvalme helt herop over det' ... og de der hørte det, rystede på hovederne." Bladet Sounds kunne fortælle, at Ray så "forgræmmet og syg ud", inden han kyssede Dave Davies "blidt på kinden og derpå lod sin bombe sprænge." Ray Davies brød efterfølgende sammen efter indtagelsen af en overdosis narkotika og blev i hast kørt på hospitalet. Dave Davies kommenterede senere i et interview om hændelsen:
Med Ray Davies i en tilsyneladende kritisk tilstand, blev der diskuteret en plan for at fortsætte gruppen med Dave Davies som frontfigur i værste tilfælde. Ray klarede sig imidlertid igennem og kom sig over sin sygdom samt sin depression, men gennem resten af den teaterprægede periode blev The Kinks' præstationer af varierende kvalitet, og deres allerede nedadgående popularitet faldt yderligere. John Dalton sagde senere, at da Davies "besluttede sig for at arbejde igen ... jeg tror ikke, han havde det fantastisk meget bedre, og han har været en anden person lige siden."Preservation Act 1 udkom mod slutningen af 1973 og fik generelt sløje anmeldelser, og efterfølgeren, Preservation Act 2, der udkom i maj 1974, gik det ligesådan. Act 1 var det første album, der var indspillet i Konk-studiet; fra dette tidspunkt blev så at sige alle studieindspilninger foretaget i dette studie med Ray Davies som producer. The Kinks påbegyndte en ambitiøs USA-turné mod slutningen af 1974, hvor de tilpassede Preservation-fortællingen til scenen. Musikvidenskabsmanden Eric Weisbard udtalte om dette: "[Ray] Davies udvidede The Kinks til en landevejstrup bestående af omkring et dusin skuespillere, sangere og hornspillere i kostumer. ... Preservation-koncerterne viste sig at være mere sammenhængende og tæt end på pladen samt morsommere."Davies begyndte snart på et nyt projekt for Granada Television, en musical med titlen Starmaker. Efter udsendelsen på tv med Ray Davies selv i hovedrollen og resten af The Kinks som såvel opbakningsgruppe som supplerende skuespillere drejede projektet sig efterhånden og blev til et konceptalbum, The Kinks Present a Soap Opera, som udkom i maj 1975. I projektet fantaserede Ray Davies om, hvad der ville ske, hvis en rockstjerne byttede liv med en "normal Norman" og tog et 9-til-5-job. I august 1975 indspillede The Kinks det sidste af deres teaterprægede album, Schoolboys in Disgrace, der var en baggrundshistorie om figuren Mr. Flash fra Preservation. Albummet blev en begrænset succes og nåde pladsen som nummer 45 på Billboard-listen. Gruppen havde dermed opfyldt deres kontrakt med RCA og skrev nu kontrakt med Arista Records i 1976. På opfordring fra Aristas ledelse valgte gruppen nu at skære ned til en mere almindelig femmandsgruppe og blev derved genfødt som rockgruppe.
John Dalton forlod gruppen, inden de afsluttede indspilningerne af deres første album for Arista. Andy Pyle blev hentet ind for at medvirke til at gøre indspilningerne færdige samt medvirke på den efterfølgende turné. Sleepwalker, som udkom i 1977, kom til at blive et vendepunkt, hvor gruppen igen fik kommerciel succes, idet albummet nåede op til en 21. plads på Billboard-listen. Kort efter udsendelsen af denne plade samt indspilningen af opfølgeren Misfits valgte Andy Pyle og keyboardspilleren John Gosling at forlade gruppen for at arbejde sammen om et selvstændigt projekt. Dalton vendte tilbage for at spille på turneen, og det tidligere Pretty Things-medlem, keyboardspilleren Gordon John Edwards, kom med i gruppen. I maj 1978 udkom Misfits, The Kinks' andet Arista-album, der indeholdt "A Rock 'n' Roll Fantasy", som kom i top-40 i USA og var med til at sikre gruppen endnu en pladesucces. Dalton forlod gruppen endegyldigt efter afslutningen af deres britiske turné, og Gordon John Edwards gik snart samme vej. Den tidligere bassist i Argent, John Rodford, kom med i gruppen inden indspilningen af Low Budget, hvor Ray Davies spillede keyboards. Til den efterfølgende turné hentede man Ian Gibbons, og han blev snart fast medlem af gruppen. Trods disse forskellige personudskiftninger fortsatte gruppens popularitet at stige, både på plade- og koncertfronten. 
Fra slutningen af 1970'erne valgte flere og flere yngre grupper at kopiere nogle af The Kinks' ældre numre. Heavy metal-gruppen Van Halen fik et mindre hit med en kopiversion af "You Really Got Me", som kom i top-40, mens det tilhørende album, Van Halen, hvor nummeret også var på, nåede en 19. plads på Billboard-listen. Andre eksempler var The Jam med "David Watts", The Pretenders med "Stop Your Sobbing" og "I Go to Sleep" og The Knack med "The Hard Way". Alle disse kopinumre var med til at give interesse for The Kinks selv og deres nye udgivelser. Low Budget fra 1979 viste The Kinks tilbage til den hårde rock fra begyndelsen af deres karriere og blev deres blot andet album, der solgte til guldplade og blev deres bedst sælgende originale album i USA, hvor den nåede 11. pladsen. I 1980 udkom gruppens tredje livealbum, One for the Road, sammen med en video af samme navn, og den var med til yderligere at give succes på koncertfronten, en succes, der holdt ved til 1983. Dave Davies drog ligeledes fordel af gruppens genfundne kommercielle succes ved at udleve sine årelange ambitioner om at lave et soloalbum. Det første med titlen Dave Davies udkom i 1980 og blev kendt ved sit pladenummer AFL 1-3603 på grund af pladeomslaget, der viste Dave Davies i læderjakke med en enorm stregkode som ansigt, hvor navnet stod lige ovenover, mens pladenummeret stod nedenunder, på hans hals. Han lavede endnu et soloalbum det følgende år med titlen Glamour; det var ikke så stor en succes.The Kinks' næste album, Give the People What They Want, udkom mod årets slutning i 1981 og blev næsten lige så stort et hit som Misfits, idet det nåede 15. pladsen i USA. Også dette album solgte til guldplade og indeholdt det britiske singlehit "Better Things" samt mainstream-rockhittet "Destroyer". Som et led i at reklamere for albummet tilbragte The Kinks slutningen af 1981 og det meste af 1982 med at turnere i en uendelighed, idet de spillede talløse udsolgte koncerter i Australien, Japan, England og Amerika. Turneen kulminerede med en optræden på US Festival i San Bernadino, Californien, foran 205.000 tilskuere. I foråret 1983 udkom singlen "Come Dancing", som blev deres største amerikanske hit siden "Tired of Waiting for You" og nåede 6. pladsen. Det blev også gruppens første britiske top-20-hit siden 1972 og nåede her 12. pladsen. Det tilhørende album, State of Confusion, blev ligeledes et stort hit og nåede op som nummer 12 i USA, men formåede i lighed med gruppens øvrige album siden 1967 ikke at komme på den britiske albumhitliste. Et andet singleudspil fra albummet, "Don't Forget to Dance", nåede top-30 i USA og en beskeden placering på den britisk hitliste.
The Kinks' anden popularitetsmæssige højdepunkt holdt sig med State of Confusion, men derefter begyndte succesen at dale, en tendens der også gjorde sig gældende for deres britiske samtidige rocknavne som The Rolling Stones og The Who på samme tid. I anden halvdel af 1983 påbegyndte Ray Davies et ambitiøst filmprojekt for sig selv med titlen Return to Waterloo om en London-pendler, der dagdrømmer om, at han er seriemorder. Projektet resulterede dels i et musikalbum, dels i en timelang film, som blandt andet havde Tim Roth i sin første større filmrolle. Det intense arbejde med at skrive, instruere og indspille dette materiale skabte spændinger mellem brødrene Davies. Et stormfuldt forhold mellem Ray Davies og Chrissie Hynde gjorde ikke tingene bedre. Den gamle strid mellem Dave Davies og Mick Avory blussede på den tid op igen og kom til at betyde, at Davies nægtede at samarbejde med Avory. I stedet forlangte han, at Avory blev erstattet af den tidligere Argent-trommeslager Bob Henrit. Dave Davies fik sin vilje, men Ray Davies var stadig på god fod med Avory og tilbød ham at blive leder af Konk-studiet. Avory tog imod dette tilbud og fortsatte som producer og lejlighedsvis som musiker på senere Kinks-album.Mellem færdiggørelsen af Return to Waterloo og Avorys afgang var gruppen begyndt på arbejdet med Word of Mouth, deres sidste album hos Arista, udsendt i november 1984. Som følge heraf medvirker Avory på tre af numrene, mens Henrit og en trommemaskine klarer de øvrige numre. Mange af sangene på dette album fandtes også på Ray Davies' Return to Waterloo-soundtrackalbum. Albummets første nummer, "Do It Again", blev udsendt på single i april 1985 og nåede 41. pladsen i USA; det blev sidste gang gruppen fik et nummer på Billboard Hot 100.På samme tid, som dette album blev udsendt, udkom der hele tre bøger om The Kinks. The Kinks: The Official Biography af Jon Savage var i stor udstrækning baseret på interview med gruppens medlemmer. Ray Davies havde endda hjulpet Savage og hans agent med at formulere kontrakten. Trods dette forsøgte Davies tre gange kort inden dens udgivelsedato at stoppe bogen. The Observer kunne fortælle, at der "først var indvendinger mod teksten på trods af, at sangeren tidligere havde godkendt den. ... Så kom der en trussel om fogedforbud ... på grund af indvendinger mod nogle fotoer. Så kom der et besynderligt krav [om] £50.000 for tilladelse til at citere nogle sangtekster." Truslerne blev trukket tilbage, og udgivelsen kunne gennemføres. Kort efter denne bog udkom også The Kinks Kronikles af rockkritikeren John Mendelsohn, som havde indsamlet og skrevet noter til et opsamlingsalbum af samme navn udgivet i 1972. Endelig udkom The Kinks — The Sound And The Fury (The Kinks — A Mental Institution i USA), skrevet af Johnny Rogan.
I begyndelsen af 1986 underskrev gruppen en kontrakt med MCA Records i USA og London Records i Storbritannien. Deres første album for de nye selskaber var Think Visual, som udkom senere samme år og blev en moderat succes med en bedste placering som nummer 81 på Billboard albumhitlisten. Sange som balladen "Lost and Found" og "Working at the Factory" handlede om arbejdernes liv ved samlebåndet, mens titelnummeret var et angreb den selv samme MTV-videokultur, som gruppen selv havde haft gavn af tidligere i årtiet. The Kinks fulgte Think Visual op med udgivelsen af et nyt livealbum, The Road, der var en beskeden succes hos såvel kritikere som publikum. I 1989 udsendte gruppen albummet UK Jive, der var en kommerciel fiasko og kun opnåede en enkelt uge på hitlisten på en beskeden 122. plads. Derpå opsagde MCA kontrakten med gruppen, hvilket satte The Kinks i den usædvanlige situation, at de for første gang i 25 år havde problemer med at få udgivet plader. På den tid forlod gruppens keyboardspiller gennem lang tid, Ian Gibbons, gruppen, og han blev erstattet af Mark Haley.I 1990, som var første år, hvor de havde muligheden, blev The Kinks optaget i Rock and Roll Hall of Fame. Mick Avory og Pete Quaife var til stede ved ceremonien. Optagelsen formåede imidlertid ikke at genoplive The Kinks' karriere, der var ved at gå i stå. Et opsamlingsalbum fra MCA-tiden blev udsendt under titlen Lost & Found (1986-1989) blev produceret i 1991, primært for at opfylde kontraktmæssige forpligtelser og markerede samtidig et officielt farvel fra gruppen til dette selskab. Gruppen skrev nu en kontrakt med Columbia Records og udgave en ep med fem sange under titlen Did Ya i 1991, men skønt den indeholdt en ny studieindspilning af gruppens store hit fra 1968, "Days", lykkedes det ikke at få succes med den.The Kinks var nu blevet en gruppe med fire medlemmer, da de indspillede det første album for Columbia, Phobia, i 1993. Haley forlod gruppen efter en udsolgt koncert i Royal Albert Hall i London, hvorpå Gibbons vendte tilbage og var med gruppen på en USA-turné. Phobia opnåede kun én uge på Billboard på en ydmyg 166. plads; som det var blevet reglen for gruppen på den tid, gjorde albummet ikke indtryk i Storbritannien. En single fra albummet, "Only a Dream", kom akkurat ikke på den britiske hitliste. Et andet nummer, "Scattered", blev annonceret til at udkomme på single og blev fulgt om af tv- og radioreklamer, men kunne ikke fås i butikkerne – adskillige måneder senere kom der et lille antal, som blev købt af samlere. Columbia opsagde kontrakten med The Kinks i 1994. Samme år udsendte gruppen første version af albummet To the Bone på deres eget selskab Konk i Storbritannien. Dette akustiske livealbum blev dels indspillet på en meget succesfuld turné i Storbritannien i 1993-94, dels live i Konk-studiet for et lille, specielt inviteret publikum. To år senere udsendte gruppen en ny og forbedret dobbelt-cd i USA under samme navn, og her fandtes også to nye studienumre, "Animal" og "To the Bone". Dette album indeholdt grundlæggende en række nye udgaver af gamle Kinks-hits. Albummet fik udmærket presseomtale, men opnåede ikke hitlisteplaceringer i hverken USA eller Storbritannien.Gruppens rygte blev betydeligt bedre i midten af 1990'erne, først og fremmest på grund af det nye "britpop"-boom. Flere af denne periodes mest fremtrædende navne nævnte The Kinks blandt deres store inspirationskilder. Blurs frontfigur Damon Albarn og Oasis' centrale sangskriver Noel Gallagher beskrev begge, hvordan The Kinks havde haft betydning for deres sangskrivning samt deres musikalske udvikling. Gallagher udnævnte The Kinks til den femtebedste gruppe til alle tider. Trods hyldest som denne fortsatte gruppens kommercielle stjerne med at falde. De fik efterhånden mindre at lave, og gruppens to frontfigurer, Ray og Dave Davies, begyndte i højere grad at følge personlige interesser. Hver af dem udgav en selvbiografi; Rays X-Ray udkom i begyndelsen af 1995, mens Dave fulgte efter med Kink året efter. The Kinks optrådte offentligt for sidste gang om sommeren 1996, og gruppen samledes for hvad der skulle vise at blive sidste gang ved Dave Davies' 50-årsfødselsdagfest. Musikhistorikeren Doug Hinman skriver herom: "Symbolikken i denne begivenhed var umulig ikke at få øje på. Festen blev afholdt på det sted, hvor brødrene for allerførste gang vist sig frem offentligt, på pubben Clissold Arms, næsten over for deres barndomshjem i Fortis Green i Nordlondon."
Efter opløsningen fokuserede gruppens medlemmer på forskellige soloprojekter, og Ray og Dave udsendte hver sit studiealbum. Der har cirkuleret rygter om en mulig genforening (heriblandt en forfejlet studiegenforening af gruppens originale medlemmer i 1999), men hverken Ray eller Dave Davies udviste større interesse i at spille sammen igen. Nogle af de øvrige tidligere medlemmer, John Gosling, Mick Avory og John Dalton, var allerede i 1994 gået sammen og hoppet med på oldies-bølgen, hvor de med sangeren og guitaristen Dave Clarke havde dannet gruppen The Cast Off Kinks. Gosling og Dalton trak sig ud af dette i 2008 og blev erstattet af de andre tidligere Kinks-medlemmer, Jim Rodford og Ian Gibbins. Ray Davies, Pete Quaife og Bob Henrit har givet gæsteoptrædender med denne gruppe ved særlige Kinks-fanklubforsamlinger.
Ray Davies udsendte albummet Storyteller i 1998 sammen med bogen X-Ray. Det var oprindeligt skrevet to år før som et show i kabaretstil med hyldest til den gamle gruppe og hans bror, som han ikke længere havde forbindelse med. Det amerikanske tv-netværk, VH1, så et tv-potentiale i hans musk/dialog/minde-format og lavede en række tilsvarende projekter med etablerede rocknavne under titlen VH1 Storytellers startende med Ray Davies. Dave Davies talte i pæne vendinger i begyndelsen af 2003 om en genforening af gruppen, og da 40-årsdagen for gruppens gennembrud nærmede sig, udtrykte begge Davies-brødrene interesse for igen at arbejde sammen. Imidlertid faldt håbet om en sådan genforening væk, da Dave Davies i juni 2004 blev ramt af et slagtilfælde på vej ud af en elevator, hvorefter han i en periode var ude af stand til at tale og spille guitar. Efter at Dave havde kommet sig igen, blev The Kinks optaget i UK Music Hall of Fame i november 2005, hvor alle de fire originale medlemmer mødte op. Den tilhørende pris blev præsenteret af gruppens årelange beundrer og ven med Ray Davies, The Whos guitarist og sangskriver Pete Townshend. Hæderen var med til at sætte gang i salget for gruppen igen; i august 2007 nåede The Ultimate Collection, som var udgivet i 2002, igen på hitlisten og nåede en 32. plads på den generelle britiske liste samt førstepladsen på den britiske indie-hitliste.I december 2007 bragte bladet Record Collector et interview med Ray Davies, hvor han sagde: "Jeg talte med Quaife for omkring en måned siden, og han vil frygtelig gerne lave en ny plade med mig. Jeg tror, at Dave er ved at have det bedre, og Mick spiller stadig. Det ville være mægtig fint at samles igen bare for at se, hvilke musikalske ideer, vi kunne få, og hvordan det så ville gå." Daily Mail fortolkede efterfølgende disse udtalelser som en erklæring om, at en genforening af gruppens originale besætning var umiddelbart forestående. Dave Davies afviste dog hurtigt tanken om en genforening. Han fortalte en journalist, at "det ville være som en dårlig genindspilning af Night of the Living Dead" og tilføjede: "Ray har lavet karaoke-Kinks shows siden 1996."
I et interview med BBC Radio 4 i september 2008 sagde Ray Davies om en mulig genforening: "Der er et ønske om at gøre det", men at han ikke ville være med, hvis det skulle være et nostalginummer: "Det, der skulle til få mig et at sige klart 'ja' eller 'nej', var om vi skulle lave nye sange eller ej." Han tilføjede, at den største hindring for gruppens genforening var hans brors tilstand efter sit slagtilfælde. To måneder senere fortalte han til BBC, at gruppen var begyndt at skrive nyt materiale til en mulig genforening, men han afslørede ikke her, hvilke medlemmer der var tale om. I et interview, der gik i luften december samme år på den amerikanske tv-kanal, Biography Channel, talte Ray Davies igen om mulighederne for at genforenes med sin bror: "Jeg foreslog ham at lave nogle småshows for at se, hvor godt han kan spille. Hvis vi skal spille sammen igen, kan vi ikke direkte tage på landevejen for store reklametrommer. ... Men hvis Dave har det godt med det, og der er ordentligt nyt materiale, som vi kan skrive, vil det ske."I juni 2009 fortalte Ray Davies til The Independent, at selv om en fuldstændig genforening var usandsynlig, så "vil jeg fortsætte med at spille med nogle af de gamle gruppemedlemmer som Mick Avory indimellem. Med Dave er meget af det psykologisk. Jeg vil hjælpe ham ind og bruge pisk og gulerod, og når tiden er inde, vil jeg nok endda råbe ad ham igen." Da han blev spurgt om mulighederne for en genforening det år, sagde Avory: "En genforening vil ikke være mulig med de oprindelige medlemmer, i første omgang på grund af dårligt helbred. Men det kunne være en mulighed med The Kast Off Kinks plus Ray. Uanset hvad vil Ray indspille nyt materiale. Vi har også nogle gamle numre liggende fra 80'erne."  I marts 2010 fortalte Avory, at gruppen planlagde at udsende et nyt album med uudgivet og nyt materiale. Han sagde, at de havde "otte numre" klar til et nyt album, men at brødrene Davies var nødt til at forlige sig, inden projektet kunne fortsætte. Det er dog endnu usikkert, hvem der har været med i dette projekt ud over Ray Davies og Mick Avory.
Quaife, der havde været i dialyse på grund af nyresvigt gennem mere end ti år, døde 23. juni 2010 i en alder af 66 år. To dage efter bassistens død lagde Dave Davies en udtalelse op på sit message board, hvor han udtrykte sin dybe sorg over, at hans gamle kammerat fra gruppen var gået bort, og tilføjede, at Quaife "aldrig rigtig havde fået anerkendelse som fortjent for sit bidrag og sin medvirken [hos The Kinks]." Ray Davies dedikerede sin optræden på Glastonbury Festival 27. juni samme år til Quaife og spillede flere numre fra perioden, hvor Quaife var med i The Kinks som en hyldest til ham. Davies fortalte publikum: "Jeg ville ikke stå her, hvis det ikke var for ham."I uafhængige interviews i begyndelsen af 2011 talte begge Davies-brødre pænt om en mulig genforening. Dave Davies udtalte: "Der er ikke noget i kikkerten endnu, men ... lad os se. Det er muligt." Begge har sagt, at genforeningen er afhængig af den andens vilje. Ifølge Ray skulle brødrene mødes i april for at diskutere fremtidsplaner.I 2012 er der stadig ikke noget nyt om en genforening, og Ray Davies fortsætter med at turnere i eget navn. Et bokssæt med liveoptagelser med gamle numre med The Kinks er annonceret til udgivelse i august 2012 med titlen The Kinks at the BBC.
The Kinks anerkendes som et af de vigtigste og mest indflydelsesrige rocknavne fra 1960'erne. Stephen Erlewine har kaldt The Kinks "en af de mest indflydelsesrige grupper i den britiske invasion", og på Rock and Roll Hall of Fames hjemmeside hedder det om gruppen, at "Ray Davies er ubestrideligt en af rockens mest kultiverede, vittige og indsigtsfulde sangskrivere." Blandt de kunstnere, der er påvirket af The Kinks, kan nævnes punkrockgrupper som The Ramones, The Clash og The Jam, new wave- og heavy metalgrupper som The Pretenders og Van Halen, samt britpopgrupper som Blur, Oasis og Pulp. Pete Townshend, guitarist i The Kinks' kolleger fra samme periode, The Who, var til dels påvirket af gruppens lydunivers: "The Kinks var ... ærkeengelske. Jeg har altid forestillet mig, at Ray Davies en dag vil blive hædret som digter. Han opfandt en ny slags digtning og en ny sprogbrug til poppen som påvirkede mig fra den aller-, allerførste dag." Joe Savage skrev, at The Kinks også havde indflydelse på de sene 1960'eres amerikanske psykedeliske grupper "som The Doors, Love og Jefferson Airplane." Musikforskeren Joe Harrington har beskrevet The Kinks' betydning for udviklingen af den hårde rock og heavy metal således: "'You Really Got Me', 'All Day and All of the Night' og 'I Need You' var forløbere for hele tre-akkord-genren ... The Kinks gjorde meget for, at rock'n'roll (Jerry Lee Lewis) drejede sig over mod rock (Led Zeppelin, Black Sabbath, The Stooges)."
The Kinks fik i alt fem singler på top-10 på den amerikanske Billboard-hitliste. Ni af deres album kom i top-40. I Storbritannien havde gruppen sytten singler i top-20 og fem album i top-10. Den amerikanske RIAA har tildelt gruppen fire af gruppens album guldplade. Greatest Hits! fik den første guldplade for salget af 1 million eksemplarer 28. november 1968 – seks dage efter udsendelsen af The Kinks Are the Village Green Preservation Society, som ikke havde held til at komme på hitlisterne nogen steder. Den næste guldplade kom først i 1979 med Low Budget, som blev efterfulgt af livealbummet One for the Road fra det følgende år (guldpladen tildelt 8. december 1980). Give the People What They Want udsendt i 1981 fik guld 25. januar 1982 for et salg på 500.000 eksemplarer. ASCAP, der repræsenterer de uøvende kunstneres rettigheder i USA, tildelte The Kinks prisen for "En af de mest spillede sange i 1983" for deres hitsingle "Come Dancing".Gruppen modtog Ivor Novello-prisen for "enestående bidrag til britisk musik", og i 1990 blev de fire oprindelige medlemmer af The Kinks optaget i Rock and Roll Hall of Fame. Gruppen blev tilsvarende optaget i UK Music Hall of Fame i november 2005.
I begyndelsen af deres karriere holdt The Kinks sig inden for veletablerede genrer som R&B og blues, men de begyndte snart at eksperimentere rock af højere lydstyrke og med hård rock-lyd – med henvisning til deres pionérarbejde på dette område betegnes de ofte som de "oprindelige punkere". Dave Davies blev træt at den traditionelle "rene" guitarstil, der kendetegnede den tid; det er senere blevet velkendt, at han i sin søgen efter højere lydstyrke og en mere bidende lyd lavede en kile i højtalerkeglen på sin Elpico-guitarforstærker (kaldet "den lille grønne forstærker"): "Jeg var ved at blive rigtig frustreret [med fortærkerens lyd], og så sagde jeg: 'Jeg ved det! Jeg ordner dig!', og så tog jeg et Gilette-barberblad og skar ... [fra midten og til kanten af] keglen ... så den var helt flosset, men stadig sad fast, stadig var intakt. Så spillede jeg, og jeg syntes, at det lød fantastisk." Den skærende lyd fra forstærkeren blev derpå genskabt i studiet; Elpico'en blev forbundet med en større Vox AC30, og den lydeffekt, der kom ud af det, blev det markante element i The Kinks' første indspilninger – mest tydeligt på "You Really Got Me" og "All Day and All of the Night".Men gruppen forlod snart R&B og den hårde rock som deres kendemærke. Fra 1966 og frem blev The Kinks kendt for deres brug af traditionel engelsk musik og kultur i en periode, hvor mange andre britiske grupper forlod deres kulturarv til fordel for stilen fra amerikansk blues, R&B og pop. Ray Davies husker, at han på et bestemt tidspunkt i 1965 besluttede sig for at vende sig væk fra den amerikanske påvirkning og skrive mere introspektive og intelligente sange: "Jeg besluttede mig for i højere grad at bruge ord og sige ting. Så skrev jeg 'Well Respected Man'. Det var den første virkeligt ord-prægede sang, jeg skrev. ... [Jeg] holdt [også] op med at prøve at amerikanisere min accent." The Kinks' ønske om at holde sig mere til engelsk stil blev styrket af udelukkelsen fra at spille på det amerikanske marked, som de fik påført af American Federation of Musicians. Udelukkelsen afskar dem fra det amerikanske pladekøbende publikum, verdens største musikmarked, og tvang dem til at fokusere på Storbritannien og resten af Europa. The Kinks arbejdede på at forfine deres engelske lyd gennem resten af 1960'erne ved at tilføje music hall og engelsk folkemusik, og derved skabte de noget af den mest indflydelsesrige og vigtige musik i perioden.Med Everybody's in Show-Biz (1972) begyndte Ray Davies at udforske teaterprægede effekter til gruppens album; disse motiver blev for alvor slået fast med albummet Preservation Act 1 fra 1973 og fortsatte til og med Schoolboys in Disgrace fra 1976. The Kinks opnåede ikke nogen stor succes med disse konceptmæssige tiltag, og gruppen vendte tilbage til den mere traditionelle rock i sidste halvdel af 1970'erne. Sleepwalker (1977), som indvarslede fornyet kommerciel succes for gruppen, indeholdt en veletableret, relativt glat pladeproduktionsstil, som skulle blive normen for dem i de følgende år. Gruppen vendte tilbage til den hårde rock med Low Budget (1979) og fortsatte i den stil i resten af deres karriere.
I modsætning til flere af The Kinks' samtidige som fx The Beatles, hvis indspilninger er velbevarede, findes der stort set ingen studiedokumentation bevaret fra gruppens pladeindspilningshistorie i 1960'erne. Det vides, at Ray Davies skrev dagbog, men han har endnu ikke ladet offentligheden få lejlighed til at nærlæse dem. Pye Records har i modsætning til større pladeselskaber som EMI kun bevaret ganske få af The Kinks' prøveindspilninger og fraklip – størstedelen af dette materiale blev destrueret, smidt ud eller overspillet i midten af 1980'erne. Fra deres periode hos RCA og frem er der bevaret både dokumentation og bånd, mest fordi The Kinks fik frie hænder til den kreative proces, der kom til at foregå i deres eget Konk-studie, men som Doug Henman skriver: "Indtil og kun såfremt nogen får adgang til gemmerne i Konk-studiet, vil der stadig være store mangler i dokumentationen af The Kinks pladeindspilninger."
Jonathan Bellman (1998). The Exotic in Western Music. Boston: Northeastern University Press. ISBN 1-55553-319-1. 
Doug Hinman (2004). The Kinks: All Day and All of the Night. Milwaukee: Hal Leonard Corporation. ISBN 0-87930-765-X. 
Thomas Kitts (2007). Ray Davies: Not Like Everybody Else. London: Routledge. ISBN 0-415-97769-X. 
Neville Marten og Jeff Hudson (2007). The Kinks. London: Sanctuary Publishing. ISBN 1-86074-387-0. 
Andy Miller (2003). The Kinks are the Village Green Preservation Society. London: Continuum International Publishing Group. ISBN 0-8264-1498-2. 
Johnny Rogan (1998). The Complete Guide to the Music of The Kinks. London: Omnibus Press. ISBN 0-7119-6314-2. 
Jon Savage (1984). The Kinks: The Official Biography. London: Faber and Faber. ISBN 0-571-13379-7. 
Martin Strong (2006). The Essential Rock Discography. New York: Open City Books. ISBN 1-84195-860-3. 
Eric Weisbard (2004). This is Pop: In Search of the Elusive at Experience Music Project. Milwaukee: Harvard University Press. ISBN 0-674-01321-2. 

The Simpsons er en Emmy- og Peabody Award-vindende amerikansk animeret sitcom skabt af Matt Groening for tv-selskabet Fox. Det er en satirisk parodi på den amerikanske middelklasses livsstil, som den gengives af familien Simpson, bestående af Homer, Marge, Bart, Lisa og Maggie. Handlingen udspiller sig i den fiktive by Springfield, og showet gør grin med mange aspekter af menneskers vilkår, såvel som amerikansk kultur, samfundet generelt og endda tv selv.
Familien blev udtænkt af Groening kort tid før han skulle give et udkast til en serie af animerede kortfilm, der skulle laves i samarbejde med James L. Brooks. Han skitserede sin version af en dysfunktionel familie og opkaldte figurerne efter sine egne familiemedlemmer, omend han udskiftede sit eget navn med Bart. Kortfilmene blev en del af The Tracey Ullman Show den 19. april 1987. Efter tre sæsoner blev kortfilmene udvidet til et halvtimes prime time-show.
The Simpsons blev hurtigt et hit for Fox, og serien har vundet adskillige store priser. I 1998 kaldte Time Magazine The Simpsons århundredets bedste tv-serie. Den 14. januar 2000 blev showet hædret med en stjerne på Hollywood Walk of Fame. Serien er blevet produceret i flere år end nogen anden amerikansk sitcom eller tegnefilmsserie. Den har influeret på populærkulturen. Showets slagord er blevet benyttet i det virkelige liv, og det misfornøjede udbrud d'oh er blevet accepteret i den engelske ordbog. The Simpsons er fra slutningen af 1990'erne blevet beskrevet som en inspirationskilde til mange animerede sitcoms med voksent indhold.Siden seriens debut den 17. december 1989 er 590 afsnit blevet vist på amerikansk tv over 27 sæsoner. Den 20. marts 2006 blev showets kontrakt fornyet for en 19. sæson, der kom i æteren i 2007-2008. Finaleafsnittet i 18. sæson blev det 400. afsnit og tyveårsjubilæet for The Simpsons blev fejret i 2007. En spillefilm over serien, The Simpsons Movie, fik premiere den 27. juli 2007. I september 2010 startede sæson 22 på amerikansk tv, og d. 9/6 – 2011 på dansk tv.
Groening fik ideen til familien Simpson i forkontoret til James L. Brooks' kontor. Han var bedt om at komme med et udkast til en serie af animerede kortfilm og havde i sinde at præsentere sin tegneseriestribe Life in Hell. Da det gik op for ham, at han var nødt til at give afkald på udgivelsesrettighederne til sit livsværk, hvis Life in Hell skulle animeres, besluttede han sig for et alternativ. I al hast skitserede han sin version af en dysfunktionel familie og opkaldte figurerne efter sin egen familie. Bart blev tegnet efter Groenings ældste bror, Mark, men fik et nyt navn, et anagram for "brat" (dansk: ung lømmel).Den 19. april 1987 dukkede Simpsonfamilien for første gang op i animationsform som kortfilm på The Tracey Ullman Show med afsnittet "Good Night". Familien var groft og primitivt tegnet, fordi Groening havde indsendt basale skitser til tegnerne og troede, at de ville korrigere dem; i stedet tegnede de efter skitserne.I 1989 blev The Simpsons omdannet til et halvtimesshow for tv-selskabet Fox af en gruppe produktionsselskaber, bl.a. det der nu hedder Klasky Csupo. Grundet Fox's status som nystartet projekt opnåede James L. Brooks en usædvanlig kontraktmæssig betingelse, der sikrede, at selskabet ikke kunne blande sig i den kreative proces ved at uddele shownoter. Groening har udtalt, at hans mål med at skabe serien var at "tilbyde et alternativ til publikum og vise, at der findes noget andet derude end det mainstreams-skidt, der bliver præsenteret som den eneste mulighed." Det første afsnit i fuld længde var "Simpsons Roasting on an Open Fire" i stedet for det oprindelige valg, "Some Enchanced Evening". Den måtte animeres om, da kvaliteten ikke var god nok, og den blev senere vist som sidste afsnit i den første sæson.
The Simpsons var den første tv-serie på Fox, der fik et seertal i top 30. Showets succes fik Fox til at flytte sendetiden, så det kom i direkte konkurrence med The Cosby Show. Det skadede The Simpsons' seertal. Ullman lagde sag an, da hun hævdede, at hendes show var kilden til The Simpsons' succes og at hun skulle modtage en procentdel af indtjeningen. Ulman tabte sagen.Der opstod kontroverser, da Bart Simpson blev portrætteret som en rebel, der skabte problemer uden at blive stillet til ansvar. Forældregrupper og konservative følte, at Bart var et dårligt forbillede for børn. George H. W. Bush istemte: "Vi vil fortsætte med at forsøge at styrke den amerikanske familie. At gøre den mere lig the Waltons og mindre lig familien Simpson." T-shirts – en med Bart på og teksten "Underachiever ('And proud of it, man!')" (dansk: Døgenigt, og stolt af det, mand!) – og anden merchandise blev bandlyst på offentlige skoler i flere dele af USA. Men The Simpsons-merchandise tjente rigtig godt; i løbet af de første 14 måneder indtjentes $2 milliarder på verdensplan.
Groening, Brooks og Simon har været executive producers under hele forløbet og fungerer nu som en slags kreative konsulenter. En mere direkte involveret stilling på showet er show runneren, som er hovedforfatteren og står for alle aspekter af showets produktion for hele sæsonen. De bliver krediteret som executive producers i rulleteksterne og beholder ofte jobbet i flere sæsoner, selvom de normalt kun planlægger én sæson frem. Fra sæson 5 bliver show runneren vist først i rulleteksterne.
Med én undtagelse oplyser afsnittene kun om navnene på de skuespillere, der lægger stemmer til showet, og ikke hvilke figurer, de lægger stemme til. Både Fox og produktionsholdet ønskede at holde deres identiteter skjulte i de tidlige sæsoner og afholdt derfor de fleste stemmeoptagelser for lukkede døre, ligesom de nægtede at vise fotografier. Det blev afsløret i afsnittet "Old Money", hvilke roller skuespillerne havde, fordi producenterne følte, at skuespillerne skulle have anerkendelse for deres arbejde.Seks skuespillere udgør kernen af The Simpsons' rolleliste. Dan Castellaneta laver bl.a. stemmer for Homer Simpson, hans far Abraham Simpson og klovnen Krusty. Julie Kavner spiller Marge Simpson og hendes søstre Patty og Selma. Til tider, men sjældent, lægger hun også stemme til andre forbigående figurer. Hun er kendt for at nægte at tale offentligt med Marges stemme for at bevare sin figurs mystik. Nancy Cartwright (en kvinde) lægger stemme til Bart Simpson og andre børn på skolen. Yeardley Smith, Lisa Simpsons stemme, er den eneste af de seks hovedskuespillere, der kun lægger stemme til én tilbagevendende figur. De sidste to mandlige skuespillere, som ikke lægger stemme til medlemmer af familien Simpson, spiller størstedelen af byens indbyggere. Hank Azaria lægger stemme til jævnligt optrædende figurer såsom Moe, Chief Wiggum og Apu. Harry Shearer spiller Mr. Burns, Smithers, inspektør Skinner, Ned Flanders, Dr. Hibbert og mange andre.
Sammen med de ovenstående seks er Pamela Hayden, Tress MacNeille, Marcia Wallace, Maggie Roswell og Russi Taylor fastansatte skuespillere, som lægger stemmer til adskillige tilbagevendende figurer. Fra 1999 til 2002 blev Maggie Roswell's figurer spillet af Marcia Mitzman Gaven. Karl Wiedergott har haft en del optrædender i mindre roller, men lægger ikke stemme til nogen fast figur i showet. Tilbagevendende "specielle gæster" i seriens skuespillerstab omfatter Albert Brooks, Phil Hartman, Jon Lovitz, Jane Kaczmarek, Jan Hooks, Joe Mantegna, Glenn Close, Frank Welker og Kelsey Grammer.
Hovedrollernes skuespillere har været involveret i flere lønuoverensstemmelser med Fox, der fik bred mediedækning. I 1998 truede de med at strejke, hvilket tvang tv-selskabet til at øge deres løn fra $30.000 pr. afsnit til 125.000. Skuespillernes handlinger blev støttet af Groening. Efterhånden som seriens omsætning øgedes gennem salg til andre lande og dvd'er, holdt hovedskuespillerne op med at dukke op til manuskriptlæsning i april 2004 efter ugers frugtesløse forhandlinger med Fox. De ønskede $360.000 pr. afsnit eller $8 millioner for en sæson med 22 afsnit. Den 2. maj 2004 lavede skuespillerne en aftale med Fox og vendte tilbage til arbejdet.
The Simpsons' hold af forfattere består af omkring 16 personer. Dette hold lægger ud med at foreslå idéer til afsnit i begyndelsen af december. Derefter bliver hver idé tildelt en hovedforfatter, som producerer det første udkast til manuskriptet. Det endelige manuskript bliver udfærdiget gennem kollektiv skrivning ved forfattermøder. På disse møder kan forfatterne tilføje eller fjerne jokes, indsætte scener og bede om genindspilning af replikker fra showets stemmeskuespillere. Lederen på møderne er George Meyer, som har været ved showet siden begyndelsen. Jon Vitti, der længe har været manuskriptforfatter for The Simpsons, forklarede engang, at selvom han bliver krediteret for at have skrevet et afsnit, er de bedste citater ofte udtænkt af George Meyer. Eftersom det tager seks måneder at producere et afsnit af The Simpsons, kommenterer serien sjældent aktuelle hændelser, selvom der somme tider hentydes til planlagte begivenheder såsom de olympiske lege eller World Series.
John Swartzwelder, der personligt har skrevet 60 afsnit, er showets mest produktive forfatter. En anden kendt forfatter var Conan O’Brien, som skrev fire manuskripter, før han blev vært for talkshowet Late Night with Conan O'Brien. Den engelske komiker Ricky Gervais er den eneste berømthed, der nogensinde har været gæsteforfatter af et afsnit, selvom der har været andre gæsteforfattere, bl.a. Spike Feresten, en Seinfeld-forfatter.
The Simpsons er blevet animeret af mange forskellige studioer i løbet af de sidste 18 år, både inden for USA og udenlands. De animerede kortfilm på The Tracey Ullman Show blev udelukkende produceret af det amerikanske Klasky Csupo. Pga. det øgede arbejdspres blev noget af produktionen til halvtimesshowet lavet af udenlandske studier, for det meste i Sydkorea. Mens figur- og baggrundslayout bliver lavet af det indenlandske studie, klarer de udenlandske studier farvelægning, tweening og filmning. Gennem årene har forskellige udenlandske studier animeret forskellige afsnit, endda afsnit inden for den samme sæson. Klasky Csupo var det indenlandske animationsstudio de første tre sæsoner af halvtimesshowet. Fra sæson 4 valgte Gracie Films at overføre den indenlandske produktion til Film Roman, som (pr. december 2006) stadig animerer serien. Det sidst producerede afsnit af Klasky Csupo var "Kamp Krusty", i produktionsrækkefølgen.
Efter sæson 13 blev produktionen omdannet fra den traditionelle celluloidanimation til digital blæk og maling. Det første afsnit, der forsøgte sig med digital farvelægning, var "Radioactive Man" i 1995, og eksperimentet blev gentaget i sæson 12 med afsnittet "Tennis the Menace". Efter at have set resultaterne besluttede Gracie Films imidlertid at vente to sæsoner yderligere. "Tennis the Menace", der allerede var færdiggjort, blev sendt i denne udgave.
Originale afsnit af The Simpsons bliver vist på tv-selskabet Fox i USA og er bredt distribueret internationalt. Sendetilladelsen til tidligere sæsoner er i stor udstrækning blevet solgt til andre amerikanske selskaber siden 1994. I Danmark vises serien på TV3 og 3+. I visse lande har det nogle gange været nødvendigt at justere showets indhold, så det passer til lokal kultur eller humor. Arabisktalende lande er et eksempel på dette, idet man fjerner eller ændrer henvisninger til alkohol, svinekød og ikke-muslimske religioner. Animationen i The Simpsons bevirker, at seriens dialog oftere bliver eftersynkroniseret i ikke-engelsktalende lande, end at der bliver sat undertekster på. I Danmark vises afsnittene dog med undertekster og de oprindelige amerikanske stemmer.
17 Two Cars in Every Garage and Three Eyes on Every Fish (sendt første gang 1. november 1990)
Familien Simpsons livsstil er typisk for den amerikanske middelklasse. Homer Jay Simpson er sikkerhedsinspektør på Springfield Nuclear Power Plant (Springfields atomkraftværk) og et hovedsageligt velmenende fjols. Homer er søn af Abraham Simpson og Mona Jay Simpson. Marge Bouvier Simpson er for det meste en stereotyp amerikansk hjemmegående husmor. Hun er datter af Jacqueline Bouvier og afdøde Clancy Bouvier. Bart Simpson er en 10 år gammel ballademager, der betragter sig selv som en rebel. Lisa Simpson er det ekstremt intelligente, 8 år gamle mellemste barn, som ofte er involveret i venstrefløjsaktivisme og elsker at spille saxofon. Maggie Simpson er en baby, som sutter på sin sut uden at tale. Familien har en hund (Santa's Little Helper), en kat (Snowball II) og flere andre mere forbigående kæledyr. På trods af at mange årlige højtideligheder (såsom ferier og fødselsdage) tydeligvis passerer, ældes familien ikke.
Showet indeholder et omfattende galleri af ejendommelige figurer, bl.a. kollegaer, lærere, venner, familiemedlemmer og lokale berømtheder. Oprindeligt blev mange af disse figurer skabt til brug i en enkelt joke eller for at udfylde en funktion i byen; en del af dem fik efterhånden udvidet deres roller, og visse er siden blevet omdrejningsemnet for deres egne afsnit. Matt Groening udtalte, at idéerne til de mange forskellige tilbagevendende figurer på The Simpsons "var i høj grad inspireret af sketchkomedieshowet SCTV, med alle SCTV-figurerne i Melonville involveret i showet", og det har fået byen til at fremstå som sit eget lille univers.
The Simpsons finder sted i den fiktive amerikanske by Springfield. Staten, som byen ligger i, er aldrig entydigt oplyst, og det er ikke meningen, at byen skal findes i nogen bestemt stat. Ikke desto mindre har fans gennem hele seriens forløb forsøgt at bestemme, hvor Springfield er, ved at bruge byens karakteristika, omgivende geografi og nærliggende attraktioner som spor. Som svar herpå har showet i nyere afsnit med vilje været vildledende med hensyn til staten, og næsten alle stater og regioner i USA er både blevet foreslået og udelukket af tvetydige beviser. Groening har udtalt, at Springfield har meget til fælles med Portland, Oregon, den by han voksede op i, og navnet "Springfield" blev valgt, fordi det er et almindeligt bynavn, der optræder i mere end 30 stater. Geografien i Springfield og dets omgivelser er fleksibel og er blevet vist med kystlinjer, ørkener, store landbrugsjorde og høje bjerge, eller hvad end en given historie eller joke nu kræver.
I mange afsnit fokuserer plottet på en bestemt figur eller forholdet mellem to figurer. Almindelige handlingsforløb omfatter bl.a.: Homer får et nyt job eller forsøger sig med en plan for at blive hurtigt rig; Marge forsøger at slippe fri af husets monotoni ved at finde et arbejde eller en hobby; Bart forårsager et stort problem og forsøger at fikse det, dække over det eller helt ignorere det; Lisa slutter sig til eller bliver fortaler for en bestemt sag eller gruppe. Nogle afsnit har fokuseret på sekundære eller tertiære figurers problemer, der normalt løses med hjælp fra et medlem af familien Simpson.
Showet gør rutinemæssigt grin med konventioner og personligheder inden for show business, deriblandt seriens egen tv-kanal Fox. Krusty the Clown har mange entusiastiske fans blandt Springfields børn, men uden for scenen er han udkørt, kynisk og har dårligt helbred efter mange års fråseri, gambling og stofmisbrug. Han vil reklamere for ethvert produkt, bare prisen er rigtig. Kent Brockman er en selvhøjtidelig, forkælet tv-nyhedsoplæser uden sans for journalistisk etik.
Showet har været fuldt af politisk satire gennem årene og har ofte hængt nuværende og tidligere amerikanske præsidenter ud, såvel som andre verdensledere. Eksempler herpå er: Richard Nixon, der vises som en ven af Djævlen i "Treehouse of Horror IV", George H. W. Bush, som portrætteres som Homers krakilske fjende i "Two Bad Neighbours", Al Gore, hvis tilsyneladende banale personlighed latterliggøres, Bill Clinton, som påstår at have indgået i zoofili i "Homer to the Max", samt FN, der gentagne gange vises som en inkompetent organisation indhyllet i mundhuggeri.
Visse sociale konservative har taget godt imod showet. En af hovedårsagerne til dette er, at The Simpsons portrætterer en traditionel kernefamilie midt iblandt en række tv-sitcoms, der viser mindre traditionelle familier. Showet har leget med muligheden for affærer uden for ægteskabet, omend Homers og Marges ægteskab altid bliver uomtvisteligt bekræftet til sidst. Sociale konservative og visse evangeliske kristne har også henledt opmærksomheden på den positive rolle for den fromme kristne Ned Flanders, hvis irritabilitet til tider bliver gjort grin med, men hvis anstændighed aldrig svigter på trods af konstante provokationer af Homer. I flere afsnit bryder Gud ind for at hjælpe Flanders-familien, hvilket anråber sådanne kristne koncepter som det guddommelige forsyn. I sammenligning med familien Simpson sidder Flanders-familien rimeligt godt i det og er mindre dysfunktionel, omend de på deres egen måde er særprægede, med deres overdrevne fromhed og fundamentalistiske fortolkninger af Bibelen. Der er mange afsnit af The Simpsons, som i mindre grad appellerer til sociale konservative, fx "Homer's Phobia", hvori Homer besejrer sin homofobi og bliver venner med en homoseksuel mand, og afsnittet "There's Something About Marrying" taler for accept af homoseksuelle ægteskaber. Lisa Simpson, det mest intelligente familiemedlem, bliver fremstillet som en uforknyt liberal.
Showet har benyttet sig af adskillige forskellige handlingsstrukturer i løbet af dets levetid. I de tidlige sæsoner var det almindeligt med plot, der lagde sig tæt op af standarden for sitcoms. Her bliver en figur eller gruppe af figurer placeret i en simpel, moralsk eller social situation, som de må løse eller lære at acceptere. Efter de tidlige sæsoner blev det almindeligt, at hovedplottet opstod ud fra et relativt urelateret handlingsforløb i første akt. Dette fænomen bliver normalt kaldt plot drift og er den mest benyttede plotstruktur i The Simpsons. Den sidste betydningsfulde plotstruktur omfatter tre korte historier, ofte med en bagvedliggende historie, der binder de mindre sektioner sammen. Dette benyttes mest i halloweenafsnittene, men bruges også i sædvanlige afsnit, særligt til omskrivninger af klassiske historier med Simpsons-figurerne.
Inanimate Carbon Rod er en stav af kulstof, som har været med The Simpsons flere gange, første gang i Some Enchanted Evening. I introscenen fisker Homer en stav op af lommen og kaster den ud af vinduet, men om der er tale om den samme stav er ikke sikkert.
Staven er med i en del episoder bl.a. Deep Space Homer, hvor den senere er på forsiden af Time Magazine med teksten "In rod we trust" (et ordspil på "In God we trust").
Åbningssekvensen i The Simpsons er et af seriens mest genkendelige kendetegn. Næsten alle afsnit starter med, at kameraet zoomer gennem showets titel mod byen Springfield. Derefter følger man familiemedlemmerne på vej hjem. Når de kommer ind i huset, sætter de sig på sofaen for at se tv. Seriens kendingsmelodi blev komponeret af musikeren Danny Elfman i 1989, efter Groening bad ham om at skrive et stykke i "retro"-stil. Denne melodi, som tog to dage at kreere, er blevet beskrevet af Elfman som den mest populære i hans karriere.En af åbningens mest unikke aspekter er, at der er adskillige dele, som ændres fra afsnit til afsnit. Bart skriver noget forskelligt på tavlen. Lisa spiller nogle gange en anderledes solo på sin saxofon, og noget forskelligt sker, når familien løber ind i stuen for at sætte sig på sofaen. Det sidstnævnte er ofte den eneste af de tre jokes, der overlever forkortningsprocessen af åbningssekvensen for gamle afsnit, der bliver solgt til andre tv-selskaber, eller afsnit, der kræver ekstra tid til historien. Konceptet med at udskifte elementer er efterfølgende blevet brugt af Groening i Futurama og af andre, fx en avisoverskrift i American Dad!.
En årlig tradition er et specielt halloween-afsnit. Afsnittet "Treehouse of Horror" (1990) indledte en tradition med tre separate, selvstændige historier i hvert halloweenafsnit. Disse stykker handler normalt om familien i et gyser-, science fiction- eller overnaturligt miljø og parodierer eller hylder ofte et berømt værk inden for disse genrer. De finder altid sted uden for showets sædvanlige handlingsrammer. Selvom meningen med "Treehouse"-serien er, at den skal ses ved halloween, har de senere års nye afsnit haft premiere efter halloween. Dette skyldes Fox' nuværende kontrakt med Major League Baseballs World Series. Ved de fleste halloweenafsnit er det sædvanlige "shh" i den afsluttende Gracie Films-sekvens erstattet af et skrig og en kirkeorgelversion af kendingsmelodien.
Der er mange tilbagevendende jokes og slagord i The Simpsons, hvoraf flere er blevet droppet i løbet af serien. Berømte slagord omfatter Homers misfornøjede udbrud "d'oh!", Mr. Burns' "Excellent..." og Nelson Muntz' "Ha-ha!". Et interessant fænomen indtraf med Barts slagord. Hans nu velkendte "¡Ay, caramba!", "Don't have a cow, man!" og "Eat my shorts!" blev trykt på t-shirts i showets første dage, men de sidste to sætninger blev rent faktisk sjældent udtalt i selve serien, før efter de blev populære gennem merchandise, og brugen af mange af disse slagord er aftaget i løbet af de seneste sæsoner.
Tilbagevendende jokes benyttes ligeledes. Et eksempel er Barts telefonfis med Moe's Tavern, hvor han beder om at tale med en person med et navn, der har en fræk medbetydning, fx "Amanda Huggankiss", "Al Coholic", "Seymour Butts" eller "Mike Rotch". Et andet eksempel er de årlige halloweenafsnit, hvori navnene i rulleteksterne er parodier på de rigtige, eksempelvis "Bat Groening," "Chains Hell Brooks", etc.
Showet er kendt for både skiltejokes og freeze frame-jokes. En skiltejoke er et skilt i showet, hvis tekst har et humoristisk indhold. Navnene på kommercielle virksomheder og skiltene foran skolen og kirken er almindelige fora for sådanne jokes. Freeze frame-jokes er billeder, der er for kort tid på skærmen til at kunne opfattes under normale forhold, men som dukker op, hvis seeren optager showet og sætter afspilleren på pause ved det pågældende delbillede.
Mange afsnit indeholder berømte gæster, hvis stemmer deltager i showet, enten portrætterende dem selv eller fiktive figurer. Mange optrædender involverer en berømthed, der lægger stemme til en figur, men det er blevet mere almindeligt, at gæstestjerner spiller sig selv. Hugh Laurie, Chris Martin, J. K. Rowling, 50 cent, Tom Petty, Spinal Tap, Joe Namath, George Harrison, James Earl Jones, Jay Leno, U2, Steve Martin, The Who, Tito Puente, Buzz Aldrin, Mark Hamill, Paul McCartney, Cypress Hill, The Smashing Pumpkins, Peter Frampton, Sonic Youth, Mickey Rooney Brian Setzer, Mick Jagger, Keith Richards, Lenny Kravitz, 'N Sync, Justin Bieber og mange flere har optrådt i The Simpsons.
Et antal nye ord og vendinger, som opstod i The Simpsons, er blevet almindelig kendte. Det mest berømte eksempel er Homers misfornøjede udbrud "d'oh!" Slagordet er så allestedsnærværende, at det nu optræder i Oxford English Dictionary, men uden apostroffen. Dan Castellaneta har forklaret, at han lånte udtrykket fra James Finlayson, en skuespiller i tidlige Gøg og Gokke-komedier, som udtalte ordet mere langtrukkent og skingert. Castellaneta fik besked på at forkorte lyden af showets instruktører, hvilket førte til det berømte udbrud i tv-serien.
Andre Simpsons-udtryk er blevet folkelige, inklusive ordet "excellent" (strakt ud som et dystert og nasalt "eeeexcelllent…" i Mr. Burns' stil), Homers triumferende "Woohoo!" og Nelson Muntz' hånlige "ha-ha!" Groundskeeper Willies beskrivelse af franskmænd som "cheese-eating surrender monkeys" (dansk: ostespisende overgivelsesaber) blev brugt af den konservative National Review-klummeskriver Jonah Goldberg i 2003 efter Frankrigs modstand mod den foreslåede invasion af Irak, og udtrykket spredte sig hurtigt til andre journalister.
The Simpsons var det første animerede program i prime time siden tiden med The Flinstones. I størstedelen af 1980'erne blev animerede shows betragtet som værende for børn, og animationen var for dyr til at opnå en ordentlig kvalitet for prime time-tv. The Simpsons ændrede denne opfattelse. Brugen af koreanske animationsstudier til tweening, farvelægning og filmning gjorde afsnittene billigere. Showets succes og de lavere produktionsomkostninger fik andre tv-selskaber til at løbe risikoen med andre animerede serier. Dette førte til et boom i nye animerede prime time-shows i 1990'erne, fx South Park, Family Guy, King of the Hill, Futurama og The Critic. South Park hædrede senere The Simpsons med afnittet "Simpsons Already Did It" (dansk: Simpsons har allerede gjort det).
The Simpsons har også influeret på traditionelle skuespilsshows. Malcolm in the Middle, som debuterede den 9. januar 2000 og blev sendt lige efter The Simpsons, var i høj grad inspireret af denne serie. Det indeholder den samme redigering, brugen af visuelle jokes, og benytter sig ikke af dåselatter ligesom de fleste sitcoms ellers gør. Ricky Gervais har kaldt The Simpsons en stor inspirationskilde til hans britiske komedie The Office, som også undlader at indsætte dåselatter.
The Simpsons har vundet dusinvis af priser siden seriens debut, bl.a. 23 Emmyer, 22 Annie Awards og en Peabody Award. Den 14. januar 2000 blev The Simpsons tildelt en stjerne på Hollywood Walk of Fame. I 1998 kårede Time Magazine The Simpsons som århundredets bedste tv-serie i et blad, der hyldede de største præstationer inden for kunst og underholdning i det 20. århundrede. I det samme blad blev Bart Simpson placeret på Time 100-listen, der angiver Times bud på århundredets 100 mest indflydelsesrige personer. Han var den eneste fiktive figur på listen. I 2002 blev showet placeret som nr. 8 på TV Guides Alle tiders 50 bedste shows. I år 2000 kaldte tv-anmelderen Ken Tucker fra bladet Entertainment Weekly The Simpsons 1990'ernes bedste tv-show. Endvidere har seerne på den britiske tv-kanal Channel 4 stemt The Simpsons ind som nr. 1 i to afstemninger, De 100 bedste børne-tv-shows i 2001 og De 100 bedste tegnefilm i 2005, med Homer Simpson på førstepladsen i De 100 største tv-figurer i 2001.
Den 9. februar 1997 overgik The Simpsons med afsnittet "The Itchy & Scratchy & Poochie Show" The Flintstones som den prime time-animationsserie, der har haft længst sendetid i Amerika. I 2004 overtog showet rekorden for den længst viste (animerede såvel som ikke-animerede) sitcom i USA fra The Adventures of Ozzie and Harriet (1952 til 1966). I oktober 2004 blev Scooby-Doo kortvarigt det amerikanske animerede show, der havde det største antal afsnit. I april 2005 blev Scooby-Doo strøget fra programmet igen efter 371 afsnit i alt, og The Simpsons vandt rekorden tilbage med 378 afsnit ved afslutningen af den 17. sæson. Selvom The Simpsons er indehaver af rekorden for flest afsnit for en amerikansk animationsserie, har visse udenlandske serier overgået The Simpsons i denne henseende. For eksempel kan den japanske animeserie Doraemon bryste sig af mere end 600 afsnit.2007 markerer tyveårsjubilæet for Simpsons-konceptet, siden showet begyndte som indslag på The Tracey Ullman Show i 1987. Med dets 19. sæson (2007-2008) vil serien være én sæson efter Gunsmokes amerikanske rekord, der lyder på 20 producerede sæsoner. Imidlertid overgår Gunsmokes afsnitsantal (635) klart det for The Simpsons, og med sædvanlige sæsonlængder ville The Simpsons først kunne overtage denne rekord i en eventuel 29. sæson.
Gennem mange år priste de fleste anmeldelser af nye Simpsons-afsnit showet for dets åndfuldhed, realisme og intelligens. Men tonen og fokusset i showet ændrede sig gradvist fra midten af 1990'erne. Nogle kritikere begyndte at kalde showet udslidt. Omkring år 2000 havde en del fans, der havde fulgt showet gennem lang tid, mistet troen på det, inklusive dets bevægelse fra mere figurdrevne plot til, hvad de opfattede som for stor fokus på skøre tossestreger.For at fejre showets 300. afsnit i 2003 udgav USA Today et par Simpsons-relaterede artikler: en top 10-liste over de bedste afsnit valgt af webmasteren for fanhjemmesiden The Simpsons Archive samt en top 15-liste af showets egne forfattere. Det nyeste afsnit på fansenes liste var "Homer's Phobia" fra 1997, mens forfatternes nyeste afsnit var "Behind the Laughter" fra år 2000. I 2004 kritiserede Harry Shearer showets dalende kvalitet i et interview: "Jeg rangerer de seneste tre sæsoner som blandt de værste, så sæson fire ser rigtig god ud for mig nu."På trods af denne kritik har The Simpsons formået at beholde et publikum og tiltrække nye fans, selvom den første sæson i gennemsnit havde 13,4 millioner seere alene i USA, sammenlignet med 17. sæson, som endte med et gennemsnit på 9,2 millioner seere. I et interview i april 2006 sagde Matt Groening: "Jeg kan helt ærligt ikke se nogen ende på det. Jeg tror, det er muligt, at showet vil blive for økonomisk besværligt... men lige nu mener jeg, at showet kreativt set er lige så godt eller bedre, end det nogensinde har været. Animationen er utroligt detaljeret og fantasifuld, og historierne gør ting, vi aldrig har gjort før, så kreativt set er der ingen grund til at stoppe."
The Simpsons' popularitet har gjort det til en merchandisingindustri i milliarddollarklassen. Titelfamilien og bifigurer optræder på alt fra t-shirts over actionfigurer til plakater. The Simpsons har inspireret specialudgaver af velkendte brætspil, bl.a. Cluedo, Scrabble, Monopoly, Operation og The Game of Life, såvel som quizspillet What Would Homer Do? (dansk: Hvad ville Homer gøre?) og Simpsons Jeopardy. Adskillige kortspil er blevet produceret, både almindelige og The Simpsons Trading Card Game.
Utallige Simpsons-relaterede bøger og hæfter er blevet udgivet i løbet af årene. Indtil videre har Bongo Comics udgivet ni tegneserier siden 1993. Tegneserierne er også blevet samlet i bogform, og mange andre Simpsons-bøger, såsom afsnitguides, er også blevet trykt.
Musik spiller en vis rolle i The Simpsons, hvis figurer til tider bryder ud i sang i løbet af serien. Den mest kendte sang er "Do the Bartman", som er skrevet af Michael Jackson og opnåede international succes, da den blev udgivet som single. The Simpsons Sing the Blues og The Yellow Album indeholdt coverversioner af sange såvel som originale værker. Songs in the Key of Springfield og Go Simpsonic with The Simpsons er cd-samlinger af original musik fra tv-serien. I Storbritannien blev sangen "Deep, Deep Trouble" udgivet som en opfølger til "Do the Bartman".
Mange afsnit i serien er blevet udgivet på dvd og VHS gennem årene. Da dvd'en med den første sæson blev frigivet i 2001, blev den hurtigt den best sælgende tv-dvd i historien, selvom den senere blev overgået af den første sæson af Chappelle's Show. Disse dvd'er er blevet udgivet i Nordamerika (dvd-region 1), Europa (region 2) og Australien/New Zealand/Latinamerika (region 4). Sæson 1-7 er også blevet udgivet i Japan (region 2).
Computerspilindustrien var hurtig til at tilpasse seriens figurer og miljø til spil. Nogle af de tidlige bemærkelsesværdige spil omfatter bl.a. Konamis arkadespil The Simpsons (1991) og Acclaim Entertainments The Simpsons: Bart vs. the Space Mutants (1991). Blandt mere moderne spil kan nævnes The Simpsons Road Rage (2001) og The Simpsons Hit & Run (2003). Det seneste spil med The Simpsons er The Simpsons Game, der fik premiere 1. november 2007. To Simpsons-inspirerede flippermaskiner er blevet produceret, en efter den første sæson, og den anden er stadig på markedet.
20th Century Fox, Gracie Films og Film Roman producerede en animeret The Simpsons-film, der havde premiere 27. juli 2007 i USA og den 3. august 2007 i Danmark. The Simpsons Movie blev instrueret af David Silverman, der længe havde været producer på tv-serien, og manuskriptet blev skrevet af et hold af Simpsons-forfattere bestående af Matt Groening, James L. Brooks, Al Jean, George Meyer, Mike Reiss, John Swartzwelder, Jon Vitti, David Mirkin, Mike Scully, Matt Selman og Ian Maxtone-Graham. Produktionen af filmen skete sideløbende med den fortsatte udvikling af tv-serien på trods af tidligere udtalelser om, at en film først ville blive påbegyndt efter seriens afslutning. Der havde været tale om en mulig Simpsons-film i fuld længde siden seriens første sæsoner. James L. Brooks mente oprindeligt, at historien bag afsnittet "Kamp Krusty" var egnet til en film, men stødte på diverse vanskeligheder, da han forsøgte at udvide manuskriptet. I lang tid blev projektet forsinket grundet problemer såsom mangel på en passende historie og et allerede fuldt optaget hold af forfattere.Efter at have vundet en konkurrence arrangeret af Fox og USA Today var den amerikanske by Springfield i delstaten Vermont vært for filmens verdenspremiere. Filmen indtjente 74 millioner amerikansk dollar den første weekend i USA, hvorved den røg til toppen af filmhitlisten, og den satte en ny rekord for største indtjening i åbningsweekenden for en film baseret på en tv-serie. På de internationale filmhitister lå filmen også nummer 1, da den indtjente omkring 522 millioner kr. i 71 territorier uden for USA, deriblandt 151 millioner kr. i Storbritannien, hvilket var Fox' andenbedste åbningsweekend i landet nogensinde. The Simpsons Movie røg også til tops på de danske biografhitlister med et salg på mere end 100.000 billetter de første fem dage.
 (2003) Alberti, John Leaving Springfield: 'The Simpsons' and the Possibility of Oppositional Culture. Wayne State University Press. ISBN 0-8143-2849-0.
Alan Brown, Chris Logan (2006). The Psychology of The Simpsons. ISBN 1-932100-70-9.
Turner, Chris. Planet Simpson: How a Cartoon Masterpiece Documented an Era and Defined a Generation. ISBN 0-679-31318-4.
Keller, Beth L. (1992). The Gospel According to Bart: Examining the Religious Elements of The Simpsons. Regent University. ISBN 0-8126-9433-3.
Keslowitz, Steven. The Simpsons And Society: An Analysis Of Our Favorite Family And Its Influence In Contemporary Society. ISBN 1-58736-253-8.
Pinsky, Mark I.. The Gospel According to The Simpsons: The Spiritual Life of the World's Most Animated Family. ISBN 0-664-22419-9.
Mark I. Pinsky, Samuel F. Parvin. The Gospel According to the Simpsons: Leaders Guide for Group Study. ISBN 0-664-22590-X.
Schulze, Louis N., Jr. (2006). Homer Simpson Meets the Rule Against Perpetuities: The Controversial Use of Pop-Culture in Legal Writing Pedagogy, 15 Perspectives: Teaching Legal Research & Writing 1.

The Supremes var en amerikansk vokalgruppe indenfor soul- og rhythm and blues-genren. Gruppen, der var fra Detroit, bestod i sin storhedstid af Florence Ballard, Mary Wilson og Diana Ross. 
Efter at være begyndt som en pigekvartet i 1959 under navnet The Primettes fik gruppen via Smokey Robinson kontakt til Berry Gordy, direktør i Motown Records. Efter nogen tøven gav han gruppen en kontrakt i 1961, hvor gruppen havde taget navnet The Supremes og havde etableret sig som trio med Ballard, Wilson og Ross. De første par år udsendte gruppen flere plader uden den store succes, men i 1963 opnåede den et lille gennembrud med "When the Lovelight Starts Shining Through His Eyes" og kort efter kom gruppens første hitlistetopplacering med "Where Did Our Love Go". 
I de følgende år var gruppen flagskibet hos Motown. The Supremes er den mest succesfulde vokalgruppe gennem tiderne med 12 førstepladser på Billboard Hot 100-listen og seks førstepladser på R&B-hitlisten. Successen var dog relativt kortvarig, idet der opstod intern uro i gruppen omkring 1967, hvor det blev tydeligt, at Motown var interesseret Diana Ross som frontfigur og en ændring af gruppens navn til Diana Ross & the Supremes. Samtidig havde Ballard problemer med alkoholmisbrug og forøget vægt, og hun blev fyret i gruppen og erstattet af Cindy Birdsong. Gruppen havde i den følgende tid ikke held til at få så store hits som tidligere, og i 1969 ønskede Motown at satse på en solokarriere til Ross. 
I perioden 1971-1977 søgte gruppen med Wilson og varierende andre sangere at fortsætte som trio uden Ross og havde de første par år nogle top 20-hits, men derpå levede gruppen primært med sceneoptrædender indtil afskedskoncerten i 1977. Senere forsøg på at genetablere gruppen er slået fejl.
Gruppen begyndte i 1959 under navnet The Primettes. I udgangspunktet bestod de af Ballard, Wilson, Ross og Betty McGlown, alle fra det samme nabolag i Detroit, og var tænkt som et modstykke til den mandlige sanggruppe The Primes (med blandt andet Paul Williams og Eddie Kendricks som senere var med at danne The Temptations). The Primettes sang på klubber og deltog i talentkonkurrencer og opnåede en vis lokal popularitet. Senere kom guitaristen Marv Tarplin med.
Efter at have vundet en større talentkonkurrence forsøgte de fire kvindelige medlemmer at få en pladekontrakt, og de tog kontakt til Smokey Robinson (en tidligere nabo til Ross), som dengang sang i The Miracles, og bad ham hjælpe med at give dem mulighed for at synge for Motown-direktøren Berry Gordy. Robinson gik med til det, men overtalte dem samtidig til at lade ham få lov til at overtage guitaristen Tarplin, og prøvesangen blev dermed a cappella. Gordy syntes, at pigerne var for unge og uerfarne, og han bad dem komme tilbage, når de var færdige med high school. Det lykkedes alligevel de fire piger at få udgivet en single ("Tears of Sorrow"/"Pretty Baby") hos et andet selskab, uden at denne dog blev nogen succes.
Kort efter forlod McGlown gruppen og blev erstattet af Barbara Martin. Gruppen forsøgte fortsat at overtale Gordy, og de fik nu og da adgang til at synge mindre baggrundsvokal, håndklap m.v. på indspilninger med andre Motown-kunstnere, såsom Marvin Gaye og Mary Wells. I januar 1961 fik de egen kontrakt, nu under navnet The Supremes. Barbara Martin forlod gruppen i foråret 1961, og Ross, Ballard og Wilson etablerede sig som en trio.
Fra 1961 til 1963 udgav The Supremes, hovedsagelig med materiale af Gordy og Robinson, otte singler, der dog ikke blev de store hits. I december 1963 udgav de "When the Lovelight Starts Shining Through His Eyes", gruppens første sang skrevet af produktionsteamet Holland-Dozier-Holland. Sangen nåede en 23. plads på Billboard Hot 100. Det følgende år kom "Where Did Our Love Go", også skrevet af Holland-Dozier-Holland; denne nåede førstepladsen i USA og en tredjeplads i England. De næste fire sange opnåede ligeledes førstepladser i USA: "Baby Love", "Come See About Me", "Stop! In the Name of Love" og "Back in My Arms Again". 
På denne tid havde Gordy bestemt, at Ross skulle være gruppens forsanger og frontfigur, en rolle gruppens medlemmer tidligere havde delt ligeligt mellem sig. Motown lagde stor vægt på, at The Supremes skulle fremstå feminint og ikke som en imitation af mandlige sanggrupper. Musikalsk skete dette gennem Ross' rolige stemme, og i optræden gennem nøje udtænkt sminke, påklædning og koreografi. Det var vigtigt for selskabet, at gruppen appellerede lige meget til det hvide som til det sorte publikum, hvilket lykkedes. 
I midten af 1960'erne var The Supremes blevet internationale stjerner. De optrådte på de fineste natklubber og gav koncerter på Broadway. Repertoiret blev samtidig udvidet til også at omfatte standardpopsange, noget som lå godt til Diana Ross' stemme. Mens det tidligere havde været normen, at hvide kunstnere indspillede og populariserede sorte rock 'n' rollsange, skete der med The Supremes det modsatte. Gruppen var også blandt de første sorte grupper, der hyppigt optrådte på de mest populære amerikanske tv-shows (f.eks. sytten gange hos Ed Sullivan), og de gødede derved jorden for senere Motown-successer som The Temptations, The Four Tops og Jackson Five.
Successen førte til Supremes-musik i flere film, og i 1965 var de også på lærredet i filmen Beach Ball. Det blev til flere topplaceringer på hitlisterne, blandt andet med "I Hear a Symphony", "You Can't Hurry Love" og "You Keep Me Hangin' On". Med Supremes A' Go-Go blev de den første kvindegruppe som nåede toppen på Billboards albumliste, hvor de tog førstepladsen fra The Beatles med albummet Revolver.
Ross' mere fremtrædende rolle skabte efter nogen tid uro i gruppen. Dette blev ikke bedre af, at Ross og Gordy i en periode var kærester. Ballard følte sig tilsidesat og fik problemer med alkohol og med sin vægt, hvilket ikke var positivt for gruppens scene-image. Til trods for at gruppen tidligt i 1967 havde yderligere to tophits ("Love Is Here and Now You're Gone" og "The Happening"), var venskabet og samarbejdsklimaet kvinderne imellem under stadig forværring. På denne tid besluttede Gordy også, at navnet skulle ændres til Diana Ross & the Supremes. I juli blev Ballard fyret, og Cindy Birdsong overtog hendes plads. 
The Supremes' popularitet var nu dalende. Fra 1967 til 1969 var det blot seks ud af elleve singler som nåede top 20 i USA, og kun én ("Love Child") kom helt til tops. Årsagene var flere: Det var uro og dårligt klima i gruppen. Holland-Dozier-Holland havde forladt Motown i 1968 på grund af økonomiske uenigheder, og den generelle musiksmag havde ændret sig. 
I 1969 begyndte arbejdet med at lancere Diana Ross som solokunstner, og Jean Terrell blev hentet ind som erstatning for Ross. Terrell medvirkede på pladeindspillinger med Wilson og Birdsong, mens Ross fortsat turnerede med de to. Samtidig indspillede Ross plader, som skulle udgives under eget navn, herunder "Someday We'll Be Together". Gordy ønskede imidlertid et sidste hit med Diana Ross & the Supremes, og pladen blev udgivet under dette navn, til trods for at hverken Mary Wilson eller Cindy Birdsong var med. Sangen nåede en førsteplads, gruppens tolvte.
I november 1969 blev det offentliggjort, at Diana Ross skulle gå solo. Den 21. december 1969 havde gruppen sin sidste fælles optræden hos Ed Sullivan, og den 14. januar 1970 gav de den sidste koncert i Las Vegas. Optagelser for dette show blev udgivet på dobbelt-albumet Farewell.
Under afslutningskoncerten blev Terrell offentligt præsenteret som medlem af gruppen, som igen tog sit gamle navn, The Supremes. De første par år fik de flere hit-singler, omend ingen nåede helt til tops. "Up the Ladder to the Roof", "Stoned Love", "Nathan Jones" og "Floy Joy" kom alle ind på top 20 i USA, det samme gjorde en gruppeduetversion af Ike og Tina Turners "River Deep – Mountain High" sammen med The Four Tops. 
I april 1972 forlod Birdsong gruppen. Hun blev erstattet af Lynda Laurence, men Birdsong kom tilbage igen året efter. Terrell blev herefter udskiftet med Scherrie Payne. Motown havde nu flyttet virksomheden til Los Angeles og satsede mere på film end musik. 
Pladesalget for det nye Supremes var mindre succesfuldt, men gruppens koncerter var fortsat efterspurgte, særlig i Japan og i Storbritannien. Gruppen havde endvidere en vis succes med sange i discogenren, og fik tre førstepladser på disco-hitlisterne.
12. juni 1977 gav The Supremes afskedskoncert på Drury Lane-teatret i London. I det sidste år havde Birdsong været erstattet af Susaye Greene.
Tre af The Supremes' sange er inkluderet i Grammy Hall of Fame: "Where Did Our Love Go", "You Keep Me Hangin' On" og "Stop! In the Name of Love".I 1994 fik de en stjerne på Hollywood Walk of Fame. I 1988 blev gruppen (med besætning Ross, Wilson og Ballard) indvalgt i Rock and Roll Hall of Fame, og to af deres sange ("Stop! In the Name of Love" og "You Can't Hurry Love" er på Rock and Roll Hall of Fames liste over 500 sange, som formede rocken. Samme år blev de indvalgt i Vokalgruppernes Hall of Fame. 
Bladet Rolling Stone har placeret dem som nummer 96 på listen over alle tiders 100 største kunstnere.
Filmen Sparkle fra 1976 handler om den fiktive trio Sister & the Sisters fra Harlem med en karriere, der minder meget om The Supremes'. Curtis Mayfield skrev musikken, som blev meget populær. Aretha Franklin sang. 
Musicalen Dreamgirls opnåede 1522 forestillinger på Broadway i december 1981. Musicalen handler om gruppen The Dreams fra Chicago med klare lighedstegn med The Supremes' karriere. Fokus er på figuren Effie White, som modsvarer Florence Ballard. Musikalen fik Tony-prisen. I 2006 kom filmen Dreamgirls baseret på musicalen. Filmens Dreamgirls er endnu nærmere virkelighedens Supremes. Blandt andet kommer The Dreams i filmen fra Detroit, og flere af pladeomslagene i filmen er nærmest kopier af originalerne.
I 1980'erne forelå planer om genforening af gruppen med besætningen fra 1974 (Mary Wilson, Cindy Birdsong og Scherrie Payne), uden at dette dog første til noget.
Diana Ross optrådte i 1983 sammen med Wilson og Birdsong og fremførte "Someday We'll Be Together" i et tv-show i forbindelse med Motowns 25 års jubilæum. 
I 2000 var der planer om en genforeningsturné med de tre, Diana Ross & the Supremes: Return to Love, men grundet uenighed om fordeling af honorarer blev dette ikke til noget. I stedet blev turneen gennemført med Ross, Scherrie Payne og Lynda Laurence, selvom disse tre aldrig tidligere havde været sammen i gruppen. Turneen blev en flop og aflyst midtvejs.
Fra 1986 turnerede Jean Terrell, Scherrie Payne og Lynda Laurence under navnet The FLOS (Former Ladies of the Supremes). I 1992 afsluttede Terrell samarbejdet, og Sundray Tucker (Laurences søster), der tidligere havde prøvesunget for The Supremes, kom ind i stedet. I 1996 gik Tucker ud af gruppen igen og blev da erstattet af Freddi Poole. The FLOS havde sit 20-årsjubilæum i 2006 med Birdsong, Tucker og Susaye Greene blandt publikum. 
Kaaren Ragland, som har sunget back-up for Mary Wilson efter at denne forlod The Supremes, leder en gruppe som kalder sig Sound of the Supremes.
The Supremes opnåede 12 førstepladser på den amerikanske Billboard Top 100 singlehitliste og tre førstepladser på den tilsvarende Top 200 albumhitliste med:
Thomas Adrahtas: A Lifetime to Get Here. Diana Ross – the American Dreamgirl. AuthorHouse, 2006. ISBN 1-4259-7140-7
Peter Benjaminson: The Lost Supreme: The Life of Dreamgirl Florence Ballard. Chicago Review Press, 2007. ISBN 1-55652-705-5
Brian Chin og David Nathan: «Reflections Of ...», tekst i tilknytning til cd-boksen The Supremes. Motown Record Co./Universal Music, 2000
Andrew Gans: «Foxx and Usher to Join Beyonce for Dreamgirls Film». Playbill 12. mai 2005
David Nathan: The Soulful Divas: Personal Portraits of over a Dozen Divine Divas. Billboard Books/Watson-Guptill Publications, 2002. ISBN 0-8230-8430-2
Gerald Posner: Motown: Music, Money, Sex, and Power. Random House, 2002. ISBN 0-375-50062-6
Mary Wilson og Patricia Romanowski: Dreamgirl & Supreme Faith. My Life as a Supreme. Cooper Square Publishers, 1986. ISBN 0-8154-1000-X

Thierry Daniel Henry (født 17. august 1977) er en tidligere fransk fodboldspiller. Henry var berømt for sin hurtighed, sin målscoringsrekord og sin evne til at lægge op til andres mål. Han spillede sidst som angriber i den amerikanske Major League Soccer-klub New York Red Bulls.
Henry blev født og opvoksede i det belastede Les Ulis, Essonne – en forstad i Paris – hvor han spillede på lokale hold som ung og viste sig lovende som målscorer. Han blev opdaget af AS Monaco i 1990, som han skrev kontrakt med og fik sin professionelle debut for i 1994. Hans gode spil førte til, at han i 1998 skiftede til Italiens forsvarende mestre Juventus F.C. Han havde her en skuffende sæson, hvor han spillede som wing, og han blev derpå solgt til Arsenal for 10,5 millioner pund i 1999.
Det var hos Arsenal, at Henry fik ry som en fodboldspiller i verdensklasse. Selv om han havde det svært i starten i Premier League blev han Arsenals topscorer i næsten hver sæson, mens han var i klubben. Arsène Wenger var her hans træner og mentor i en lang periode, og han var med til at gøre Henry til en bemærkelsesværdig angriber og Arsenals mest scorende i klubbens historie med 226 mål i alt i alle turneringerne. Franskmanden var med til at vinde to ligatitler og tre FA Cup-titler med the Gunners; han blev to gange nomineret til Årets fodboldspiller i verden, fik sit navn i PFA Player of the Year to gange og vandt Football Writers' Association Footballer of the Year tre gange. Henry var i sine sidste to sæsoner hos Arsenal anfører og anførte holdet til finalen i UEFA Champions League i 2006. I juni 2007, efter 8 år hos Arsenal, blev han solgt til FC Barcelona til en pris af 16,1 millioner pund. I sommeren 2010 blev Henrys kontrakt i Barcelona ophævet. Han skiftede kort efter til den amerikanske Major League Soccer-klub New York Red Bulls på en fri transfer.
Henry har haft succes med det franske landshold og har været med til at vinde VM 1998 og EM 2000. I oktober 2007 passerede han Michel Platini på målscorerlisten og blev Frankrigs mestscorende fodboldspiller nogensinde. Uden for banen er Henry som følge af sine egen erfaringer en aktiv talsmand mod racisme i fodbold. Hans fodboldspil og personlighed har gjort ham til en de mest kommercielt attraktive fodboldspillere i verden; han har medvirket i reklamer for Nike, Reebok, Renault, Pepsi og Gillette.
Henry er af antillisk herkomst: hans far, Antoine, er fra Guadeloupe (øen La Désirade) og hans mor, Maryse, er fra Martinique. Han blev født og opvoksede i det belastede Les Ulis, som trods sin belastede karakter havde gode fodboldfaciliteter. Som 7-årig viste Henry stort potentiale og blev sendt til den lokale klub CO Les Ulis af Claude Chezelle. Hans far pressede meget på for, at han trænede, selvom Thierry ikke var meget for fodbold. Han meldte sig ind i US Palaiseau i 1989, men efter et år blev faren uenig med klubben, og Henry skiftede til Viry-Châtillon, hvor han spillede i to år. US Palaiseaus træner Jean-Marie Panza, Henrys senere mentor, fulgte ham dertil.
I 1990 sendte AS Monaco spejderen Arnold Catalano af sted for at se Henry an i en kamp. Henry scorede alle seks mål, og hans hold vandt 6-0. Catalano tilbød ham at skifte til AS Monaco uden forudgående prøvetræning. Catalano stillede krav om, at Henry skulle gennemføre et kursus på fodboldakademiet Clairefontaine, og selv om inspektøren her var modstander af at optage Henry pga. dårlige skoleresultater, fik han lov til at gennemføre kurset, hvorpå han kom til Arséne Wengers AS Monaco som ungdomsspiller. Senere underskrev Henry en professionel kontrakt med AS Monaco, og han fik sin professionelle debut i 1994. Wenger satte Henry på venstrefløjen, for han mente, at hans hurtighed, naturlige boldkontrol og evner ville bedst komme til sin ret mod backs end mod centerforsvarere. I sin første sæson scorede Henry 3 mål i 18 kampe.Wenger fortsatte med at lede efter den rigtige plads på banen til Henry og tænkte i stedet på at placere ham som angriber, men han var usikker. Under sin træners formynderskab blev Henry kåret som Årets franske ungdomsspiller i 1996, og i 1996-97-sæsonen var hans solide spil medvirkende til, at klubben kunne vinde Ligue 1-titlen. I 1997-98-sæsonen var han med til at få klubben i semifinalen i Champions League 1997-98 og satte en fransk rekord ved at score syv mål i turneringen. I sin tredje sæson spillede han sin første landskamp på landsholdet og var med til at vinde VM 1998. Han fortsatte med at imponere i sin tid hos Monaco, og i sine fem sæsoner hos den franske klub scorede den unge fløjspiller 20 mål i 105 kampe.Henry forlod Monaco i januar 1999, et år før hans ven og holdkammerat David Trezeguet, og skiftede til den italienske Serie A-klub Juventus F.C. til en pris af 10,5 millioner pund. Han spillede her på fløjen, men han var ikke så målfarlig mod forsvarene i Serie A, og han spillede en plads, han ikke var så glad for, og scorede kun tre mål i 16 kampe.
Henry faldt ikke til i Italien og blev solgt til Arsenal i august 1999 for 10,5 millioner pund. Her blev han genforenet med sin tidligere træner Arsène Wenger. Det var hos Arsenal, at Henry slog sit navn fast som en fodboldspiller i verdensklasse, og selv om købet af ham ikke skete uden modstand, mente Wenger, at Henry var prisen værd. Henry erstattede Nicolas Anelka som frontangriber, og Wenger ændrede hans spillestil til denne position, et skift der kom til at give stort udbytte de følgende år. Der var i starten tvivl om hans evne til at kunne tilpasse sig det hurtige og fysiske engelske spil, da han ikke scorede mål i de første otte kampe. Efter adskillige hårde måneder i England, erkendte Henry selv, at han skulle "lære alt på ny om kunsten at angribe." Denne tvivl var dog fejet væk efter hans første sæson hos Arsenal, hvor han nåede imponerende målscore på 26. Arsenal sluttede på andenpladsen i ligaen efter Manchester United og tabte UEFA Cup-finalen 2000 til det tyrkiske hold Galatasaray.
Efter sejren i EM 2000 med landsholdet var Henry klar til at sætte sit præg på 2000-01-sæsonen. Til trods for færre mål og assists end i sin første sæson blev Henrys anden sæson hos Arsenal hans endelige gennembrud, da han blev klubbens topscorer. Med et af ligaens bedste angreb nærmede Arsenal sig hurtigt de evige rivaler Manchester United i kampen om ligatitlen. Henry var frustereret over, at fortsat ikke havde hjulpet klubben til at vinde titler og udtrykkede hyppigt sit ønske om at etablere Arsenal som et kraftværk.Dette kom til at ske i den følgende sæson, hvor Henry igen havde succes. Arsenal sluttede som vinder af ligaen syv point foran Liverpool og besejrede Chelsea 2-0 i FA Cup-finalen. Henry blev ligaens topscorer med 32 mål i samtlige turneringer og ledte Arsenal til "the double" og sit første sølvtøj med klubben. Der var efterfølgende store forventninger til, at Henry ville føre sin gode klubform med til Frankrigs kampe i VM 2002, men de forsvarende mestre endte på sidstepladsen i deres pulje efter blandt andet nederlag til Danmark.2002-03-sæsonen blev endnu en fremragende sæson for Henry, da han scorede 42 mål i turneringerne og bidrog med 23 assists — et usædvanligt stort antal for en frontangriber. Med sin indsats bidrog han stærkt til, at Arsenal vandt endnu en FA Cup-triumf. Igennem hele sæsonen konkurrerede Henry med Manchester Uniteds Ruud van Nistelrooy om ligaens topscorertitel, men van Nistelrooy vandt kapløbet med ét mål. Henry blev dog kåret til PFA Player of the Year og Football Writers' Association Footballer of the Year. Hans stigende status som en af verdens bedste fodboldspillere blev illustreret af, at han kom på andenpladsen i Årets fodboldspiller i verden 2003.
Ved starten af 2003-04-sæsonen var Arsenal fast besluttet på at genvinde ligatitlen. Henry var igen en væsentlig brik i Arsenals forrygende succcesfulde sæson; sammen med Dennis Bergkamp, Patrick Vieira og Robert Pirès sikrede Henry, at the Gunners blev det første hold i mere end et århundrede, som gik ubesejret igennem turneringen og derved vandt mesterskabet. Ud over kåringen som PFA Players' Player of the Year og Football Writers' Association Footballer of the Year for anden gang blev Henry endnu engang nr. 2 i kåringen af årets fodboldspiller i verden 2004. Med 39 mål i turneringerne var franskmanden øverst på målscorerlisten og vandt Guldstøvlen. Imidlertid havde Henry som ved VM i 2002 ikke held til at skaffe landsholdet til succes ved EM 2004.Arsenals kunne ikke følge op på de gode resultater, og klubben formåede ikke at genvinde mesterskabet, da de ikke kunne matche Chelsea i 2004-05-sæsonen, selv om klubben vandt FA Cup. Henry viste sig igen at være en af Europas mest frygtede angribere, da han sluttede som ligatopscorer og med en samlet score på 31 mål i turneringerne, blev modtager (delt med Diego Forlán) af Guldstøvlen. Han er dermed den eneste spiller til dato, som officielt har vundet prisen to gange i træk (Ally McCoist har også vundet Guldstøvlen to gange i træk, men begge gange var "uofficielle". Vieiras uventede skift midt i 2005 betød, at Henry fik ansvaret som kaptajn, en rolle som mange ikke følte var naturlig for ham; ansvaret som kaptajn gives ofte til forsvars- eller midtbanespillere, som via deres placering på banen bedre kan styre spillet. Som klubbens topscorer var det hans opgave at føre et meget ungt hold til succes.2005-06-sæsonen skulle blive en af de mest mindeværdige for Henry på det personlige plan. 17. oktober 2005 blev Henry klubbens topscorer til alle tider; to mål mod Sparta Prag i Champions League gjorde, at han overgik Ian Wrights rekord på 185 mål. 1. februar 2006 scorede han et mål mod West Ham og med sit ligamål nr. 151 overgik han Arsenal-legenden Cliff Bastins ligamålrekord. Henry scorede sit ligamål nr. 100 på Arsenal Stadium, et mindeværdigt øjeblik i klubbens historie og i Premier League. Han sluttede sæsonen som ligaens topscorer, og for tredje gang i sin karriere blev han valgt til Football Writers' Association Footballer of the Year.
Det mislykkedes dog for Arsenal endnu engang at vinde mesterskabet, men klubben havde fortsat håbet om et trofæ, da Arsenal nåede til UEFA Champions League-finalen 2006. The Gunners tabte dog 2-1 til FC Barcelona, og den situation, at det to sæsoner i træk ikke var lykkedes for Arsenal at vinde Premier League, kombineret med det unge holds mangel på erfaring skabte en del spekulation om, at Henry ville flytte til en anden klub. Han erklærede dog sin kærlighed til klubben, skrev under på en fireårig kontrakt og sagde, at han ville blive hos Arsenal resten af sit liv. Arsenals viceformand David Dein hævdede senere, at klubben i to tilfælde havde takket nej til bud på Henry på 50 millioner pund fra spanske klubber inden underskriften på den nye kontrakt.Var et sådant salg blevet gennemført, ville det overgå den daværende verdensrekord på 47 millioner pund for Zinedine Zidane.Henrys 2006-07-sæson var præget af skader. Selv om han scorede 10 mål i 17 hjemmebanekampe for Arsenal, var Henrys sæson overstået i februar. Han gik glip af kampe pga. hase-, fod- og rygproblemer, men man mente, at han var klar til at blive skiftet ind i en kamp mod PSV Eindhoven i Champions League. Imidlertid begyndte han at halte kort efter indskiftningen, og skanninger næste dag viste, at der ville gå mindst tre måneder, før lyske- og maveskaderne var overstået, og dermed gik han glip af resten af 2006-07-sæsonen. Wenger tillagde Henrys skader en afgørende betydning for den sløje 2005-06-sæson og slog fast, at Henry var ivrig efter at blive hos the Gunners for at genbygge holdet til 2007-08-sæsonen.Imidlertid ændrede situationen sig pludseligt, da Henry 25. juni 2007 blev solgt til FC Barcelona for 24 millioner pund. Han underskrev en fireårig kontrakt for 6,8 millioner euro pr. sæson. Det blev afsløret, at kontrakten havde en frikøbelsesklausul på 84,9 millioner pund. Henry beskrev afgangen af Arsenals viceformand Deins samt usikkerhed om Wengers fremtid i klubben som grunde til at forlade Arsenal og nævnte, at "Jeg har altid sagt, at hvis jeg nogensinde ville forlade Arsenal, var det for at spille hos Barcelona." Til trods for kaptajnens afgang fik Arsenal en imponerende start på 2007-08-sæsonen, og Henry erkendte, at han måske i den sidste tid havde været mere til besvær end til hjælp på holdet. Han sagde: "På grund af min anciennitet, at jeg var anfører, og min vane med at råbe på bolden, så afleverede de nogle gange til mig, selv om jeg ikke var bedst placeret. Så sådan set var det godt for holdet, at jeg skiftede." Henry forlod Arsenal som klubbens mest scorende nogensinde med 174 mål og mest scorende nogensinde i europæiske turneringer med 42 mål.
Hos Barcelona fik Henry trøje nummer 14, som han også havde båret hos Arsenal. Han scorede sit første mål for sin nye klub 19. september 2007 i en Champions League-kamp mod Lyon, som Barcelona vandt 3-0; 29. september 2007 i en La Liga-kamp mod Levante scorede han sit første hat-trick for Barcelona. Imidlertid fik Henry mest spilletid på fløjen i løbet af sæsonen, og han kom derfor ikke til at score så meget, som han havde gjort hos Arsenal. Alligevel blev han med sine 19 mål klubbens topscorer, men Barcelona vandt ingen pokaler for andet år i træk, hvilket førte til stor uro om den catalanske klub.
Efter 2007–08 sæsonen blev træner Frank Rijkaard erstattet af klublegenden Josep Guardiola. I sommeren var der stor transferaktivitet i det catalanske og ud røg blandt andet Deco, Zambrotta og Ronaldinho og ind kom i stedet Dani Alves, Seydou Keita, Gerard Piqué og Henry's tidligere holdkammerat i Arsenal, Aliaksandr Hleb. I 2008–09 sæsonen indgik Henry i Barças frygtindgydende fronttrio bestående af Lionel Messi, Samuel Eto'o og Henry. Denne trio scorede tilsammen præcist 100 mål i alle konkurrencer og Barcelona scorede i alt 105 mål (2.76 pr. kamp) i ligaen, kun 2 færre end Real Madrids rekord fra 1990.
I sommeren 2010 blev Henrys kontrakt i Barcelona ophævet. Han skiftede til den amerikanske Major League Soccer-klub New York Red Bulls på fri transfer. Den 16. december 2014 meddelte Henry, at han ikke ville forlænge med MLS-klubben, men ville stoppe sin karriere.
I januar 2012 blev Henry korttidsudlejet til sin gamle klub Arsenal, mens Major League Soccer holdt vinterpause. Han gjorde comeback for Arsenal mandag 9. januar mod Leeds, hvor han blev skiftet ind og blev matchvinder i 1-0-sejren.
Henry har haft en stor karriere med det franske landshold. Landsholdsdebuten kom i juni 1997, da hans gode spil hos Monaco blev belønnet med en indkaldelse til U/21-landsholdet, hvor han spillede i FIFA World Youth Championship 1997 sammen med sine fremtidige holdkammerater William Gallas og David Trezeguet. Blot fire måneder senere indkaldte den franske træner Aimé Jacquet Henry til seniorlandsholdet. Den 20-årige spiller fik sin A-landsholdsdebut 11. oktober 1997 i en 2-1-sejr mod Sydafrika. Jacquet var så imponeret over Henry, at han tog ham med til VM i 1998. Selv om Henry næsten var ukendt i udlandet, sluttede han turneringen som Frankrigs topscorer med tre mål. Det var planen, at han skulle skiftes ind i finalen, hvor Frankrig slog Brasilien mod 3-0, men da Marcel Desailly blev udvist, blev det i stedet til en defensiv indskiftning, så Henry kom ikke på banen i kampen. På Bastilledagen 1998 fik han tildelt Frankrigs højeste orden, Légion d'honneur.Henry var med på det franske hold til EM i 2000 og scorede igen tre mål i turneringen, inkluderet det udlignende mål mod Portugal i semifinalen, og endte som holdets topscorer. Frankrig vandt senere kampen i ekstra spilletid på et straffespark af Zinedine Zidane. Frankrig besejrede Italien i finalens ekstratid, som gav Henry hans anden nationsmedalje. VM 2002 blev hurtig overstået for Henry og Frankrig, da de forsvarende mestre blev elimineret i den indledende pulje uden at have scoret. Frankrig tabte der første kamp i gruppespillet, og Henry fik rødt kort for en farlig glidende tackling i den næste kamp mod Uruguay. I den kamp blev det uafgjort 0-0, men Henry måtte stå over i den sidste kamp pga. karantænen; her tabte Frankrig 2-0 til Danmark. Henry genfandt det gode spil på landsholdet i FIFA Confederations Cup 2003. Selv uden Zinedine Zidane og Patrick Vieira vandt Frankrig, først og fremmest på grund af Henrys forrygende spil, hvor han blev kåret til man of the match af FIFA i tre af Frankrigs fem kampe. I finalen scorede han golden goal i den ekstra spilletid og sikrede dermed værtslandet titlen efter en 1-0-sejr over Cameroun. Henry blev tildelt adidas' guldbold som turneringens bedste spiller og adidas' guldstøvle som turneringens topscorer med fire mål. Under EM 2004 spillede Henry alle Frankrigs kampe og scorede to mål. Frankrig besejrede England i puljen, men tabte 1-0 til turneringens senere vindere, Grækenland, i kvartfinalen. Under VM 2006 var Henry fast mand i startopstillingen. Han spillede som enlig angriber, men trods en langsom start i turneringen blev han en af turneringens mest markante spillere. Han scorede tre mål, som Frankrigs mål mod de forsvarende mestre og favoritterne Brasilien. Dog tabte Frankrig senere til Italien i straffesparkskonkurrence (5-3) i finalen. Henry skød ikke straffespark, da han blev udskiftet i den ekstra spilletid efter krampe i benene. Henry var en af 10 nominerede til guldbolden for turneringens bedste spiller, en pris, som blev givet hans holdkammerat, Zidane, og blev kåret til en angriber i startopstillingen på FIFPros 2006 World XI-hold.13. oktober 2007 scorede Henry sit mål nr. 41 mod Færøerne og nåede dermed op på siden af Michel Platini som landsholdets mest scorende spiller nogensinde. Fire dage senere på Stade de la Beaujoire scorede han to mål mod Litauen og satte sig dermed alene på rekorden. 3. juni 2008 spillede han sin landskamp nr. 100 for landsholdet mod Colombia og blev dermed den sjette franske spiller, der nåede denne milepæl. Henry gik glip af Frankrigs åbningskamp i EM 2008, hvor holdet ikke kvalificerede sig videre efter puljespillet mod Italien, Holland, og Rumænien. Han scorede Frankrigs eneste mål i turneringen i et 4-1-nederlag mod Holland.Han trak sig tilbage fra landsholdet efter Frankrigs exit fra første runde i VM 2010. Han nåede 123 landskampe og scorede 51 mål og er dermed den spiller med næstflest kampe, kun overgået af Lilian Thuram, og er desuden den der har scoret flest mål for Frankrig.
Selv om Henry spillede som angriber i sin ungdom, var han placeret på fløjen i sin tid hos Monaco og Juventus. Da Henry skiftede til Arsenal i 1999, ændrede Wenger straks dette og placerede ham på hans barndomsposition. Her kom Henry til at spille sammen med hollandske Dennis Bergkamp. I løbet af 2004-05-sæsonen ændrede Wenger Arsenals opstilling til 4-5-1. Denne ændring tvang Henry til endnu engang at tilpasse sig holdet, og han spillede mange kampe som eneangriber. Henry var konstant Arsenals vigtigste offensive trussel og scorede mange spektakulære mål. Wenger sagde engang om sin landsmand: "Thierry Henry kunne tage bolden med fra banens midte og score et mål, som ingen anden kunne score".En af grundene til Henrys imponerende spil i frontangrebet er hans evne til at kunne score mand-mod-mand. Dette, kombineret med hans usædvanlige fart betyder, at han ofte kan komme bag forsvarsspillerne og få plads til at score. Oppe foran plejer Henry at søge ud mod venstre, noget, som det gør muligt for at ham at kunne bidrage meget til andres scoringer; mellem 2002-03 og 2004-05 var Henry oplægger til ikke mindre end 50 mål, og dette er karakteristisk for hans uselviske spil og kreativitet. Hans alsidighed, der giver ham evnen til at spille som fløj og angriber, gør ikke Henry til en typisk angriber, men han har i en lang periode fastholdt sin position som en af Europas mest effektive angribere. Ved dødbolde var Henry førstevalg som straffesparks- og frisparksskytte for Arsenal, og han scorede ofte i disse situationer.
Henry har modtaget megen hæder og mange priser i sin fodboldkarriere. Han kom på andenpladsen ved kåringen af Årets fodboldspiller i verden 2003 og 2004; i disse to sæsoner blev han også som PFA Player of the Year. Henry er endvidere den eneste spiller, der har vundet Football Writers' Association Footballer of the Year tre gange (2003, 2004 og 2006), og Årets Franske Spiller fire gange. Henry blev valgt til Premier League Overseas Team of the Decade i en afstemning i 2003, og i 2004 blev han kåret af fodboldlegenden Pelé som en af de 125 største nulevende fodboldspillere.For sine mange mål blev Henry belønnet med Guldstøvlen i 2004 og 2005 (han delte den med Villarreals Diego Forlán i 2005) og er den første spiller, som nogensinde har vundet prisen 2 gange. Henry har også været topscorer i Premier League i fire sæsoner (2002, 2004, 2005 og 2006). I 2006 blev han den første, der scorede mere end 20 mål i ligaen pr. sæson i fem sæsoner i træk(2002 til 2006). Henry er i øjeblikket nr. 3 på listen over Premierships mest scorende spillere efter Alan Shearer og Andy Cole. Hans bedrifter og titlen som Frankrigs mest scorende spiller gør, at han betragtes af mange trænere, fodboldspillere og eksperter som en af verdens bedste fodboldspillere. I november 2007 blev han rangeret som nr. 33 på Association of Football Statisticians for "Verdens største fodboldspillere".
Henry giftede sig med den engelske model Nicole Merry 5. juni 2003. Ceremonien blev afholdt på Highclere Castle, og 27. maj 2005 fik parret det første barn, Téa. Henry tilegnede sit første mål til Téa ved at holde sine fingre sammen som et "T" og kyssede dem efter at have scoret i en kamp mod Newcastle United. Da Henry spillede for Arsenal, købte han også et hus i Hampstead i Nordlondon. Imidlertid kom det kort efter hans skift til Barcelona frem, at Henry og hans kone skulle skilles, hvilket skete i september 2007.Henry er en fan af NBA og ses tit med sin ven Tony Parker til kampe, når han ikke spiller fodbold. Henry sagde i et interview, at han beundrer basketball, da det ligner fodbold i både fart og spænding. Efter mange rejser til NBA-finalerne tidligere tog Henry til NBA-finalerne 2007 for at se Parker og San Antonio Spurs; og i 2001-finalerne, tog han til Philadelphia for at hjælpe med den franske tv-dækning i finalerne for at se Allen Iverson, som han betragter som en af sine yndlingsspillere.
Henry er sammen med andre professionelle fodboldspillere en UNICEF-FIFA’s frontfigurer, der dukkede op i en serie tv-spots over hele verden i forbindelse med VM i 2002 og 2006. I disse spots gør spillerne reklame for fodbold som et spil, der skal spilles på børnenes præmisser.Henry har tidligere været genstand for racisme og er i dag aktiv talsmand mod racisme i fodbold. Det mest markante tilfælde af racisme mod Henry forekom under det spanske landsholds træningslejr i 2004, da et spansk tv-hold tog træner Luis Aragonés i at kalde Henry for "sort lort". Dette tilfælde skabte stor tumult i britiske medier, og man forlangte at få Aragonés fyret. Henry og Nike startede kampagnen Stand Up Speak Up mod racisme i fodbold, med Henrys tilfælde som årsag. Senere, i 2007, satte Time ham på "Heroes & Pioneers" på "The Time 100"-listen.
I 2006 blev Henry anset for at være den niendemest kommercielt betydningsfulde fodboldspiller i verden, og den ottenderigeste Premiership-spiller med en formue på 21 millioner pund. Henry har været med i reklamer for Renault Clio, hvor han gjorde udtrykket va-va-voom populært, som betyder "liv" eller "lidenskab". Ordet blev senere optaget i Concise Oxford English Dictionary. I forbindelse med VM 2006 var Henry også en del af Nikes "Joga Bonito"-kampagne (portugisisk for "spil smukt"). Hans aftale med Nike sluttede efter VM 2006, da han underskrev en aftale med Reebok for at medvirke i deres "I Am What I Am"-kampagne. I februar 2007 blev Henry valgt som en af de tre "ambassadører" i Gillettes "Champions program". Kampagnen indeholdt tre af de "bedst kendte, mest respekterede og succesfulde sportsfolk, der konkurrerer i dag" og havde også havde Roger Federer og Tiger Woods med. Som en del af Reebok Entertainments "Framed"-serie var Henry stjernen i en halvtimesepisode, som viste skabelsen af en reklame om Henry, instrueret af den spanske skuespiller Paz Vega. Hans andre tidligere reklamer omfatter Pepsis "Dare For More"-kampagne i 2005, hvor blandt andet også David Beckham og Ronaldinho medvirkede.
Topscorer i Premier League: 2001–02, 2003–04, 2004–05 og 2005–06. Henry var også topscorer i alle fire ligadivisioner i 2004 og 2006.

Thorshavn (færøsk: Tórshavn), blandt færinger som regel blot kaldet Havn, er hovedstaden på Færøerne og ligger på østkysten af øgruppens største ø, Streymoy, i læ af øen Nólsoy. Byen er med sine 19.165 indbyggere (2019), og 21.078 indbyggere i kommunen, desuden Færøernes største by og kommune og landets kulturelle, økonomiske og trafikale centrum. Thorshavn består af midtbyen, den sydlige forstad Argir og de to nordlige forstæder Hoyvík og Hvítanes, der er beliggende på et fladt område omkranset af bjerge og hav. 
Thorshavn Kommune indbefatter desuden øerne Nólsoy, Hestur og Koltur, bygderne Kirkjubøur, Velbastaður, Norðadalur og Syðradalur, der ligger sydvest for byen på Streymoys vestkyst, samt bygderne Sund, Kollafjørður, Kaldbaksbotnur og Kaldbak, der ligger nord for Thorshavn på Streymoys østkyst.Byen voksede meget langsomt i de første 600 år, og først efter udnævnelsen til handelsplads i 1909 steg befolkningstallet fra færre end 1000 til de nuværende ca. 12.000 (folketallet er kun for selve byen Thorshavn). Den 1. januar 2019 var folketallet i kommunen 21.078.
Byens navn betyder Thors havn opkaldt efter guden for torden og lynild i nordisk mytologi og det nordiske ord for havn. Thorshavn bliver af færingerne oftest kaldt "Havn". Byvåbenet viser Thors hammer, Mjølner og henviser til byens oprindelse i før-kristen vikingetid.
Tinget Lagtinget på halvøen Tinganes blev sandsynligvis grundlagt omkrimg år 850, hvormed det er en af verdens ældste lovgivende forsamlinger. I vikingetiden var der tradition for at placere tinget et neutralt og ubeboet sted, sådan at ingen havde fordele af beliggenheden. Der var på den tid meget begrænset beboelse på Tinganes, men det var det mest centrale sted på hovedøen. Vikingerne mødtes på de flade klipper på Tinganes hver sommer. Vikingetiden endte i 1035 og tinget blev efterfulgt af et marked, som gradvist etablerede sig som et permanent handelsområde. 
I 1075 blev Thorshavn første gang nævnt på skrift og betragtes dermed som en af Nordeuropas ældste hovedstæder. Gennem hele middelalderen udgjorde halvøen hovedparten af Tórshavn. Den tilhørte to bønders yderområder, selvom Thorshavn, ulige resten af de færøske landsbyer, aldrig var et bondesamfund. I 1271 blev det kongelige handelsmonopol etableret i Thorshavn af det norske kongerige og flere, hvor flere embedsmænd slog sig ned. Gennem det 12. århundrede blev al handel mellem Norge og Færøerne centraliseret i Bergen. Ifølge et dokument fra 1271 sejlede to skibe regelmæssigt til Tórshavn fra Bergen med last af salt, tømmer og korn. Thorshavn havde derfor mere kontakt med den omkringliggende verden end de andre byer på øen. Under det norske og derefter senere danske herredømme gjorde regeringens udsendte Tórshavn til deres hjemsted. Alle disse faktorer medvirkede til, at Tórshavn udviklede sig i en anden retning end andre byer på øen.
Kilder nævner først faste bebyggelser i Thorshavn efter reformationen i 1539. Byen blev egentlig grundlagt som handelsplads under kong Frederik 2., som ville fortrænge hansestæderne fra handelen og gøre Tórshavn til fast marked for de varer, som brugtes på Færøerne. I anden halvdel af det 16. århundrede blev Færøerne relativt ofte udsat for sørøvere, og det blev derfor en høj prioritet at beskytte byen og dens handel, hvormed der blev oprettet en garnison og forsvarsanlæg. Omkring 1580 blev en lille skanse, Skansin, bygget af den færøske søhelt og handelsmand Magnus Heinason ved den nordlige ende af havnen. Denne bebyggelse gjorde ham til nationalhelt, efter som byen for en tid blev fri for sørøvere. Senere anlagde Christian 4. en ny skanse på Tinganes.1584 havde Thorshavn 101 indbyggere. Indbyggerne var delt i tre lige store grupper af henholdsvis bønder med deres familier og hjælpere, handels- og administrationsfolk samt folk der hverken ejede land eller andre goder. De sidstnævnte inkluderede det landløse proletariat fra landsbyerne, som i denne periode kom til Tórshavn for at søge arbejde, der blev pålagt vagthold på Skansin uden at få løn og hvad angik tøj og mad afhang af gavmildhed fra landmændene. På grund af dette blev fattige mennesker i Tórshavn ofte nedladende omtalt som tiggere og blev ikke regnet for noget – fiskeriet blev deres levebrød.
1655 skænkede kong Frederik 3. af Danmark Færøerne til sin foretrukne statsmand Christoffer Gabel. Det er det mest dystre kapitel i Tórshavns historie. Gabels administration undertrykte Tórshavns beboere på forskellige måder. Danmarks monopolhandel på Færøerne var i familiens hænder, og det var ikke designet til den færøske befolknings behov. Folk fra hele landet kunne kun handle og sælge i Tórshavn til priser, som monopolhandelen fastsatte. Samtidig var mængden af importerede varer begrænset, og varerne var dyre. Der kom mange klager fra øernes befolkning over at blive uretfærdigt behandlet af den civile administration i Tórshavn. Klagerne omhandlede ikke kun de personer, der var ansvarlige for handelsmonopolet, men også fogeden og andre. Det var i denne periode, i 1673, at Tinganes blev raseret af en brand: Et lager af krudt var sprunget i luften; mange huse var brændt helt ned, og gamle færøske optegnelser forsvandt sammen med Gabels dokumenter.
Betingelserne forbedrede sig i Tórshavn, da handelsmonopolet igen overgik til kongeligt monopol i 1708. Monopolet blev forsynet med varer fra København tre gange om året. 
1709 blev Tórshavn ramt af en koppeepidemi, som dræbte næsten hele befolkningen. Byen havde på det tidspunkt nået et indbyggertal på omkring 300 og hele 250 døde. 
Det var først i anden halvdel af det 18. århundrede, at Thorshavn begyndte at udvikle sig til en lille by. Dette var mens Niels Ryberg stod for handelsmonopolet. Fra 1768 og tyve år fremad udførte Ryberg eksport af importerede varer, som primært baserede sig på smugling til England, som grundet den engelsk-franske konflikt var muliggjort. Ryberg var den første person, der tænkte på at få finansiel profit fra fiskeri, hvilket senere blev en vigtig økonomisk faktor for øerne.
I 1827 blev oprettet et amtsbibliotek af C.C. Rafn og dette blev senere udvidet. Færø Amts Hospital blev oprettet i 1829. I 1832 oprettedes Færø Amts Sparekasse i byen. En håndgerningsskole blev stiftet i 1844 af kronprins Frederik (senere Frederik 7.) under hans ophold på øerne med et hus og en gårdsplads og var i brug til 1893, da det ved en fundats, stadfæstet 25. april 1893, blev ophævet og bygningen solgt i 1895; af midlerne blev dannet et legat, hvoraf Tórshavns Kommune nød renterne mod en forpligtelse til at give undervisning i håndgerning.
I 1856 blev den fri handel indført på Færøerne, hvilket åbnede øen for andre lande og forandrede økonomien, og Tórshavn stod i spidsen herfor. Landbrugsjorden var udlejet til landsbyboerne, som senere kunne købe den, hvis de ønskede. Disse små stykker jord forbedrede folks eksistensgrundlag betydeligt, da de nu var i stand til at holde ko eller måske nogle får. Befolkningen voksede derfor betragteligt.
I 1866 blev byrådet i Thorshavn indført. Lige siden da har byen været Færøernes hovedby. 
I 1872 kom den første slup til Færøerne, da Trappubrøðurnir fra Thorshavn (brødrene Haraldsen, som kaldtes Trappebrødrene efter stedet, de kom fra) købte sluppen Fox fra Scarborough i England. Senere fulgte andre deres eksempel, og i de følgende årtier blev mange slupper købt til Færøerne fra Storbritannien. Briterne kasserede slupperne til fordel for de mere moderne dampskibe. På grund af dårlige havneforhold i Tórshavn, som ikke var velegnet til de nyankomne, forholdsvis store skibe, så blev det ikke Tórshavn i første omgang, som fik størst succes med slupfiskeriet, derimod oplevede flere bygder på andre øer en opblomstring, og mange folk flyttede til disse bygder. Sluppen Westward Ho TN 54 fra Tórshavn var en af slupperne fra Sluptiden, den blev bygget i Grimsby i England i 1884 og findes stadig. Den ligger ved kaj i Thorshavn, den bruges til kortere ture og ejes nu af Tórshavn kommune.
I 1887 blev fabrikkin Öström's Fabrik (Fabrikkin hjá Öström), hvor albumin, guano, lim og fiskeolie blev forarbejdet.
Den danske stat lod bygge amtmandsborgen 1880-81 til bolig og administration for amtmanden. Denne bygning var efter færøske forhold et storslået bygningsværk af sten. I nærheden lod staten to andre bygninger bygge, de var til sorenskriveren (dommeren) og til landfogeden (politimesteren), disse blev bygget omkring 1890. Byen blev hjemsted for amtslægen, en kommunelæge (tillige sanatorielæge, i Hoydølum uden for byen lå et tuberkulosesanatorium med 32 senge åbnet 1908) og en hospitalslæge, sognepræsten og en andenpræst. Et vandværk blev anlagt 1898. Tórshavn var valgsted for 12. landstingskreds og sæde for valgafgørelsen for øernes folketingskreds. I Tórshavn fandtes en kommuneskole opført i 1894, Føroya Fólkaháskúli (Færøernes Folkehøjskole) og et til realskolen knyttet lærerseminarium.I 1901 var folketallet i Thorshavn 1.656. Fordelingen efter næringsveje var følgende: 122 levede af immateriel virksomhed, 90 af jordbrug, 198 af fiskeri, 430 af håndværk og industri, 346 af handel, 231 af skibsfart, 209 af andre erhverv og 30 fik offentlig understøttelse.Kort tid efter starten af det nye århundrede blev Thorshavns første brede vej anlagt, det var Niels Finsens gøta. I 1906 oprettedes en bank — Føroya banki — hvis aktiemajoritet ejedes af Landmandsbanken i København. I 1908 blev Thorshavn centrum for den nye rute ad søvejen, da Mjólkarvirkið (Mejeriet) begyndte at sejle med folk og fragt mellem øerne. I 1906 fik Færøerne telegrafforbindelse med Danmark over Shetlandsøerne og med Island, ved telegrafstationen (radiostation) lå en meteorologisk station, telefonstation (for telefonforbindelse mellem øerne) fra 1906, et elektricitetsværk blev anlagt i 1921. I byen fandtes et apotek. Det var også i denne tid, at Thorshavn fik posthus. Der var mange små erhvervsvirksomheder i Tórshavn i starten af det 20. århundrede, flere store købmandsforretninger, i alt ca. 100 små og større butikker, desuden rederier, fisketørringsanstalter, uldspinderi, mejeri med margarine- og sæbefabrik, ølbryggeri og mineralvandsfabrik.I 1909 blev Tórshavn en handelsplads med de samme rettigheder som danske handelspladser. I starten af det 20. århundrede var der to små skibsværfter i Tórshavn, som arbejdede med bådebyggeri.
I 1925 var folketallet i Thorshavn 2.896.Dronning Alexandrines Hospital blev bygget i 1921-23 med 65 senge samt en i 1926 oprettet afdeling for tuberkulose med mere. Byens første teater, Sjónleikarahúsið, blev bygget i 1926. 
Byens vigtigste erhverv var skibsfart, handel og fiskeri. I 1920 blev det første tørrehus til klipfiskeproduktion opført. En statsunderstøttet navigationsskole blev oprettet i 1927, sømandshjem og K.F.U.K. i den tidligere engelske konsulatsbygning. I 1929 blev en moderne havn bygget ved Tórshavn, hvilket gjorde det muligt for større skibe at lægge til. I 1936 blev Tórshavns Skibsværft (Tórshavnar Skipasmiðja) grundlagt. I samme periode byggede købmænd pakhuse og bolværker langs de to bugte.
En række uddannelsessteder blev grundlagt i 1930'erne: Tekniske Skole (Tekniski Skúli) kom i 1934, Handelshøjskolen (Føroya Handilsskúli) blev grundlagt i 1936 og Føroya Studentaskúli (Færøernes Gymnasium) i 1937. I 1930'erne blev et stort areal i Gundadalur anlagt til sport.
Under den britiske besættelse af Færøerne i anden verdenskrig blev Skansin brugt som hovedkvarter for Royal Navy og to kanoner, som havde været om bord på det engelske krigsskib HMS Furious før den anden verdenskrig, blev monteret på Skansin. 2. verdenskrig forskånede generelt Tórshavn rent materielt på trods af flere mindre bombardementer foretaget af tyskerne. Der var ingen forbindelse mellem Tórshavn og København under 2. verdenskrig, da Danmark var besat af tyskerne og Færøerne af briterne. Tórshavn oplevede økonomisk vækst under krigen, dette skyldtes bl.a., at skibene, som fragtede fisk til Storbritannien, fik god pris for fisken. Skibene sejlede fra Island og fragtede fisken til Skotland. Dette erhverv var dog særdeles farligt, og flere end 200 færinger mistede livet i dette erhverv, flere skibe blev også bombet, hvor besætningen eller dele af den blev reddet. Tilstedeværelsen af det britiske militær ændrede flere steder infrastrukturen til det bedre. Flere veje blev bygget rundt omkring på Færøerne, og Tórshavn blev udbygget som by.
I 1948 fik Færøerne hjemmestyre, og Thorshavn fik flere og flere administrative opgaver og kom mere og mere til at fungere som en rigtig hovedstad for øerne.
I 1950 var folketallet 5.607, hvilket var 18% af hele Færøernes daværende befolkning. Efter krigen blev flere trawlere købt til landet, og da disse krævede brændstof og dermed kostede meget mere i drift end sejlskibene, så endte det med at flere af rederne gik konkurs og det påvirkede en af de store banker, Sjóvinnubankin, som gik konkurs. Færøerne oplevede en økonomisk krise i 1950'erne og mange folk flyttede udenlands, men samtidig sketer der også en stor tilflytning til Thorshavn fra bygderne. Færøerne fik dog Marshallhjælp, hvilket hjalp en stor del på problemerne og nye skibe kunne købes for pengene. I 1954 blev havnen i Thorshavn færdig udbygget, det var den danske byggevirksomhed Kampsax som stod for arbejdet. Den vestlige havnefront i Vestrevåg ved skibsværftet blev lavet til fiskeindustrihavn. I 1950åbnede Thorshavns første børnehave, Færøernes første børnehjem åbnede i Thorshavn i 1955 og en ny stor kommuneskole blev bygget i 1956. I slutningen af 1950'erne blev rækkehuse bygget i Øst-Thorshavn (Eysturbýurin), rækkehuse blev også bygget i Vest-Thorshavn (Vesturbýurin). De største arbejdspladser i Thorshavn var Thorshavns Skibsværft (Tórshavnar Skipasmiðja) og filetfabrikken Bacalao.
I 1960'eren blev Landssygehuset (Landssjúkrahúsið) udbygget samtidig med at boligblokke til Landssygehusets personale blev bygget i nærheden. Lærerseminarium blev bygget og samme sted blev folkeskolen Venjingarskúlin bygget. En ny Søfartsskole blev bygget, gymnasium blev bygget i Hoydalar og Færøernes Universitet blev bygget. Alt dette gjorde, at Thorshavn styrkede sin status som Færøernes uddannelsesby. 
Folketallet var 11.329 i 1975, det svarede til at 28% af befolkningen nu boede i Thorshavn. 1974 blev Hvítanes en del af Tórshavn Kommune, Hoyvík fulgte 1978.
I 1990 var folketallet i Thorshavns kommune 14.689 í 1990, som svarede til 31% af Færøernes befolkning. I perioden fra 1975 til 1990 blev Thorshavn udbygget over store arealer, hvor ingen havde boet før. Bydelene Konmansmýra, Ternuryggur, á Flat, Norðasta Horn, Lítlagil og eystan Gil blev udstykket til almindelige parcelhuse eller villaer. Samtidig sørgede Thorshavns kommune for at udbygge nogle nye bydele med anderledes boligformer med sammenbyggede huse i Tórsbyrgi, Berjabrekka, millum Gilja og Inni á Gøtu. I 1990'erne blev hele Færøerne ramt af en alvorlig økonomisk krise, og al udbygning af Thorshavn standsede op foreløbig og der kom først rigtig gang i udbygningen igen i 2005, da den sydlige del af Hoyvík blev udbygget. Thorshavns kommune har valgt at lade folk selv bygge og eje dere huse og har ikke bygget offentlige lejelejligheder.
Thorshavn Kommune blev endnu større pga. kommunesammenlægning, først i 1997, da Argir blev lagt sammen med Thorshavn, derefter i 2001, da Kollafjørður blev en del af Thorshavn og i 2005 blev øerne Nólsoy og Hestur samt Kirkjubøur Kommune en del af Thorshavns kommune.
I 2001 var folketallet i Thorshavn Kommune 17.939, hvilket svarede til 40% af Færøernes befolkning. I 2006 var folketallet 19.356, hvilket var over 40% af hele øernes befolkning.
Tórshavn ligger geografisk i centrum af arkipelaget ved den sydlige østkyst af den største ø, Streymoy, og er foruden den naturlige grænse, som udgøres af Atlanterhavet, også begrænset af fjeldene Húsareyn (374 m) mod nord og vest samt Kirkjubøreyn (350 m) mod vest og sydvest. 
Øen Nólsoy, der ligger umiddelbart ud for kysten ved Thorshavn, danner en ekstra beskyttelse af den naturlige havn. Det siges, at Thorshavns udvikling til den havneby, den er i dag, ville have været utænkelig uden Nólsoy. Byen er placeret på et af Færøernes få større flade områder, og det er kun byens vestlige bosættelser, der ligger på bakken Húsareyn, som er cirka 150 m.o.h.. Thorshavn har faktisk Færøernes højest beliggende boligområde, nemlig Norðasta Horn, som ligger ude i Havnadalur i det vestige Thorshavn, som man passerer, når man kører fra Thorshavn til Kirkjubøur, Velbastaður eller Gamlarætt. Byen er sammenvokset med de to tidligere forstæder Argir og Hoyvík. Argir har to nye bydele, som ligger ret højt placeret, det ene kaldes Á Hamri og ligger 105 meter over havet, her er der bl.a. bygget en ny skole og børnehave, den anden nye bydel i Argir hedder Undir Kongavarða, opkaldt efter de tre varder, som står på toppen af fjeldet Kirjkubøreyn. Hotel Føroyar ligger 150 meter over havet mellem Oyggjarvegur og plantagen Í Kerjum.
I Tórshavn findes der også flere grønne områder, den største er plantagen, som kaldes Viðarlundin, men i folkemunde også kaldes Plantasjan, der synges om den i en populær gammel sang, "Eitt sunnukvøld í Plantasjuni". Omkring den er byen vokset med de tidligere bygder. Desuden findes der en lille plantage i Hoydalar ved siden af Tórshavns gymnasium. Ved Hotel Føroyar er en plantage som kaldes Í Kerjum, som påbegyndtes i 1933. I 2012 forbedrede Thorshavns Kommune stierne i plantagen i Kerjum og anlagde også nye stier. Der findes adskillige små skovplantager rundt om i andre dele af landet.
På de allerede fugtige Færøerne er Thorshavn specielt præget af tåge. Klimaet er tempereret og den årlige mængde nedbør overstiger altid 1000 mm, mens temperaturen kan nå op omkring 20 °C. Den varmeste måned er normalt august, hvor den gennemsnitlige lufttemperatur ofte overstiger 10 °C, hvorimens den koldeste måned er januar, hvor temperaturen ligger omkring 0-1 °C. Der kan dog være stor svingninger i nedbørsmængderne fra år til år. I 2011 var gennemsnits temperaturen i Tórshavn 6,7 °C, byen havde 1092 solskinstimer, 40 dage med frost, den koldeste temperatur blev målt til -4,6 °C og den varmeste temperatur blev målt til 18,2 °C. Den koldeste temperatur som er målt i Thorshavn siden 1961 er -11,0 °C, medens den varmeste temperatur som er målt siden 1961 er 22 °C.
Befolkningen er for det meste færøsk. Samfundet er forholdsvist ungt: Den største gruppe af personer er i intervallet 10-20 år (2.007), efterfulgt af folk fra 40-49 år (1.794), mens tredjepladsen går til 0-9-årige. Thorshavn har været tyndtbefolket indtil for relativt nyligt med kun 554 indbyggere i 1801. Først i 1990'erne oplevede Thorshavn sammen med resten af Færøerne en negativ befolkningstilvækst. Befolkningen er sammensat af ca. lige mange mænd og kvinder, mændene er i overtal i aldersgrupperne fra 0 til 65 år, men fra 65 og ældre er kvinderne i overtal. Hele hovedstadsområdet inklusiv Argir, Hoyvík, Hvítanes, Nólsoy, Kollafjørður og de andre byger og øer i kommunen huser omkring 20.000 personer. Folketallet har ligget ret stabilt omkring 19.000de fra 2000 til 2012. Pr. 1. januar 2015 boede der 20.227 personer i kommunen.
Thorshavns to vige, Eystaravág og Vestaravág, er adskilt af et næs eller halvø, som kaldes Tinganes. Her lå Lagtinget oprindeligt, men i nutiden er Tinganes hjemsted for en del af Færøernes Landsstyre. Lagmandskontoret, Industriministeriet og Indenrigsdepartementet ligger på Tinganes. Lagtinget blev forflyttet i 1856 til bymidten, som kaldes Vaglið. Den bygning, som nu tjener som Thorshavns rådhus, blev oprindeligt bygget som kommuneskole i 1894, bygningen ligger ved Vaglið, overfor Lagtinget. Resten af de færøske ministerier ligger andre steder i byen. Sundhedsministeriet ligger i Eirargarður, som er i nærheden af Landssygehuset. Kulturministeriet ligger ved Hoyvíksvegur, Fiskeministeriet ligger midt i byen ved Bókbindaragøta, Finansministeriet ligger ikke i selve Tórshavn, men i Argir, som er nabobygden syd for Tórshavn, som i dag er vokset sammen med hovedstaden og er en del af Thorshavns kommune.
Rigsombuddet på Færøerne har sit sæde i bycentrum og repræsenterer Danmark i landet. Dette sammen med Forsvarets Forbindelseselement Færøerne, Landslægen på Færøerne, Retten på Færøerne (Sorinskrivarin í Føroyum) og Færøernes Politi udgør de danske institutioner på øen. Færøernes Kommando var også en dansk institution med sæde i Tórshavn og Mjørkadalur, men den blev nedlagt pr. 31. december 2012.
Desuden er 12 andre lande repræsenteret med konsulater: Brasilien, Finland, Frankrig, Grækenland, Holland, Island, Italien, Norge, Rusland, Storbritannien og Sverige.
I Thorshavns kommune er der 11 offentlige folkeskoler, en specialskole samt to friskoler. Folkeskolerne i Thorshavn er (skúli betyder skole): Eysturskúlin, Kommunuskúlin, Sankta Frants Skúli, Venjingarskúlin, Hoyvíkar Skúli, Skúlin á Argjahamri og Skúlin við Løgmannabreyt. Specialskolen ligger samme sted som Lærerseminariet. Friskolerne hedder Tórshavnar Frískúli, som ligger i Velbastaður, og Frískúlin við Hoyvíkstjørn. Skolerne udenfor Thorshavn, men som dog er i Thorshavns kommune er: Kaldbaks Skúli, Kollafjarðar Skúli, Nólsoyar Skúli og Velbastaðar Skúli. På den lille ø Stóra Dímun er en lille skole med et par elever, som får en del af undervisningen fra lærere, som er ansat ved Thorshavns Kommuneskole, det sker bl.a. via internettet. I folkeskolen (fólkaskulin) er undervisningssproget færøsk, mens fremmedsprogene dansk, engelsk og tysk indføres i hhv. 3., 4. og 8. klasse. 
I byen ligger flere højere uddannelsesinstitutioner. I 1937 blev der oprettet et studenterkursus. I 1964 blev kurset udvidet til et reelt gymnasium, der stadig findes i Hoyvík, nemlig Færøernes Gymnasium og HF-kursus (Føroya Studentaskúli og HF-skeið), der har det højeste antal gymnasieelever på øerne, ca. 600. I 1962 flyttede skolen til Hoydalar i Hoyvík, lidt nord for Thorshavn. I mange år har politikere talt om de dårlige pladsforhold på Færøernes største gymnasium, og om at bygge en ny uddannelsesinstitution med flere forskellige skoler i Marknagil i Tórshavn. I 2013 besluttede Lagtinget at gennemføre projektet, der kaldes Marknagilsdepilin (Centret ved Marknagil). Projektet er på 391 mill. kr. samt indkøb af indbo for yderligere 61 mill. kr. Der vil være plads til 1.300 elever. Udover gymnasium og HF skal der også være handelsskole og teknisk skole. Uddannelsesstedet skal efter planen åbne i 2016 og være 19.400 m2 stort.
Andre skoler er Færøernes Folkehøjskole, som blev grundlagt i 1899. Dens grundlægger var Símun av Skarði, som er kendt på øerne som politiker, forfatter og skaberen af Tú alfagra land mítt, Færøernes nationalmelodi. Hovedstaden er også centrum for landets musikskole.
På Færøerne tages de fleste videregående uddannelser i Thorshavn bl.a. på Færøernes Universitet (Fróðskaparsetur Føroya) eller Føroya Handilsskúli (handelsskolen). 
Foruden gymnasium og HF findes der i Thorshavn Færøernes handelsskole, der tilbyder en bred række uddannelser, en teknisk skole, samt Færøernes navigations- og maskinmesterskole (Vinnuháskúlin).
En anden meget vigtig instituition i uddannlses henseende er Færøernes Universitet (Fróðskaparsetur Føroya). Det er muligt at studere naturfag, færøsk sprog, samfundsfag og historie. Færøernes lærer-, pædagog- og sygeplejerske skoler er underordnede universitet.
Den relativt gode infrastruktur (taget resten af landet i betragtning) medvirker også til megen turisme, hvilket udgør den anden største erhvervsgruppe i byen ud over fiskeri. Turismen trives også idet kulturlivet er udviklet i Tórshavn med blandt andet flere arkitektoniske seværdigheder og Nordens Hus med koncerter, udstillinger m.m. 
Den første egentlige vej i Thorshavn blev bygget i 1907 til Sanatoriet i Hoydalar, som behandlede patienter med tuberkulose.Vejen til Hvítanes, som er nordøst for Thorshavn, kom i 1950 og Oyggjarvegur, som er vejen fra Thorshavn op over fjeldene til den nordlige del af øen kom først i 1966 og tre år senere kunne man køre fra syd til nord på Færøernes største ø Streymoy. Oyggjarvegur (betyder Øvejen) bruges ikke til den daglige trafik længere, en ny, lavtbeliggende vej, er blevet lavet i stedet, denne går tæt på stranden ved Streymoy's østkyst en stor del af vejen, dog er et par tunneller ved Kollafjørður og Kaldbak og igen ved Leynar. I 2002 og 2005 åbnede undersøiske tunneller fra Streymoy til Vágar (øen hvor lufthavnen er) og fra Eysturoy til Klaksvík, og dette har medført, at 86,7% af Færøernes befolkning enten bor i Thorshavn og omegn eller at der er landfast fra der hvor de bor, og at de kan køre til Thorshavn indenfor en til 1½ time. Biltrafikken i Thorshavn er væsentlig forøget de seneste år, og parkeringspladser i det centrale Thorshavn er tidsbegrænset til ½ time, en time osv. Thorshavns kommune har forsøgt at gøre buskørsel mere attraktiv ved at have gratis buskørsel til alle i kommunen.
Tórshavn, som er den vigtigste havn på Færøerne, har færgeforbindelse til Nólsoy og Suðuroy, og fra Gamlarætt ved Kirkjubøur, som også hører under Thorshavns kommune, kan man sejle med færge til Sandø. I 2013 er det færgerne Ternan (Nólsoy), Smyril (Suderø) og Teistin (Sandø), som sejler daglig. Ternan og Smyril sejler fra Thorshavns Havn i den østlige våg ved bus- og færge terminalen. Ternan sejler ca. seks daglig til Nólsoy, overfarten tager ca. 20 minutter. Smyril sejler to til tre gange daglig til Suðuroy (Suderø) og ankommer ved Krambatangi ved Trongisvágur og Tvøroyri. Turen tager ca. to timer. Teistin har ca. 9 daglige afgange fra Gamlarætt ved Kirkjubøur og sejler til Skopun på Sandø. Efter forudbestilling sejler den også til øen Hestur ca. tre gange daglig.Der er helikopterforbindelse fra Tórshavn til Færøernes afsidesliggende bygder og øer, som varetages af Atlantic Airways. Helikopteren har faste ruter tre gange om ugen hele året søndag, onsdag og fredag. Om sommeren i juni, juli og august er helikoptertjenesten også i drift om mandagen. Helikopteren flyver til og fra: Tórshavn, Vágar (lufthavnen), Mykines, Svínoy, Kirkja (Fuglø), Hattarvík (Fuglø), Klaksvík, Skúvoy, Stóra Dímun (kaldes også Dímun), Froðba (Suderø) og Koltur.Man ankommer til Tórshavn fra udlandet, hvis man vel at mærke vælger søvejen. Tórshavns Havn er hjemhavn for Norröna, som er en færge, der sejler til Danmark og Island. Fra maj til september ankommer efterhånden også ret mange krydstogtsskibe til Thorshavns Havn. Havnen har omkring 2 km kajplads. 
Det eneste offentlige transportmiddel til lands er bus. Foruden trafikken inden for byens grænser, forbinder busser også Tórshavn med andre bebyggelsesområder i hele øhavet. Bustrafikken varetages af to selskaber – hhv. de røde og de blå linjer – hvor de røde, Bussleiðin, har fire linjer inden for kommunens grænser som inkluderer forstæderne samt en skolelinje. De røde busser ejes af Thorshavns Kommune, men drives af private. Fra januar 2007 er bybustransporten i Thorshavns kommune gratis. De blå busser, Bygdaleiðir, er ikke gratis og hører under Strandfaraskip Landsins (SSL, Færøernes offentlige skibsrederi), men drives af private busejere. De blå busser varetager buslinjer fra Thorshavn til andre byer på fastlands Færøerne, som efter åbningen af to undersøiske tunneller også kører til Klaksvík og til Vágar Lufthavn. Busserne kører på vej til Færøernes enste lufthavn Vágar Lufthavn igennem Vágartunnelen (Vágatunnilin), som forbinder Streymoy med Vágar. I Tórshavn er der også et lille taxanetværk bestående af selskaberne "Bil og Mini Taxi", "Auto" og "Havnar Taxi".
Fra midten af 1800-tallet, hvor indbyggerantallet steg, stod det klart, at byen måtte udviddes. En plan fra 1888 tog udgangspunkt i to nye gader, Tróndargøta og Tórsgøta, der blev bygget omkranset af småpladser og gaderum. I dag står gaderne som meget tætbebyggede, men dette opvejes af de grønne områder, som er bevarede.
Thorshavn har stabile leverancer af vand, el, telefoni og andre leverancer, som sikrer at byen kan fungere. Vand bliver leveret af Thorshavns Vandværk (Tórshavnar Vatnverk). Tórshavns kommune er ansvarlig for kvaliteten af vandet og har 13 vandværk, som renser vandet til borgerne i kommunen. Tre vandværk er i hovedstaden, otte er i bygderne udenfor hovedstaden og to er på øerne Hestur og Nólsoy. Thorshavns kommune var den første som leverede vand til sine borgere, det skete i 1898. El leveres af SEV. Den første produktion af elektricitet på Færøerne blev iværksat af Vágur's kommune på Suderø, det skete i 1921 ved brug af vandkraft. Senere samme år kunne borgere i Thorshavn også få elektricitet fra et elværk i byen. SEV blev grundlagt den 1. oktober 1946 af de fleste kommuner i Streymoy, Eysturoy og Vágar, forkortelsen SEV kommer fra første bogstav i øernes navne, og samtidig kan ordet "sev" også henføres til "siv", som før i tiden blev brugt til veg i en slags lampe som kaldtes "kola". Senere kom andre øer med i samarbejdet og siden 1970 er alle kommunerne med i SEV. Bygden Múli var den sidste som blev medlem af SEV. Det er kommunerne som ejer SEV. I 1975 åbnede "Sundsverkið" (Sundsværket), som drives af diesel motorkraft.Thorshavns kommune har sit eget forbrændingsanlæg (Brennistøðin á Hjalla), som ligger ved Sandvíkarhjalli i Hoyvík, til bortskaffelse af brændbart affald fra borgere og virksomheder og kontorer i kommunen. Der er også en genbrugssted og modtagested for genbrug af gammelt jern ved Sandvíkarhjalla. Færøerne andre kommuner har deres eget forbrændingsanlæg ved Hagaleiti i Leirvík (IRF), indsamling og bortskaffelse varetages af IRF, som ejes af alle kommunerne undtagen Thorshavns kommune. Borgerne i Thorshavns kommune sorterer deres affald. Brennistøðin á Hjalla blev taget i brug i 1987, den forbrænder 16.000 ton om året.
Færøerne har et hovedhospital, som er Landssygehuset i Tórshavn (Landssjúkrahúsið), og to mindre sygehuse, som ligger i Klaksvík (Nordøerne) og i Tvøroyri (Suderø). Landssygehuset er et af Thorshavns største arbejdspladser med ca. 850 ansatte, som er fordelt på 30 forskellige faggrupper. Der arbejdes indenfor 29 specialer, her regnes 9 konsulentordninger med. Landssygehuset har 170 sengepladser og ca. 8000 årlige indlæggelser samt ca. 60.000 ambulante besøg. Der foretages ca. 525.000 laboratieundersøgelser årligt og ca. 34.000 røntgenundersøgelser, heraf foretages 8% på Suðuroyar Sjúkrahús og 17% på Klaksvíkar Sjúkrahús. Landssygehuset er delt op i seks centre: Medicinsk Center (Medisinskur Depil), Operations Center (Skurðdepil), Psykiatrisk Center (Psykiatriskur depil), Akut Center (Bráðdepil), Service Center (Tænastudepil) samt et Diagnose Center (Diagnostiskur depil). Landssygehusets ambulancetjeneste hører under Brádepilin (Akut Centeret). Ambulancetjenesten har ansvaret for alt portørarbejde på Landssygehuset
Tórshavn er centrum for industri og handel på Færøerne og afspejler også landets største erhverv fiskeri ved at have en fiskerihavn, nogle fiskefabrikker og et skibsværft. Små fiskekuttere og både kan sælge deres fangst til Landingarmistøðin. Der er et fisketorv i Vágsbotnur. 
Derudover indeholder byen flere maskinfabrikker, bryggeriet Okkara, Færøernes eneste mejeri såvel som servicevirksomheder og to store butikscentre. Gågaden Niels Finsens gøta, som er den eneste af sin slags på Færøerne, er centralt placeret. Ved bunden af gaden ligger torvet Vaglið med H.N. Jacobsens Boghandel, der blev grundlagt i 1865 og er færøernes ældste boghandel. I byen er postvirksomheden Posta, som er berømt for sine frimærker, hvoraf en del eksporteres. Virksomheden beskæftiger ca. 290 medarbejdere.
I 1960'erne skete der en enorm udvikling både økonomisk og infrastrukturelt i Tórshavn. Dette medførte mange nyoprettede skoler samt nye veje og hoteller. Efter 30 år med vækst ramte en økonomisk krise først i halvfemserne Færøerne, og byens virksomheder, særligt fiskeriet var hårdt ramt. Sidst i 1990'erne blev den økonomiske situation dog igen stabiliseret.
Den 3. december 2010 blev en dag, hvor ca. 700 færinger mistede deres arbejde, fordi Føroya Fiskavirking, som ejede de fleste af filetfabrikkerne på øerne gik konkurs. En af disse fabrikker var Bacalao i Tórshavn. Arbejdsfolkene nåede ikke at blive informeret om konkursen, før de hørte eller læste om det i nyhederne. I marts 2011 købte Thorshavns Havn bygningen, som havde huset Bacalao, i håb om at genåbne fabrikken i samarbejde med arbejderforeningerne og andre. Dette er pr. 10. april 2013 endnu ikke lykkedes helt, dog er dele af bygningen i brug. Bacalao's bygninger har et grundareal po 4.300 m2 og et samlet areal på 12.400. Kommunen har i 2013 talt om at bruge bygningen til kulturelle formål i stedet. I 2013 lejede folk fra Sørvágur stueetagen i Bacalao til Landingarmiðstøð, som er et sted hvor småbåde kan sælge deres fisk til videre salg.
Thorshavn er samlingspunkt for massemedierne i landet og det offentlige fjernsyn og radio, Kringvarp Føroya, og landets to største aviser, Dimmalætting og Sosialurin har hjemsted i byen. Færøerne fik offentlig radio i 1957, det kaldtes Útvarp Føroya. I 1984 fik landet offentligt fjernsyn, som kaldtes Sjónvarp Føroya. Begge havde base i Tórshavn. Radiohuset var på Bryggjubakki, mellem domkirken og Vágsbotn (ved Vestaravág). Fjernsynet var i Vørðsluni midt i byen. I 2005 blev disse to medier fusioneret ved lov af Jógvan á Lakjuni, som var Kulturminister. I 2013 blev det besluttet, at sælge bygningerne hvor fjernsynsafdelingen havde haft sine lokaler, og at hele institutionen skulle flytte ind i bygningne i Sortudýki, hvor radioafdelingen havde været i flere år (tæt på Nordens Hus).
Da Thorshavn er Færøerne største by er en stor del af øens kultur repræsenteret her.
I februar 2017 modtog restauranten Koks én stjerne i Michelinguiden. Koks bruger primært lokale råvarer som fisk, skaldyr og lam, Restauranten var i Hotel Føroyar de første år, men siden maj 2016 har restaurant Koks været i Kirkjubøur.
Den færøske kultur er i højsædet, når der hvert år i slutningen af juli afholdes Færøernes nationalfest Ólavsøka. Selve Olajdagen er den 29. juli, men festlighederne starter dagen før, den 28. juli, hvor sportsfolk, spejdere og ryttere går i parade fra Kommuneskolen ned til Vaglið ved Lagtingshuset med det færøske flag forrest, hvorefter en person holder tale og åbner Ólavsøkan. Her dyrkes både traditionel færøsk dans, fodbold og kaproning i traditionelle færøske både, hvilket har været centrum for festlighederne siden sidst i 1800-tallet. De seneste år har det også været tradition, at folk samles omkring Vaglið for at synge fællessang sammen. I starten skete det mere eller mindre spontant, men nu er det mere planlagt med trykte sanghæfter, som uddeles, og så synges der fra start til slut. Der plejer at være flere tusinde mennesker samlet til begivenheden. Mange færinger går iklædt deres nationaldragter til Olaj.
Den 8. maj 1983 blev et kulturhus kaldet Nordens Hus på Færøerne (Norðurlandahúsið) taget i brug efter dets opførelse som resultatet af en arkitektkonkurrence som Nordisk Ministerråd afholdt. Her afholdes koncerter, teaterforestillinger, udstillinger m.v. 
Af museer kan nævnes Listasavn Føroya (kunstmuseum), Færøernes Nationalmuseum (Fornminnissavnið) i Hoyvík med alle sine skatte, Sjósavnið i Argir med levene fisk og skaldyr, samt den alternative kunstudstilling i Tórshavnar Skipasmiðja, en tidligere værftshal på Tórshavn skibsværft.
Færøernes Naturmuseum blev grundlagt i 1956, og har udstillinger om geologi, botanik og biologi på Færøerne.
Sjónleikarhúsið i Thorshavn er et teater, som blev bygget i 1926, tegnet af H.C.W. Tórgarð. Flere teatertrupper har været aktive på Færøerne gennem tiderne, bl.a. Havnar Sjónleikarafelag og Gríma, begge med basis i Thorshavn. En person som har arbejdet meget aktivt for at Færøerne skulle få eget nationalteater er skuespilleren Eyðun Johannessen. Han har boet det meste af sit voksne liv i Danmark, men i nogle perioder har han boet i Thorshavn, hvor han har helliget sig teaterlivet der. Han har bl.a. grundlagt teatertruppen Gríma i 1977, men startede deres virksomhed i 1975. Tjóðpallur Føroya (Færøernes Nationalteater) blev dog først grundlagt i 2003, men har egentlig ikke fået noget egentligt teater, men er i en bygning i Tórsgøta i det centrale Thorshavn, som ikke blev bygget til formålet. Før Tjóðpallur Føroya blev grundlagt, var Leikpallur Føroya, som blev grundlagt i 1989.
I Tórshavn findes et meget livligt musikliv med blandt andet en dynamisk musikskole, Færøernes Symfoniorkester (Føroya Symfoniorkestur) og de årlige musikfestivaller. I weekenderne er der ofte livemusik på flere barer og caféer i byen, Thorshavns kommune arbejder i 2013 med at oprette et spillested, hvor musikere kan mødes og spille musik. Af kendte musikere fra Thorshavn kan nævnes Guðrið Hansdóttir, Teitur, Lena Anderssen, Jens Marni Hansen (fra Kollafjørður, som er i Thorshavns kommune), Linda Andrews og musikgrupper som The Dreams og Hamferð.
Generelt er Tórshavn arkitektonisk præget af meget hurtigt at være vokset frem fra bygt til hovedstad, hvilket har skabt en blanding af gamle og nye stilarter. Den færøske bygningsteknik er dog stadig holdt i hævd, og mange steder benyttes de traditionelle græstage stadig. Dette ses blandt andet på Nordens Hus. Derudover er der i de senere år blevet skabt en stil på Færøerne, hvor man maler husene i mange forskellige iøjnefaldende farver. Et andet eksempel på nyere byggestil ses med kirken Vesturkirkjan opført i 1975, som står som byens vartegn. Også Tórshavn Domkirke (landets næstældste kirke), Mariukirkjan (den katolske kirke, smukt beliggende ved plantagen) og den gamle trækirke fra 1835 i Kaldbak er af arkitektonisk interesse.
I den gamle bydel ved Tinganes er de fleste huser med græstag. I den nyere del af byen ligger det arkitektonisk specielle indkøbscenter SMS med 28 butikker, hvis tag er lavet af glas, som er designet af den kendte færøske kunstner Tróndur Patursson. 
Centrum for sport på Færøerne er området Gundadalur, som er beliggende midt i byen. Dertil er det største nationalstadion, Tórsvøllur, knyttet, hvor der er plads til 6.000 mennesker. Derudover ligger der to andre fodboldbaner, to sportshaller som først og fremmest bruges til håndbold og volleyball: Gundadalshøllin og Høllin á Nabb, indendørs tennisbaner, badmintonbaner og svømmehal. Lidt længere oppe er en løbebane, Tórsbreyt. Byen har flere etablerede fodboldklubber inklusiv to klubber, der spiller i den bedste færøske række Effodeildin, nemlig HB Tórshavn og B36 Tórshavn. Derudover findes tre øvrige klubber med tilknytning til byen Argja Bóltfelag, Giza/Hoyvík og Undrið FF. Byen er desuden hjemsted for skakklubben Havnar Talvfelag. Herudover er fire håndboldhold tilknyttet kaldet Kyndil, Neistin, H71 og Ítróttarfelagið Argir (ÍA). I Thorshavn er der også to gymnastikklubber: Havnar Fimleikafelag og Fimleikafelagið Ljósið, en svømmeklub: Havnar Svimjifelag, en volleyball club: Fleyr, en badmintonklub: Havnar Badmintonfelag, en judoklub: Havnar Judofelag, to atletikklubber: Ítróttarfelagið Bragdið og Hvirlan. Der er flere roklubber i Tórshavns kommune, som hovedsagelig ror udendørs i de traditionelle færøske trærobåde (kappróðrarbátar): Havnar Róðrarfelag, Róðrarfelagið Knørrur, Argja Róðrarfelag, Nólsoyar Ítróttarfelag, róðrardeild (Nólsoy's Roklub) og Kollafjarðar Ítróttarfelag. Kaproning er Færøernes nationalsport. I juni og juli er der næsten hver weekend en bygdefestival, hvor kaproning er en af hoved attraktionerne, disse holdes i bestemte bygder efter et fastlagt mønster, enkelte bygder skiftes til at holde stæverne, som de kaldes. Den sidste af disse er Ólavsøka (Olaj) i Thorshavn, hvor kaproningen, som samtidig er finalen, altid afholdes den 28. juli, som er Ólavsøkuaftan, selve Olajdagen er den 29. juli.
Som det andet største erhverv på Færøerne efter fiskeriundustrien, tæller også turismen som indtægtskilde i Tórshavn. Der er tre store og flere mindre hoteller, samt vandrerhjem og campingplads i byen. De mange krydstogtskibe, der hvert år besøger Tórshavn er efterhånden blevet en vigtig indtægtskilde.
I Tórshavn er der mange muligheder for transport: regionale og internationale forbindelser inkluderer færgefart samt bustrafik, bl.a. til Vágar Floghavn, Færøernes eneste lufthavn. Bybustrafikken er gratis i hele Thorshavn Kommune, linje 1, 2, 3 og 4 kører alle ugens dage undtagen søndag, linje 5E og 5V kører mandag til fredag, hvis ikke andet er angivet. Bybusserne kører ikke kun i selve Tórshavn, men også til andre bygder i kommunen, bl.a. til Argir, Hoyvík, Kirkjubøur, Velbastaður, Hvítanes, Kaldbak og Kollafjørður. Passagerer som kører med bybusserne har internet adgang. Bybusserne er røde, medens Bygdaleiðir's busser er blå, disse kører til de fleste bygder på det centrale Færøerne, bl.a. kører linje 100 til Vestmanna, linje 300 til Vágar lufthavn og linje 400 til Klaksvík.På Niels Finsens gøta er turistinformationen (Kunningarstovan) i samme bygning som H.N. Jacobsens Bókahandil. Kommunen ejer galleriet Smiðjan ved Vesteravág (Smiðjan í Lítluvík) som er åbent for kunstnere der vil udstille deres kunsværker. I nærheden af sygehuset på J. C. Svabosgøta 16 ligger Færøernes Nationalbibliotek (færøsk: Føroya Landsbókasavn). Thorshavns Bybibliotek (Býarbókasavnið) ligger ved gågaden Niels Finsensgøta, det blev moderniseret og i stueetagen åbnede en café i 2011 med aviser, trådløst internet og computere, som gæster kan låne i op til en halv time.
Ólavsøka den 28. og 29. juli, Færøernes nationaldag er øernes vigtigste folkefest
Tinganes og den gamle bydel "Á Reyni" er en halvø som deler havnen i to dele: Eystaravág og Vesteravág. De smalle stræder og gamle huse med græstage er en af byens hovedattraktioner
Skansin i nærheden af havneterminalen er en gammel fæstning. Se også det karakteriske fyrtårn
Tórshavn Domkirke fra 1788. På nordvæggen af midterskibet står et alterbillede fra omkring 1647
Niels Finsens gøta er Færøernes eneste gågade. Her ligger bl.a. bybiblioteket og ved enden af gågaden, ved Vaglið, ligger rådhuset, Turistinformationrn og Lagtinget
Viðarlundin er byens største park og Færøernes største plantage. Parken rummer flere skulpturer, som tilhører det nærliggende Færøernes Kunstmuseum. Midt i plantagen står et monument som blev rejst i 1956 til minde om de 210 færøske sømænd, som mistede livet til søs under 2. verdenskrig, de fleste pga. tyske miner og bomber. Også den katolske kirke Mariukirkjan befinder sig i parkens udkant ved Varðagøta.
Vesturkirkjan fra 1975, fungerer som sognekirke for den vestlige del af Thorshavn.
Tórsvøllur fodboldstadion har en kapacitet på 6.000 tilskuere er Færøernes fodboldlandsholds hjemmebaneOmegn
Kirkjubøur vest for Tórshavn er Færøernes mest betydningsfulde kulturhistoriske sted med Magnuskatedralen (ca. 1300), Olavskirken, som delvis er fra 1200-tallet og Stokkastovan fra 1000-tallet.
Oyggjarvegur er den gamle hovedvej mod nord over fjeldet. Fra vejen er der panoramaudsigt ud over byen og til Nólsoy.Hoteller
Thorshavn Camping åbnede i 1980 Yviri við Strond tæt på kysten, den er åben fra 15. maj til 15. september. I 2013 besluttede Thorshavns Byråd at renovere campingpladsen for tre millioner.
Disse personer er kendte på Færøerne og nogle af dem er også kendte i andre lande:
Gregoriussen, Jákup Pauli: Tórshavn vár miðstøð og borg II: tekningar úr Havn. Velbastað: Forlagið í Støplum, 2000. ISBN 99918-914-4-7 (104 s., tegninger fra Tórshavn, anden bind. Sammenfatning på dansk og engelsk)
Heinesen, William og Davidsen, John: Tann deiliga Havn. Tegninger ved Ingálvur av Reyni. Tórshavn: H.N. Jacobsens Bokahandil, 1953; 2. opl. 1986 (på færøsk, 78 sider)
Heinesen, William: Fortællinger fra Thorshavn / i udvalg og med forord af Erik Vagn Jensen. København: Gyldendal, 1974 (2. opl., 267 s.) ISBN 87-00-78402-8.
Nolsøe, Jens Pauli A.: Havnar søga 1. Tórshavn: Tórshavnar Býráð, 2004. (byhistorie bind 1, 348 sider, billeder) ISBN 99918-62-01-3.
Nolsøe, Jens Pauli A.: Havnar søga 2. Tórshavn: Tórshavnar Býráð, 2004. (byhistorie bind 2, 301 sider, billeder) ISBN 99918-62-02-1
Trolle, Annette Lerche (2003). Færøerne - et land i Norden, 1. (på dansk), Forlaget Klematis A/S. 87-7905-728-4.
Salmonsens Konversationsleksikon, 2. udgave, bind XXIII, s. 393-395; opslag: Thorshavn
