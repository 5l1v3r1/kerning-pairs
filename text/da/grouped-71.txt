
Olga Antoinette rigsfriherreinde Eggers (født 31. december 1875 på Sankt Thomas, Dansk Vestindien, død 17. maj 1945 i Vestre Fængsel i København) var en dansk forfatter og journalist. Hun var en markant socialdemokrat og kvindesagsforkæmper, der i løbet af 1930'erne blev nazist og overbevist antisemit. Hun blev derefter en af de toneangivende danske nazister. Eggers var kusine til Hjalmar Schacht. 
Olga Eggers var datter af botaniker Henrik Frans Alexander von Eggers (1844-1903) og Mathilde Camilla Stakemann (1848-1928). Hun tilbragte sine første fem år i Dansk Vestindien, hvor hendes far var kaptajn i den vestindiske hærstyrke. Som femårig blev hun sendt til det ukendte Danmark med et kompliceret benbrud og fik sin videre opvækst hos sin barnløse onkel og tante på Lolland, et godsforvalterpar, der genkendes som skikkelser i hendes forfatterskab - den strenge tante og den godmodige onkel. I 1900 blev hun privatlærerinde fra N. Zahles Skole, men kom aldrig til at benytte uddannelsen. Efter kun 14 dages bekendtskab forlovede hun sig med den unge forfatter og redaktionssekretær ved den københavnske avis Frem, Ludvig Rosenberg. I 1901 giftede de sig, og Olga Eggers tog fat på en karriere som skribent med opsøgende journalistik blandt hjemløse og gadehandlere. Artiklerne blev trykt i bl.a Politiken og Vore Damer.   Eggers knyttede efterhånden tætte forbindelser til personligheder som Georg Brandes og Thit Jensen. Hun var optaget af konflikten mellem ønsket om selvudfoldelse og ægteskabets traditionelle familieforpligtelser. Selv blev hun skilt fra Rosenberg efter knapt fem år og giftede sig med professor Anton Thomsen  og fik i 1913 datteren Ulrica Eggers. Denne gang blev hun enke efter kun tre år og levede resten af sit liv som enlig. 
I forbindelse med første verdenskrig var Olga Eggers udenrigskorrespondent i Paris, og efter krigen havde hun forskellige tillidsposter for Freds- og Folkeforbundet. Hun rejste livet igennem meget; i 1931 tog hun rundt i Afrika som alene kvinde og skrev derefter den naive, men velmenende rejseskildring Ene Hvide gennem Liberias Urskove.  Fra 1929 kendes hun som agitator for socialdemokraterne. Hendes mærkesager var antimilitarisme, nedrustning og en forbedring af dårligt stillede kvinders kår. Avisen Social-Demokraten omtalte hende i 1929: "Olga Eggers har paa vort Blads Søndags-sider skrevet talrige varmhjertede Artikler, der tydeligt taler om Forfatterindens dybe sociale Forstaaelse særlig af Arbejderkvindernes Kaar."
I mange år var Olga Eggers socialdemokrat og et fremtrædende medlem af Dansk Kvindesamfund. Hun talte for seksuel frigørelse og ligestilling. I et referat fra et vælgermøde, hvor hun talte, står der: "Hun fandt det mærkeligt, at ikke alle Mennesker var Socialdemokrater, thi det var dog dette Parti, der alene af alle Partier vilde skabe Lykke hos alle Mennesker." Som foredragsholder fascinerede hun tilhørerne med sin let svulstige, agiterende jargon og med humor, som når hun gjorde nar af Thomas Madsen-Mygdal. I Social-Demokraten bidrog hun med kronikker, småartikler og noveller, og hun deltog aktivt i Studieforbund for Aandskultur, et forum for livsfilosofi.   
Hun udgav sine romaner på Gyldendal, mens rejseskildringen fra Liberia blev udgivet på Fremad, som var et socialdemokratisk ejet forlag. I oplagstal stod hun på linje med Agnes Henningsen og Karen Michaëlis. Hun havde engageret sig i kampen mod antisemitismen, klarest udtrykt i børnebogen En stor mands lille datter fra 1911. Bogen blev ført som bevis for inkonsekvensen i Eggers' antisemitisme, og i straffesagen i maj 1942 bevis for påstanden om, at hun havde handlet i ond tro.  Hun havde også et nært forhold til Georg Brandes og korresponderede med ham i over 10 år. I 1903 skrev hun i et brev til ham: "Af denne Verdens mange Ubegribeligheder er Krig og Jødehad mig de ubegribeligste. Jøderne - Jordens adeligste Slægt." I 1925 på en rejse til New York mødte hun en ung dansk-jødisk sanger, Harry Haurowitz. Forholdet skildres i hendes bog Henri - der er ingen død fra 1926. Bogen fremstår som udpræget selvbiografisk og er dedikeret "Til min ven Harry Haurowitz i beundring og taknemlighed." Så sent som i 1931 ytrede hun sig stærkt antinazistisk.
I sin første roman, Zigøjnerblod fra 1903, var Eggers optaget af kvinders seksuelle frigørelse. I 1904 kom romanen Moderne Ægteskab, fulgt af Den røde Synd i 1908. Morsfølelse anses som medfødt hos kvinder, også i forhold til adoptivbørn, som hun beskriver det i En grim Kvindes Bekendelser fra 1909 og En Mor fra 1919. I sin sidste roman, Erotik fra 1932, beskrives tre kvinder og deres ulige skæbner; To søstre, den ene ulykkeligt gift med en velhavende mand, den anden lykkeligt gift med en fattig mand, hun har fire børn med; den tredje kvinde er søstrenes ugifte veninde. Hun har en gang elsket og tabt, og forsørger sig selv uden udsigt til at få børn eller økonomisk tryghed. Alle tre er bundet af omstændigheder, de er uden indflydelse på. Den ulykkeligt gifte forelsker sig og bryder ud af sit ægteskab; hun vrages af både sin mand og sin elsker. Hendes søster bliver gravid igen, og ser ingen anden udvej end abort. De har ikke råd til et femte barn. Men aborten er fejlslået, og barnet fødes handicappet.  Bogen er på trods af sin titel ikke erotisk, men et indigneret argument for kvindens ret til fødselskontrol og abort. Den er et opgør med hykleriske og handlingslammede læger, og et råb om forbedrede sociale og økonomiske vilkår for arbejderklassefamilierne. Forsvaret for adgangen til prævention og abort af sociale årsager ledsages af racehygiejniske argumenter, som den gode læge udtrykker det: "Arbejd for, at man med alle Midler forhindrer Abnorme og Sindssyge i at formere sig. Det er selvmorderisk af en Stat at ruinere Borgerne med et Utal af Sindssygehospitaler og Hjem for Idioter, naar man smertefrit og uden synderlig Gene for de stakkels Skabninger kunde umuliggøre, at de forplanter sig." Dansk Biografisk Leksikon fra 1935 beskrev Olga Eggers' forfatterskab sådan: "Underholdningslitteratur, men med Retning opad mod mere kunstnerisk Holdning." Eggers befandt sig i triviallitteraturens grænseland med beskrivelser af romantisk sanselighed, nogle ungpigebøger, populære omskrivninger af skuespil som Elverhøj og historiske føljetoner. Alligevel fortsætter Oluf Friis: "Sit bedste har hun ydet i sine erotiske-psykologiske Nutidsskildringer...af hvilke især maa fremhæves 'En grim Kvindes Bekendelse' (1909), der fik en anerkendende Anmeldelse af Georg Brandes."  Olga Eggers livsvarige forfatterunderstøttelse blev sat i bero i juni 1942, mens man ventede på udfaldet af Højesteretssagen, der endte med hendes domfældelse og bortfald af forfatterunderstøttelsen.
I 1933 vendte Olga Eggers pludselig ryggen til socialdemokratiet. Baggrunden var hendes sagfører gennem en årrække, Søren Nielsen, som hun i december 1932 anmeldte for bedrageri. Efter at anmeldelsen blev kendt, bad statsminister Stauning og Helsingørs borgmester, socialdemokraten Peder Christensen, hende om at besinde sig. Overretssagfører Søren Nielsen var nemlig repræsentant for Grønnehave-konsortiet, der stod ansvarlig for opbygningen af en fiskerihavn i Helsingør, og der stod 500 arbejdspladser på spil. Eggers indvilgede i at udskyde sagen et halvt års tid, hvis hun fik udbetalt sit samlede udestående. Det fik hun ikke. Sagen nåede rigsadvokaten, hvor den blev afvist på grund af bevisets stilling. Stauning bad hende venligt om ikke at foretage sig noget, før de havde fået talt sammen. Olga Eggers bilagde sagen for borgmesterens skyld og af partihensyn; men dermed fik hun heller aldrig de penge, hun mente sig snydt for. Hun oplevede det, som om hendes retmæssige krav nemt kunne tilsidesættes, så snart et rent politisk hensyn kom på banen. Ikke mindst var hun skuffet og såret over, at de fremtrædende socialdemokrater, der havde optrådt som hendes personlige venner, ikke havde støttet hende. Både Stauning, K.K. Steincke og Frederik Borgbjerg med koner kom i Eggers' hjem, blandt andet til datteren Ulricas studentergilde i 1932. At sagen ramte Eggers hårdt, kan læses af hendes ugentlige spalte i Hus og Frue i 1935: "Naar Ungdommen omtrent daglig kan læse i Aviserne om Sagføreres Bedragerier overfor Enker, der betror dem de Penge, som repræsenterer Hjem og dagligt Brød." 
Allerede 1. juni 1934 meldte hun sig ind i Danmarks Nationalsocialistiske Arbejderparti. Det tog man i samtiden ikke tungt på. B.T. skrev ved Olga Eggers' 60-års fødselsdag: "Da hun var Socialdemokrat, var hun rødere end Borgbjergs Skæg i Glanstiden - og nu da hun er gaaet over til Nazismen, saa er de herrer Hitler, Göring og Goebbels smaa forsagte Demokrater i Sammenligning med hende. Heil Olga!...Rask Pige paa 60 - og hun skal have en Lykønskning." I Eggers-familien var der flere nazister både på dansk og tysk side, og på sine jævnlige familiebesøg i Tyskland lod Olga Eggers sig efterhånden begejstre og overbevise om nazismens rigtighed. Hele sit liv holdt hun kontakt med sin fætter Hjalmar Schacht, der havde været med til at få Tyskland på fode igen. I april 1935 skrev hun i Hus og Frue artiklen "Det glade Berlin" om Görings bryllup: "Men hvor smukt det end saa ud - den lysklædte Brud i den af Roser fuldstændig dækkede Bil - saa er der dog ingen Tvivl om, at Synet af "Føreren" for enhver Tysker dog er et Syn, ved Siden af hvilket enhver rosensmykket Bil og Brud maa blegne." Der kom heller  ingen reaktioner eller afstandtagen til de udtalelser. I 1935 brød hun med DNSAP ud fra utilfredshed med partiledelsen. I stedet meldte hun sig ind i Dansk Socialistisk Parti, ledet af Wilfred Petersen. Hun var leder og foredragsholder i Nordisk Aktions Kvindegruppe, og skrev for Nordiske Stemmer, organ for Nordisk Aktion, der var DSPs "kampfront".
Sommeren 1938 meldte Eggers sig ind i Aage H. Andersens parti, National Socialistisk Arbejder Parti, der 31. oktober 1941 blev nedlagt, og overførte sine medlemmer til arvtageren, den nystiftede Dansk Antijødisk Liga - en såkaldt "upolitisk antisemitisk organisation" og underafdeling af Antijødisk Verdens Liga. NSAP var en udbrydergruppe fra DNSAP og havde et medlemstal mellem 500 og 1.000. Uenigheden mellem de to partier var opfattelsen af racespørgsmålet. I DNSAP var det antisemitiske element nedtonet, hvor det for NSAP var det centrale programpunkt. I NSAPs programskrift stod der således: "NSAP kæmper for den fulde Forløsning af det danske Folk gennem en radikal Løsning af Jødespørgsmaalet ad Lovgivningens Vej. Den fulde Racebeskyttelse af det nordiske danske Folk gennem fuld Udskillelse fra Folkelegemet af ikke arisk Blod." Det var først i denne tid, at Eggers fuldt ud tilsluttede sig antisemitismen, som hun i løbet af få år bragte til højder, der blev anset for skadelig for nazismens udbredelse i Danmark. Hun oversatte og skrev bl.a. antisemitiske værker og genudgav Martin Luthers Om Jøderne og deres Løgne. Hun var også redaktør for NSAPs racepolitiske organ, Kamptegnet, en parallel til den tyske avis Der Stürmer, der stod for den mest aggressive og frastødende antisemitisme, spalter som "Ugens Race-skændsel" og vulgære antijødiske karikaturtegninger. Kamptegnet trykte løbende lister over "Hel-, Halv- eller Kvart-jøder, samt jødisk indgiftede Personer"; dertil leverede avisen materiale til Danmarks Erhvervs Korporation, der førte arkiv over jødiske familier og investorer. Eggers sad som redaktør i næsten to år, frem til februar 1942, og modtog mange anonyme breve, der indeholdt alt fra trusler og skældsord til formaninger: "Hvor kan De, som var et ordentligt Menneske i Deres Ungdom, lægge Navn til den unaturlige og umenneskelige Ondskab...?" Kamptegnet blev lukket i maj 1943 efter befaling af Werner Best. 
Kamptegnet bragte stærkt krænkende artikler om grosserer P.M. Daell og hans jødiske sekretær Ella Wassermann. Daell blev udhængt som antitysk jødelakaj og Wassermann som hans elskerinde, der styrede Daells Varehus efter sine "jødiske principper" og erstattede firmaets "ariske" medarbejdere med jøder. Værnemagtens folk skulle også være blevet dårligt behandlet i varehuset. Eggers havde ikke skrevet artiklerne, men sad som redaktør med ansvaret for, at de var blevet trykt. Ligeledes var der i hendes redaktørtid blevet uddelt løbesedler og frieksemplarer af Kamptegnet til kunderne i Daells Varehus og blandt de ansatte. P.M. Daell og Ella Wassermann anlagde injuriesag i januar 1942 og krævede sagen ført for åbne døre, så Kamptegnets arbejdsmetoder blev kendt. Det skærpede anklagen mod Eggers, at hun selv havde været med til at dele løbesedlerne ud. Det var kommet til tumulter ved varehuset, hvorved folk var blevet skræmt væk. Daell og Wassermann krævede kr 10.000 i bøde, og udtalelserne om et seksuelt forhold kendt ubeføjede. 27. januar 1942 blev Eggers dømt for at have uddelt fornærmelige løbesedler. Dertil forlangte tyskerne, at hun trak sig som redaktør. Aage H. Andersen fortsatte nu som redaktør for Kamptegnet. Ligeledes fortsatte han kampagnen mod Daell og Wassermann. Sagen vakte enorm opsigt, da P.M. Daell i forvejen var en kendt person, samt det faktum, at besættelsesmagtens sympatisører var sat på anklagebænken.
Daell og Wassermann tog senere stævning ud mod Andersens artikler, som blev trykt i Kamptegnet i marts 1942. Renthe-Fink forbød avisen at fortsætte sådan, og Andersen dæmpede derefter tonen, men slap ikke temaet med Daells Varehus. Tilstrømningen til den efterfølgende retssag var så stor, at man måtte finde et større retslokale, samt holde dørene åbne, så folk i de tætpakkede gange kunne følge med. Avisernes retsreferater var forsigtige, men Nationaltidende turde i april 1942 at bringe overskriften Et Skoleeksempel på Bagvaskelse. Eggers påpegede, at hun havde tilsigtet en kamp mod "den jødiske race som sådan og ikke mod bestemte personer". Andersens forsvarer viste til ytringsfriheden. 15. maj 1942 faldt dommen, hvorved anklagerne om ægteskabsbrud fandtes ærekrænkende og grundløse. Både Eggers og Andersen blev dømt for bagvaskelse; Eggers' livsvarige forfatterunderstøttelse blev også stillet i bero. Dertil skulle Daell have kr 4.000 og Wassermann kr 2.000 i erstatning. Eggers og Andersen appellerede dommen til Højesteret, mens Daell og hans sekretær forlangte en skærpelse af straffen. Sagen blev derfor genoptaget i oktober 1942, men nu forlangte udenrigsministeriet, at aviserne ikke måtte referere fra den.  Det kunne efterhånden blive tyskerne for meget - da Eggers og Andersen jo faktisk blev straffedømt for at videreføre officiel tysk jødepolitik. 
De nationalsocialistiske aviser trodsede forbuddet og skrev alligevel om sagen. Kamptegnet genoptog sin kampagne, og gamle numre blev uddelt i Københavns gader. Denne gang fremlagde Andersens forsvarer gæstebogen fra Grand hotel i Odense, hvoraf fremgik, at "godsejer Palle Daell" og "frk Ella Wassermann" havde overnattet på hotellet - dog på hvert sit værelse, men den gang rejste voksne mænd og kvinder ikke sammen uden at være gift. Nu vendte stemningen i retssalen sig imod de to og blev så urolig, at retsformanden måtte true med at rydde lokalet. Andersen politianmeldte også parret for falsk vidnesbyrd. Det afsluttende retsmøde fandt sted 6. november 1942, og lokalet var propfuldt. Mange fra Frikorps Danmark var mødt frem, og Daell og Wassermann måtte derfor føres under politibevogtning ud af bagdøren. Først 29. marts 1943 faldt Højesterets dom. Man stadfæstede enstemmigt landsrettens afgørelse og skærpede endda straffen til 2 x 80 dages hæfte for Eggers, mens Andersen fik 2 x 80 dages fængsel. Eggers kom aldrig til at afsone straffen, men mistede for altid sin forfatterunderstøttelse, og sagsomkostningerne løb op i over kr 10.000. Dommen var unik med tanke på, at den fordømte en tankegang, som besættelsesmagten selv propaganderede for. Dagen efter blev flere af de store udstillingsvinduer i Daells Varehus da også smadret. Ella Wassermann flygtede senere til Sverige. Efter sin tilbagekomst arbejdede hun i udenrigsministeriet og blev konsul i Berlin. Kamptegnet havde mistet sin økonomiske støtte fra Tyskland; senere blev avisen lukket. I august 1943 rejste Eggers til Tyskland som tolk for Heinkel-Werke, der leverede tysk krigsmateriel. Af breve til familien fremgår, at hendes afrejse var bestemt fra Dagmarhus,  og at hun altså nærmest blev udvist fra Danmark af besættelsesmagten for sin iver i at følge deres politik.
Olga Eggers, Cay Lembcke, Frits Clausen og brødrene Bryld er blandt de mest kendte danske nazister. Da forlagene ikke længere ville udgive Eggers' arbejder, startede hun sit eget Nordiske Kvinders Forlag, hvor hun udgav sine antisemitiske værker.
Olga Eggers blev arresteret i sit hjem i Holbergsgade og var blandt de første, der blev interneret af modstandsbevægelsen efter befrielsen i 1945. Få dage senere, den 17. maj, døde hun i Vestre Fængsel, 69 år gammel. Omstændighederne omkring hendes død er fortsat uklare. 
Ifølge avisnotits døde hun af hjerteslag;  men presseattaché ved det tyske gesandtskab i Danmark 1939-1943, Gustav Meissner, hævder i sine erindringer, at "…Olga Eggers døde i fængslet ‘efter følgerne af et fald på trappen’."
Eggers' eftermæle var ødelagt af hendes optræden under krigen. I foråret 1946, efter sin død, blev hun sammen med en række andre danske forfattere stillet for en "æresret" som en del af retsopgøret efter besættelsen. En del ultra-højreorienterede og revisionistiske bevægelser og publicister genudgiver og henviser til Olga Eggers' værker. Det gælder Dansk Selskab for Fri Historisk Forskning, Samisdat, Patriot m.fl.
Sofie Bak: Den Røde Synd. Fund og forskning i Det Kongelige Biblioteks Samlinger, 2004.
Susanne Fabricius: Kvindefrigørelsens dilemma. Om modsigelser i den borgerlige kvindebevidsthed. 1977.

For alternative betydninger, se One Tree Hill (flertydig). (Se også artikler, som begynder med One Tree Hill)One Tree Hill er en amerikansk dramaserie med sport som et gennemgående tema. Sportstemaet drejer sig især om basketball, som spilles af de fleste mandlige hovedpersoner i serien. I hovedrollerne er Chad Michael Murray, James Lafferty, Hilarie Burton, Sophia Bush, Bethany Joy Galeotti, Paul Johansson og Moira Kelly. Første sæson startede på The WB 23. september 2003 og blev i Danmark første gang sendt på TV3 30. november 2004. Serien, som er skabt af Mark Schwahn, forsatte på The WB indtil 3. maj 2006, da det blev annonceret at The WB ville fusionere med tv-stationen UPN og danne The CW Television Network. Siden sæson 4 er serien blevet vist på The CW Television Network. Seriens skaber, Mark Schwahn har skrevet under på endnu en sæson, sæson syv, som begynder den 31. august 2009.Serien handler om de to halvbrødre Lucas og Nathan Scott, og deres liv i den fiktive by "Tree Hill" i North Carolina. I første sæson er halvbrødrene i gang med deres andet år på gymnasiet. Lucas er ikke særlig populær, hvorimod Nathan får masser af opmærksomhed via sin rolle som skolens basketballtalent. Efter træneren Whitey Durham sætter Lucas på holdet, ændrer tingene sig dog – der bliver konkurrence mellem de to brødre, da de begge to har et særligt talent for basketball. Konkurrencen imellem Lucas og Nathan kommer til at involvere mange andre personer, deriblandt Nathans kæreste Peyton Sawyer og hendes bedste veninde Brooke Davis. Også Lucas' bedste veninde Haley James Scott, hans mor Karen Roe, og drengenes fælles far Dan Scott involveres.
Seriens mest populære sæson er den anden sæson, der fik seertallet op på 4,3 millioner. Serien rykkede derved op på nummer 117 på listen over mest sete tv-serier i USA. Til sammenligning lå tv-serien Lost som nummer 14 med et seertal på 16 millioner. Siden seriens populære anden sæson er seertallet dalet med 1,5 millioner. Dette betyder, at seriens sjette sæson havde et seertal på 2,8 millioner, og One Tree Hill rykkede ned som nummer 170 på listen over mest sete tv-serier i USA.
Serien forløber kronologisk, og der benyttes f.eks. ikke flashback eller -forwards. Til gengæld benyttes voice over meget, oftest i form af citater, som indtales af en af rollerne og afspilles, mens handlingen fortsætter visuelt.
Et afsnit begynder ofte med et resumé, som viser tidligere begivenheder. Disse begivenheder bliver igen taget op i det aktuelle afsnit. Nogle gange er resuméet udeladt, hvis afsnittets længde i forvejen var ved at overskride tidsgrænsen pr. afsnit.
I de første fire sæsoner bliver temasangen enten spillet lige efter resuméet eller efter de første par scener. Når et afsnit indeholder følsomme eller voldelige emner, eller hvis afsnittet er tæt på at overskride den maksimale tidsgrænse, er der ingen åbningsscene, men i stedet vises en sort baggrund med seriens navn One Tree Hill. Siden sæson fem har der ikke været nogen temasang. Sidste afsnit af sæson fem begynder dog med, at sangeren bag seriens temasang, Gavin DeGraw optræder i selskab med James Lucas Scott foran et klaver, hvor de sammen synger temasangen fra de fire foregående sæsoner, "I Don't Want to Be".
One Tree Hill er kendt for sine mange voiceover, enten litteraturcitater, eller når en person tænker over noget. De fleste voiceover er indtalt af Chad Michael Murray (Lucas Scott), men der har dog også været tilfælde, hvor seriens andre personer har indtalt voiceover, deriblandt James Lafferty, Hilarie Burton, Bethany Joy Galeotti og Sophia Bush. Gæstestjernerne Bryan Greenberg og Sheryl Lee har indtalt voiceover i et afsnit hver. Derudover har der været to afsnit, hvor der har været flere forskellige voiceover. Lee Norris, Antwon Tanner og Danneel Harris har også indtalt voiceover.
Lucas Scott spilles af skuespilleren Chad Michael Murray. Lucas er sønnen som Dan forlod. Dette førte til at Keith blev faderfiguren i hans liv. Han og Nathan er ved seriens begyndelse fjender, men begynder efterhånden at blive gode venner. Lucas' bedste veninde er Haley James, mens han i løbet af serien både får et romantisk forhold til Peyton Sawyer og Brooke Davis. Lucas har en alvorlig hjertesygdom, hypertrofisk cardiomyapati (HCM), som han holder skjult i lang tid. Bortset fra baketball er hans største interesse litteratur, og Lucas' har mange voiceovers i serien hvor han citerer fra de bøger han læser. I sæson 5 er han blevet en succesfuld forfatter og cheftræner for basketballholdet Tree Hill Ravens, som han selv tidligere havde spillet i. Han havde en forhold til sin redaktør, Lindsey Strauss, men hans følelser for hans tidligere store kærlighed Peyton fik Lindsey til at forlade ham ved alteret. I sæsonens afslutning frier han enten til Brooke, Peyton eller Lindsey – det bliver ikke vist hvem.
Nathan Scott spilles af skuespilleren James Lafferty. Nathan er sønnen som Dan tog sig af, selvom hans forhold til begge sine forældre er anstrengt. Nathan gifter sig med Haley i sæson 1, de fornyer deres ægteskabsløfte i sæson 3 og Nathan bliver senere far til "Jamie" Scott i sæson 4. I sæson 1 er han og Lucas til at begynde med fjender, men i løbet af sæsonen slutter de fred. Nathan er stjernespiller på basketballholdet Tree Hill Ravens, og bliver udnævnt til den "Mest værdifulde Spiller" i sæson 4. Basketball har altid været Nathans største interesse, og han ser det som sin "vej ud", men i sæson 5 bliver han efter et slagsmål lammet, og hans drømme går i stykker – han får dog senere følelsen tilbage i sine ben, og begynder langsomt at gøre et comeback indenfor basketball.
Peyton Sawyer spilles af skuespillerinden Hilarie Burton. Peytons to største interesser i livet er musik og kunst; hun er ekspert i punk-genren og bruger sin kunst til at udtrykke sig om de problemer der sker omkring hende. Brooke Davis er hendes bedste ven, mens hun også har Haley at snakke med. I sæson 2 finder hun ud af at hun er adopteres. Hun har aldrig mødt sin biologiske far, men hun har dog mødt hans søn, hendes egen halvbror Derek. Efter at have lært sin rigtige mor, Ellie, når hun at bruge lidt tid med hende inden hun dør af brystkræft. I sæson 4 beslutter Peyton sig for at følge sine følelser for Lucas, og de to indleder et forhold. Dette forhold er sluttet et sted mellem sæson 4 og 5, og i sæson 5 arbejder den enlige Peyton for et pladeselskab i Los Angeles. Hun og Brooke beslutter sig for at vende tilbage til Tree Hill, hvor hun stifter sit eget pladeselskab, Red Bedroom Records, og slås igen med sine følelser for Lucas.
Haley James Scott spilles af skuespillerinden Bethany Joy Galeotti. Haley er Lucas' bedste veninde, Nathans kone og Jamies mor. Hun er en meget intelligent kvinde med høje moralske standarder. Hun gifter sig med Nathan i sæson 1 og de fornyer deres ægteskabsløfte i sæson 3, mens hun i sæson 4 føder deres fælles søn, Jamie. I sæson 5 er hun udover rollen som mor og kone også lærerinde i engelsk på Tree Hill High, og planlægger også et musikalsk comeback. Hun er gode venner med Peyton, Brooke, Skills, Mouth og Lindsey. I sæson 5 forsøger hun hårdt at hjælpe med en besværlig studerende, Quentin. Haley havde et kort flirt med Chris Keller, hvilket gjorde Nathan vred, men de to fik senere deres forhold igen. Haley er ikke særlig god til sport, hvilket kan ses i at hun næsten dumpede i idræt i sæson 1.
Brooke Davis spilles af skuespillerinden Sophia Bush. Brooke er kaptajn for cheerleaderne. Hun er Peytons bedste veninde gennem størstedelen af serien. Hun er et flirtende festmenneske, og har dated Lucas to gange, dog uden at forholdet fungerede. I sæson 3 stifter hun sit eget tøjfirma, "Clothes Over Bro's". I sæson 5 har Brooke gjort Clothes Over Bro's meget kendt, men på trods af hendes succes er hun utilfreds med sit privatliv, så hun og Peyton vender tilbage til Tree Hill hvor Brooke omdanner den nu lukkede Karen's Café til en Clothes Over Bro's-butik. Hun afslører derefter sit ønske om at få et barn, og passer på Baby Angie, som er i USA for at få en hjerteoperation. Brooke er knust da Angie senere skal vende tilbage til sit hjemland. Samtidig kæmper Brooke også en krig med hendes dominerende mor, der ivrigt prøver at overtage firmaet "Clothes Over Bro's", eftersom hun nærmest er PR for firmaet. Brooke ender dog i slutningen af sæson 5 med, at fyre Victoria samtidig med at hun frasiger sig titlen som Victorias datter. Det bliver dog ved med at, se rimelig sort ud for Brooke for allerede i de første episode af sæson 6, bliver Brooke røvet i hende butik samtidig med at, hun bliver tæsket meget voldsomt.
I det hele taget er Brooke meget karakteren i "One Tree Hill" der ofte mister det hun elsker mest. Dog er hun stadig elsket af, sine venner som er hendes nærmeste familie. Brooke er blandt andet gudmor til Jamie (Haley og Nathans barn).
Dan Scott spilles af skuespilleren Paul Johansson. Dan er en tidligere stor basketballspiller, som er far til både Nathan og Lucas, selvom han aldrig har villet have noget at gøre med Lucas. Efter hans ægteskab med Deb går i stykker, og hun og Nathan forsøger at slippe af med ham, viser Dan sig fra sin onde side. Da Dan efterfølgende finder Deb i seng med sin bror, Keith, begynder der en krig mellem de to brødre – en krig der ender med at Dan skyder og dræber Keith i sæson 3, da han tror at Keith havde sat ild til Dans bilfirma. Efter at have opdaget at det i virkeligheden var Deb som stod bag branden, forsøger Dan at gøre det godt igen ved at hjælpe Karen gennem sin graviditet, og prøver at begynde et nyt liv. Efter Lucas opdager at han er Keith's morder bliver han dog smidt i fængsel. Fire år senere bliver han prøveløsladt og forsøger at rette op på sit forhold til sin familie, fordi han er døende af HCM – den samme hjertesygdom som Lucas lider af. I sæsonens afslutning køres han ned af en bil få øjeblikke før hans bipper informerer om at han er klar til sin hjertetransplantation.
Træner Brian "Whitey" Durham spilles af skuespilleren Barry Corbin. Whitey er Tree Hill Ravens' træner gennem 35 år, og som går på pension i sæson 4. Han og Dan har ofte diskuteret over deres forskellige meninger om holdet. Whitey sørger over hans kone Camillas død, og over at han ikke brugte mere tid med hende mens hun var i live. Han trækker sig tilbage efter Tree Hill Ravens endelig vinder det store State Championship i sæson 4, men tager senere et arbejde som coach i et college tre timer fra Tree Hill, så Nathan får muligheden for at spille college basketball.
Keith Scott spilles af skuespilleren Craig Sheffer. Keith er Dans ældre, venligere bror. Efter Dan valgte Deb i stedet for Karen, hjalp Keith Karen med at opdrage Lucas (og virkede som en stedfar for ham). Han blev forelsket i hende, men de fandt først sammen i sæson 3. Han havde et permanent alkoholproblem og et krigslignende forhold til sin bror, hvilket blandt andet førte til at Keith gik i seng med Deb, og Dan efterfølgende betalte Jules for at forføre Keith og derefter forlade ham, for at få hævn. Da Dan troede at det var Keith som havde forsøgt at brænde ham inde ved at sætte ild til hans bilfirma, skød og dræbte han Keith efter et urelateret gidseldrama på Tree Hill High. Efter Keiths død, har Karen født hans datter, Lily. Keith har hjemsøgt Dan både som teenager og som voksent spøgelse, men tilgiver ham senere for det han har gjort. Han har vejledt sine nevøer som en form for skytsengel gennem sæson 4.
Karen Roe spilles af skuespillerinden Moira Kelly. Karen er Lucas' mor. Dan forlod hende, efter hun i High School blev gravid med deres fælles barn Lucas. Hun har derfor opdraget Lucas alene, dog med hjælp fra Dans bror Keith. Karen bryder sammen efter Keiths død i sæson 3. I sæson 4 begynder hun at nærme sig Dan indtil hun finder ud af at det var ham som dræbte Keith. Hun har også født Keiths datter, som hun har døbt Lily Roe Scott. I sæson 5 rejser Karen verden rundt med Lily, og da hun vender tilbage til Lucas' bryllup er det i selskab med Andy Hargrove.
Rachel Gatina spilles af skuespillerinden Danneel Harris. Rachel flytter til Tree Hill i sæson 3. Efter at komme med på cheerleaderholdet bliver hun straks uvenner med Brooke da hun lægger an på Lucas, selvom Brooke og Rachel dog senere bliver venner. Rachel kommer tæt på Mouth, men dropper ham til fordel for Nathans onkel Cooper, som til gengæld dropper hende da han finder ud af at hun har løjet om sin alder. Efter Nathan og Haleys bryllup kører Cooper og Rachel galt i limousinen, og den kører i vandet. Nathan redder Rachel og hun bliver forelsket i ham, men stopper dog da hun opdager at Haley er gravid. Rachel tager skylden for den infinitesimalregningsopgave som hun stjal sammen med Brooke, og for at beskytte sin nye veninde bliver hun til gengæld bortvist fra skolen. I sæson 5 er Rachel en tidligere medarbejder i en af Brookes butikker, er blevet heroinafhængig og tager en overdosis efter at være blevet fyret af sin veninde. Brooke tager Rachel med tilbage til Tree Hill for at forsøge at få hende tilbage på rette spor, men Rachel stjæler Brookes penge og stikker af efter et skænderi med Victoria.
Marvin "Mouth" McFadden spilles af skuespilleren Lee Norris. Mouth er en af Lucas' gamle venner. Han er relativt uheldig hvad angår kærlighed, da han er offer for Brooke's ugengældte kærlighed i sæson 2, bliver droppet af Erica efter hun bliver populær, og falder for Rachel blot for at blive skubbet væk til fordel for den meget ældre Cooper. GiGi, hans med-sportskommentator, har også slået op med ham efter de blot var kommet sammen i et par uger, og Shelly Simon forlader ham efter hun bliver den første person han har samleje med. I sæson 5 har han et kort flirt med sin chef Alice, før han endelig slår sig ned med Millicent. Mouth bliver endelig professionel sportskommentator i sæson 5 efter at have kommenteret på Tree Hill Ravens' spil igennem hele sin tid i High School, men han siger dog sit job op i sæsonens afslutning.
Deb Scott spilles af skuespillerinden Barbara Alyn Woods. Deb er Dans neurotiske ekskone og Nathans mor. Efter at have været gift med Dan i 17 år forlader hun ham i sæson 3, og hendes had til ham fører til at hun på et tidspunkt forsøger at slå ham ihjel ved at sætte ild til hans bilfirma. Deb kæmper med en pilleafhængighed i sæson 2 og igen i sæson 4, men bliver til sidst endelig afvænnet. I sæson 5 vender hun efter at have været helt ude af serien i en periode tilbage som Jamies barnepige, og indleder et overraskende og hemmeligt seksuelt forhold med Skills.
James "Jamie" Scott spilles af skuespilleren Jackson Brundage. Jamie er Nathan og Haleys søn, som blev født i slutningen af sæson 4. I den femte sæson er han fire år gammel og er det store opmærksomhedsemne både for hans forældre, gudforældrene Lucas og Brooke og resten af hans forældres venner. Han bliver kidnappet af hans tidligere barnepige Carrie i seriens 100. episode, og efter at være blevet reddet af Dan beslutter Jamie sig for at lære sin bedstefar at kende – på trods af at hans forældre ikke bryder sig om det.
Antwon "Skills" Taylor spilles af skuespilleren Antwon Tanner. Skills er en af Lucas' gamle venner. Han indtager en mere central rolle i sæson 4, da han overtager Lucas' rolle på Tree Hill Ravens-holdet efter Lucas selv er blevet cheftræner. I sæson 5 bliver han assistenttræner for holdet, og bor sammen med Mouth, Junk og Fergie. Han og hans High School-kæreste Bevin Mirskey er ikke længere sammen i sæson 5, og Skills begynder overraskende et seksuelt forhold med Deb efter de har mødt hinanden online.
One Tree Hill indeholder indtil videre otte sæsoner bestående af foreløbig 163 afsnit, men der er planlagt yderligere elleve afsnit. Serien har kørt i perioden 23. september 2003 – 7. december 2010 og vil fortsætte i USA med den resten af 8. sæson den 25. januar 2011.Seriens mest populære sæson er den anden sæson, der fik seertallet op på 4,3 millioner. Serien rykkede derved op på nummer 117 på listen over mest sete tv-serier i USA. Til sammenligning lå tv-serien Lost som nummer 14 med et seertal på 16 millioner.Serien handler om de to halvbrødre Lucas og Nathan Scott, og deres liv i den fiktive by "Tree Hill" i North Carolina. I første sæson er halvbrødrene i gang med deres andet år på gymnasiet. Lucas er ikke særlig populær, hvorimod Nathan får masser af opmærksomhed via sin rolle som skolens basketballtalent. Efter træneren Whitey Durham sætter Lucas på holdet, ændrer tingene sig dog – der bliver konkurrence mellem de to brødre, da de begge to har et særligt talent for basketball. Konkurrencen imellem Lucas og Nathan kommer til at involvere mange andre personer, deriblandt Nathans kæreste Peyton Sawyer og hendes bedste veninde Brooke Davis. Også Lucas' bedste veninde Haley James Scott, hans mor Karen Roe, og drengenes fælles far Dan Scott indvolveres.
Sæson 1 består af 22 afsnit. Den blev sendt i USA på The WB i perioden 23. september 2003 – 11. maj 2004, og i Danmark på TV3 i perioden 30. november 2004 – 6. juni 2006.
Tree Hill er en lille by i North Carolina. I byen lever halvbrødrene Lucas og Nathan Scott. De omgås ikke eftersom deres fælles far Dan Scott i high school stak af fra Lucas' daværende gravide mor, Karen Roe, til fordel for Nathans mor Deb Lee.
Halvbrødrene lever hver deres liv, men bliver tvunget sammen da Lucas får plads på basketballholdet Tree Hill Ravens, hvor Nathan er anfører. Det skaber problemer, da Nathan føler sig truet og Dan presser ham til at skade Lucas for at få ham sat af holdet. Lucas giver sig dog ikke og ender med at vinde over Nathan i en en-mod-en-konkurrence. Herefter går Nathan i stedet efter Lucas' ømme punkt, hans bedste ven Haley James. Nathan får arrangeret, så Haley bliver hans tutor, i starten for at ramme Lucas, men med tiden bliver de begge forelsket i hinanden. Peyton Sawyer, Nathans kæreste, slår op med Nathan, da han ikke opfører sig ordentligt, hverken over for hende eller Lucas. Hun og Lucas begynder senere et forhold. Peytons veninde Brooke Davis er festgal og skolens mest populære pige. Hun bliver også vild med Lucas, og der opstår splid imellem de to veninder. Lucas' og Nathans holdkammerat, Jake Jagielski får et barn. Da barnets mor, Nikki, prøver at overtage forældremyndigheden over barnet, stikker Jake af, og dukker først op igen i anden sæson.
Sæson 2 består af 23 afsnit. Den blev sendt i USA på The WB i perioden 21. september 2004 – 24. maj 2005, og i Danmark på TV3 i perioden 7. juni 2006 – 7. juli 2006. Der er fire centrale nye roller, der spilles af Daniella Alonso, Michael Copon, Tyler Hilton og Katherine Bailess.
To søskende, Anna og Felix Taggaro, flytter til byen. Anna er usikker på sin seksualitet, og begynder at komme sammen med Lucas. Felix er den overbeskyttende storebror, og spiller hård over for Lucas. Samtidig begynder han i hemmelighed at komme sammen med Brooke. Brooke stiller også op som elevrådsformand imod den forhenværende formand Erica Marsh. Nathan og Haley er blevet gift, men deres ægteskab går ikke særlig godt. Især ikke efter, musikeren Chris Keller vil have Haley til at tage på turné sammen med ham. Efter Jake vender tilbage, begynder han og Peyton at date hinanden, og lever som en familie sammen med Jakes datter. Moderen til Jakes datter, Nikki, opdager sidst i sæsonen hvor Jake gemmer sig, og for ham sat i fængsel fordi han ikke vil aflevere datteren til hende.
Sæson 3 består af 22 afsnit. Den blev sendt i USA på The WB i perioden 5. oktober 2005 – 3. maj 2006, og i Danmark på TV3 i perioden 10. juli 2006 – 8. august 2006. I denne sæson optræder tre nye roller, som spilles af Danneel Harris, Sheryl Lee og Michael Trucco.
Haley vender tilbage til Tree Hill efter sin turné med Chris Keller. Hun prøver at vinde Nathan tilbage, men han har problemer med at stole på hende. Peyton møder sin kræftsyge biologiske mor Ellie, og når at tilbringe noget tid med hende inden hun dør. Brooke og Lucas kæmper hårdt for deres forhold, og det bliver ikke mindre kompliceret af, at Chris Keller kommer tilbage til byen og går i seng med Brooke. Straks Keith er kommet tilbage til byen efter bruddet med Jules i sæson to, indblandes han i et skuddrama på skolen, hvor han bliver slået ihjel af Dan. En ny pige, Rachel Gatina, starter på skolen. Hun overtager Brookes plads som den festgale, og skaber splid i alle folks forhold. Hun bliver dog forelsket i Nathans onkel Cooper, og sæsonfinalen ender med en cliffhanger, hvor to biler kører galt og den ene ryger i floden.
Sæson 4 består af 21 afsnit. Dette var den første sæson, som blev sendt på den nye CW-kanal. Den blev sendt i perioden 27. september 2006 – 13. juni 2007, og i Danmark, på TV3 i perioden 20. maj 2007 – 14. oktober 2007.
I sæson 4 er personerne fra Tree Hill i gang med anden halvdel af deres sidste år på gymnasiet. Brooke slår op med Lucas efter at Peyton har fortalt Brooke om sin kærlighed til ham, og dette resulterer også i at Brooke stopper sit venskab med Peyton. Brooke bliver nu gode veninder med Rachel og flytter ind hos hende. Peyton forsøger forgæves at lave noget med Lucas, men bliver distraheret da hun finder ud af, at hun har en halvbror, Derek. En forfølger ved navn Ian lader som om han er Derek og kommer tæt ind på Peyton. Han forsøger til sidst i sæsonen at slå hende ihjel. Lucas begynder efter en ulykke at tænke over hvem der rigtig slog Keith ihjel, samtidig begynder han at skrive en bog. Efter Haley er blevet gravid forsøger Nathan at finde et job så han kan hjælpe med at forsørge deres barn. Han kommer på tværs af en gangster, og det resulterer i at han med vilje ikke spiller sit bedste i nogle basketkampe og at Haley bliver kørt ned. Til sidst i sæsonen føder hun deres barn, en dreng der døbes James Lucas Scott. Dan prøver at opføre sig pænt, og hjælper Karen igennem hendes graviditet. Efter Karen har født sit og Keiths barn, Lilly, melder Dan sig selv og kommer i fængsel.
Sæson 5 består af 18 afsnit. Den blev sendt i USA på The CW i perioden 8. januar 2008 – 19. maj 2008, og i Danmark i perioden 1. juni 2008 – 28. september 2008. Der er tilføjet fem nye centrale roller. De spilles af Kevin Federline, Kate Voegele, Daphne Zuniga, Torrey DeVitto og barnestjernen Jackson Brundage.
I sæson 5 af One Tree Hill møder man personerne fire år efter de gik ud af gymnasiet. Lucas har gået på universitetet og arbejdet som assistent for Whitey. Efter universitetet er han blevet træner for Tree Hill Ravens, samtidig med at arbejder som forfatter. Peyton har arbejdet i Los Angeles hos et pladeselskab. Brooke har stor succes med sit tøjfirma Clothes Over Bro's. Nathan er blevet alkoholiker efter at have fået en alvorlig skade i benet, som resulterede i at han nu sidder i kørestol. Haley er blevet lærer på Tree Hill High School, men hun har det svært både med Nathans drikkeri og med sit nye job. Mouth er arbejdsløs, men prøver at få job som sportsjournalist. Skills træner som assistenttræner Tree Hill Ravens sammen med Lucas. Dan sidder i fængsel for mordet på sin bror, Keith, i sæson tre. Lille James er blevet fire år, og spilles af Jackson Brundage i denne sæson. De drager alle hjem til Tree Hill, som de lovede for fire år siden at de ville. De har alle sammen haft en hård start på deres "voksenliv", og det går heller ikke godt da de igen begynder deres liv i Tree Hill.
Sæson 6 består af 24 afsnit. Den blev sendt i USA på The CW i perioden 1. september 2008 – 18. maj 2009. Sæsonen begyndte i Danmark den 17. maj 2009. I denne sæson indtræder to nye centrale roller. Austin Nichols spiller Julian, Peytons ekskæreste og Ashley Rickards som Sam, en butikstyv som ender i pleje hos Brooke.
I sæson 6 vil Tree Hills personer indse at det ikke er så let at blive voksen som man tror. Sæsonen vil omhandler temaer som kærlighed, længsel og tab i og med forhold begynder og slutter.
Efter at været blevet efterladt ved alteret, beslutter Lucas at give kærligheden en ny chance, og frier til sin drømmepige. Mens hans anden bog bliver publiceret, må Lucas finde en balance mellem sin fremtid som kommende mand og sin karriere som forfatter. Peyton møder nogen med forbindelse til hendes mor, og lærer noget om hendes fortid. Brooke opdager en smertefuld sandhed, mens hun kæmper mod Victoria omkring fremtiden for Clothes Over Bros, men hvor langt vil Victoria gå og vil firmaet overlever mor-datter fejden? Nathan og Haley nyder at opdrage deres søn Jamie og forfølger begge deres drømme som henholdsvis basketball spiller og professionel musiker. Men vil deres personlige mål skille deres familie fra hinanden? Mouth træffer en svær beslutning omkring et jobtilbud som måske vil tage ham væk fra Millicent og sit liv i Tree Hill. Mens Skills træner Ravens basketballhold og Deb træder ind som Jamies barnepige, må de beslutte om de er klar til afsløre deres forhold, eller om det er lettere at afslutte det. Efter at blive klemt af en bil, hænger Dans liv igen i en tynd tråd.
Der er gået et år, siden Lucas og Peyton rejste fra Tree Hill. En skandale truer Nathans karriere i NBA; Hayley tager igen på landevejen, men kommer ud for en familietragedie, der i en periode giver hende en depression at kæmpe med. Rachel og Dan vender tilbage til Tree Hill, og Brooke hyrer en ny model (Alex) til "Clothes over Bros", som kommer til at true hendes forhold til Julian samt Mouth og Millicents (denne bliver model, men lider af alvorlig mangel på selvtillid). De nytilkommne Clay og Quinn slår sig ned i Tree Hill og falder snart for hinanden, men oplever snart deres eget drama med Katie indblandet. Mens den gamle kærlighed mellem Mia og Chase ser ud til at være i krise, opstår et nyt forhold mellem Miranda og Grubbs, og Victoria og Alexander beslutter af udvide deres forhold fra det professionelle plan til det personlige.
Oprindeligt havde Mark Schwahn tænkt sig at One Tree Hill skulle være en spillefilm med titlen Ravens. En af hans venner fortalte ham at det ville være bedre med en tv-serie. Han gik og tænkte over ideen og rådet af en af The WB's chefer redigerede han filmen om til en tv-serie.
Tree Hill er en opdigtet by, navngivet efter sangen "One Tree Hill" af U2. Serien har intet at gøre med One Tree Hill, en høj på New Zealand, hvor der oprindeligt stod et enkelt træ. Nu er træet fældet, men stedet kaldes stadigvæk One Tree Hill. Schwahn navngav byen Tree Hill, fordi han sad og lyttede til albummet The Joshua Tree af U2 mens han skrev på serien.
Som nævnt ovenfor skulle filmen, og dermed serien, oprindeligt have heddet Ravens, men man mente det var for sportsligt et navn, og da deres førende konkurrent var Gilmore Girls, som for det meste havde kvindelige seere, ville det være bedre at ændre navnet så det appellerede til et bredere publikum.
I seriens første tid spurgte fans Schwahn hvorfor serien hed One Tree Hill, når byen deri blot hed Tree Hill. Spørgsmålet blev besvaret, da Karen i episode 1.22 fortæller Lucas: "There is only one Tree Hill – and it's your home". One Tree Hill er også Tree Hill High's adresse. Skuespillerinde Moira Kelly blev gravid under sæson et, og derfor blev man nødt til at fjerne hende fra serien. Hendes figur Karen Roe blev derfor sendt på kokkeskole. I første sæson, hvor James Lafferty spiller rollen som den ret umodne Nathan Scott, blev produktionsholdet nødt til at klistre en piercing i hans venstre brystvorte hver gang han lavede en scene uden trøje på for at virke lidt rå, da Lafferty ikke har nogen piercing i virkeligheden.
Musikken spiller en stor rolle både i handlingen og igennem scenernes udvikling i hver enkel episode. I slutningen af hver episode sættes flere forskellige scener, der ikke har noget med hinanden at gøre, sammen, og musikken hjælper med at få en særlig stemning ud af scener der tilsyneladende ikke er forbundet. Mange af afsnittene i One Tree Hill er navngivet efter sange.Serien har en lang liste med musikere, der har medvirket i serien: Gavin DeGraw, Sheryl Crow, Michelle Branch, Kelly Clarkson, The Wreckers, Jimmy Eat World, La Rocca, Fall Out Boy, Nada Surf, Jack's Mannequin, Michelle Featherstone, Lupe Fiasco og Within Reason har alle været med. I sæson 5 spiller Kate Voegele en vigtig rolle som Mia Catallano, The Honorary Title og Kevin Federline i en anden vigtig rolle som Jason. Bethany Joy Galeotti, som spiller Haley James Scott, Bryan Greenberg, som spiller Jake Jagielski og Tyler Hilton, som spiller Chris Keller har også optrådt i serien. Fall Out Boy's Pete Wentz var med i en episode hvor han spillede en kærlighedsinteresse over for Peyton – efter han havde spillet med bandet som sig selv. Andre kendte bands, hvis sange har været med i serien er: Angels & Airwaves, Mclusky, Snow Patrol, Keane, Starsailor, Travis, Dashboard Confessional, Led Zeppelin, The Cure, Switchfoot og Foo Fighters. Komponisterne Mark Snow og John Nordstrom har begge komponeret musikken til One Tree Hill. Snow komponeret musikken til de første to sæson, mens Nordstrom komponerede musikken til sæson 3 og 4.Serien har udgivet tre soundtrack-albums: One Tree Hill - Music From The WB Television Series, Vol. 1, Friends with Benefit: Music from the Television Series One Tree Hill, Volume 2 og The Road Mix: Music from the Television Series One Tree Hill, Volume 3. Overskuddet fra salget af det andet album går til National Breast Cancer Foundation, og man satte en lille handling ind med brystkræft i serien. Den 13. november 2008 udgav iTunes et soundtrack med navnet "Music From One Tree Hill" (Musik fra One Tree Hill) som indeholder sange fra den sjette sæson.Mark Schwahn har afsløret at han navngiver hver episode efter en bestemt sang, som har noget tilfælles med det tema episoden har. For eksempel er episode 1.02 ("The Places You Have Come to Fear the Most"), navngivet efter en Dashboard Confessional-sang af samme navn. I dette afsnit indser Lucas at basketball, som før havde været hans sikre sted, nu er det sted han frygter mest efter at være kommmet med på Tree Hill Ravens-holdet.
I sæson 3 flyttede The WB serien fra tirsdag til onsdag, hvilket resulterede i et fald i seertal. Episoden "With Tired Eyes, Tired Minds, Tired Souls, We Slept", som havde to tragiske dødsfald, blev sendt 1. marts 2006, og trak seertallet op på 2,5 millioner – hvilket var det højeste i sæson 3. 3. maj 2006 fik sæsonfinalen 2,3 millioner seere, hvoraf 1,4 var voksne (18-49 år). Dette var seriens største seertal i hele sæson 3, med undtagelse af afsnittet 1. marts.
Da det blev bekendtgjort at the WB slog sig sammen med UPN for at skabe netværket The CW kom der rygter om, at serien ville blive stoppet. Rygterne begyndte, da The CW's ledere meddelte, at kun de bedste serier fra begge netværk ville blive sendt om efteråret. The WB meddelte, at der ikke var tale om nogen annullering, da de støttede serien 100 procent.
The CW's program blev officielt udgivet 18. maj 2006, hvor det blev meddelt at One Tree Hill stadig ville blive sendt om onsdagen, men på et senere tidspunkt. Filmoptagelserne startede 20. juli 2006, og sæsonpremieren var 27. september 2006. Sæsonpremieren fik et seertal på 2,5 millioner, hvilket var det samme som sæson 3's højeste seertal. Fjerde sæsons havde den fordel at det populære program America's Next Top Model blev sendt lige før, især da der var stor konkurrence fra de andre netværk. Niende episode i sæson 4, "Some You Give Away", hvor to af hovedpersonerne ender i en livstruende cliffhanger, havde 4,2 millioner seere, hvilket var det højeste antal siden sæson 2.
The CW bekendtgjorde i marts 2008 at One Tree Hill vil vende tilbage med en sjette sæson. I en pressemeddelelse i maj meddelte The CW at serien ville blive ved med at køre mandag aften klokken 21, efter Gossip Girls, og vil have premiere 1. september 2008.

"Only Teardrops" er en sang sunget af den danske sangerinde Emmelie de Forest fra hendes debutalbum af samme navn. Sangen vandt Dansk Melodi Grand Prix 2013 og blev dermed udvalgt til at repræsentere Danmark ved Eurovision Song Contest 2013 i Malmø, hvor sangen vandt med 281 point. Sangen er skrevet af Lise Cabble, Julia Fabrin Jakobsen og Thomas Stengaard. Den er produceret af Frederik Thaae.
"Only Teardrops" var Lise Cabbles 12. sang til Dansk Melodi Grand Prix i perioden 1995-2013, og det var tredje gang, hun vandt. Første gang var i 1995, hvor Aud Wilken fremførte "Fra Mols til Skagen" og i 2011, hvor A Friend in London vandt med "New Tomorrow". Begge sange havnede i top fem ved Eurovisionen.Kontakten fra sangskriverne til Forest skabtes gennem Anders Fredslund-Hansen fra selskabet Good Songs Publishing der havde formidlet flere grand prix-sange. Sangen blev indspillet i august 2012. Igennem næsten to og en halv måned i slutningen af 2012 var Forest ramt af en sygdom, der alvorligt påvirkede hendes stemmebånd.
I december 2012 fik folkene bag sange at vide, at de var udtaget til Dansk Melodi Grand Prix 2013. Da de ti deltagere til konkurrencen blev afsløret i DR Byen den 16. januar 2013, blev Cabble spurgt, hvad der skulle til for at vinde:
Teksten handler om to stridende parter. Umiddelbart kunne man tro, at der er tale om et elskende par, der oplever en krise, og titlen og det gentagede "kun tårer" ("only teardrops") er kvindens sorg. Der er dog ikke elementer i teksten, der udtrykkeligt angiver dette. I stedet kan teksten læses som en antikrigssang, for eksempel en kommentar til konflikten mellem israelerne og palæstinenserne. Kristen Bjørnkjær kaldte sangen elegisk og mente, at når der i første vers blev sunget "The sky is red tonight" ("himlen er rød i nat"), så var der ikke tale om en "uskyldig aftenrødme i solnedgangen", men en himmel farvet af blod.Forud for Dansk Melodi Grand Prix 2013 beskrev Forest selv teksten til "Only Teardrops" med ordene: "Man får noget at tænke over: hvordan vi behandler hinanden og verden. Den er melankolsk, men giver også håb for fremtiden.Teksten er fuld af spørgsmål, men ingen af dem besvares egentlig, kun med ordene fra titlen "only teardrops". Med baggrund i de mange ubesvarede spørgsmål kaldte litteraturanmelder Lars Bukdahl teksten for "forvirrende". Han mente endvidere, at det triste og gråmelerede i teksten stod i kontrast til musikken, og at det var en "sølle poetisk tekst".En af sangens bagmænd, Thomas Stengaard, forklarede, at forfatterne ønskede at "lave et stort positivt budskab om fællesskab", der var i ånd med årets slogan "We are one". Sangen var et fredsbudskab og handlede om at "droppe konflikterne og øje-for-øje-tankegangen, som kun fører tårer med sig". Han forklarede, at det stod lytteren frit for at fortolke sangen; at den kunne handle om konflikter i verden eller problemer i et parforhold.Det danske bidrags tekst kunne give visse mindelser om det russiske bidrag til Eurovision Song Contest samme år, Dina Garipovas "What if".  "What if" var et produkt fra den svenske popindustri og var i lighed med det danske bidrag en engelsksproget sang med et fredsbudskab, hvor mange vers var formet som spørgsmål sunget af en kvinde. Begge tekster indeholdt også en opfordring: "lad fortiden bag os" ("Let’s leave the past behind us") og "lad os forenes og lave en forandring"  ("Let’s unite and make a change"). Fremførelsen var dog væsentligt forskellig fra "Only Teardrops", idet det russiske bidrag var udformet som en  fredsballade. Et andet element, der skilte den danske sang ud, var fokuset på negativitet. Mens det russiske bidrag brugte positivt ladede ord og fraser som "styrke til at beslutte", "tro", "åbne døre", "åbne arme", så benyttede det danske bidrag overvejende negativt ladet ord og fraser: "ingen ledestjerne", "rive fra hinanden", "skam", "så hårdt", "bryder regler", "kamp" og "tårer".
Før det danske Melodi Grand Prix beskrev Forest sangen som "en rigtig god melodi, og et godt tempo". Det centrale tema i musikken forekommer i begyndelsen af omkvædet og i variation spillet af en tinwhistle.  Gaffa skrev i deres anmeldelse, at dets  "million-dollar-omkvæd" "sidder fast i hovedet efter et enkelt lyt". Der er tale om et pentatonisk tema, som minder tæt om et tema, der forekommer i den hollandske gruppe K-otics hit "I surrender".
Trods fredsbudskabet i teksten er musikken ikke formet som en vanlig strygerdomineret fredsballade i stil med det russiske bidrag "What if" eller den tyske vinder fra Eurovision Song Contest 1982, Nicoles "Ein bißchen Frieden". "Only teardrops" lader snarere slagtøj dominere. 
Arrangementet med tinwhistle og slagtøj har fået folk til at høre en skotsk tone i musikken. Jørgen de Mylius mente også at kunne høre, at sangen havde "lidt orientalsk over sig". Thomas Stengaard udtalte, at de som sangskrivere var ret bevidste om, at sangen skulle have noget, "som ville virke på en scene", og forklarede, at fløjten var en gimmick, som kunne gøre, at folk huskede sangen, mens trommerne skulle tilføre storladent "power", "som sådan en grand prix-sang skal have". De var også bevidste om at tilføre sangen irsk "vibe" og et balkan-agtigt element.Forests fremføring af sangen fik også kommentatorer til at sammenligne hendes stemme med Shakiras. Thomas Stengaard mente, at hendes stemme havde "det der knæk, der gør den unik".
"Only Teardrops" blev fremført ved Dansk Melodi Grand Prix i Boxen i Herning den 26. januar 2013. På dagen klagede herningenseren og tidligere minister Helge Sander over kunstnerne:
Og ydermere var Emmelie de Forest ikke favorit: Både bookmakere og en mindre afstemning i Politiken havde Forests jævnalderende Simone Egeriis og den fra X Factor 2009 kendte Mohamed Ali som favoritter, dog med Forest ikke langt efter."Only Teardrops" blev fremført af den indtil da "totalt ukendte" og barfodede Emmelie de Forest i spraglet hvid kjole med simpel koreografi. På scenen blev hun akkompagneret at to stående trommeslagere og et tremandskor. Trommeslagerne var to medlemmer af gruppen Copenhagen Drummers, Jacob Baagøe og Morten Specht Larsen. Den uniform, de to optrådte i, var fra DR's kostumeafdeling og mindede uheldigvis om en SS-uniform. Efterfølgende fik DR grafikere til at manipulere videoen for at sløre de uheldige signaler på jakken. Det var Jacob Baagøe, der spillede på fløjten. Musikken var singback, men fløjten kom i koreografien så tæt på sangerens mikrofon, at han blev nødt til at spille korrekt. Han havde derfor øvet sig i mange timer på det korte fløjtetema.Det blev et tæt løb mellem de tre unge deltagere. Fagjuryen gav Mohamed Ali og Emmelie de Forest hver 11 point, mens Simone lå på 8 point. Hvad der gjorde udslaget, var en komfortabel sejr hos seerne på 15 point mod henholdsvis 8 og 7 point til Mohamed Ali og Simone.Emmelie de Forest beskrev selv oplevelsen af at vinde som "et kæmpe chok" og "ud-af-kroppen-oplevelse".
Umiddelbart efter at "Only Teardrops" var kåret som vinder i Herning, vurderede DR's Ole Tøpholm, at sangen havde gode muligheder for en flot placering i Malmö.
DR's underholdningsdirektør Jan Lagermand  udtrykte sig umiddelbart efter konkurrencen også positivt om sangen, som han fra starten havde håbet ville vinde. Han kaldte den "det fuldstændigt rigtige" og spåede den store chancer internationalt med ordene:
Den 20. februar 2013, da 17 af de 39 landes bidrag var offentliggjort, vurderede en række bookmakere, at "Only Teardrops" som vinder ville give mellem 3,5 og 5 gange pengene igen og dermed var favorit til at vinde. Nærmeste konkurrent var ifølge bookmakerne Norges bidrag "I Feed You My Love". Sangen var stadig favorit i ugen op til selve konkurrencen, hvor oddset endte helt nede i 1,65. Samtidig vandt sangen den officielle fanklubs afstemning foran San Marino og Norge.
Umiddelbart efter Dansk Melodi Grand Prix udtalte DR's underholdningschef "Jeg tror, at vi kan tage dette show - og det er første gang, jeg har det sådan - og simpelthen bare flytte det til Malmø, for det var så fuldendt, fordi hun er så skøn, som hun er". Der blev da heller ikke ændret særligt ved fremførelsen ved Det Europæiske Melodi Grand Prix i Malmø den 18. maj 2013.
Sangen vandt med 281 point - 47 point foran Azerbaijan på andenpladsen. Til finalen tildeltes sangen topkarakteren 12 point fra otte lande (Italien, Island, Frankrig, Irland, Storbritannien, Serbien, Slovenien og Makedonien). Andre otte lande (Sverige, Holland, Ungarn, Belgien, Estland, Tyskland, Kroatien og Montenegro) gav sangen ti point. Kun et enkelt land (San Marino) gav slet ingen point til Only Teardrops.Dagen efter sejren blev Emmelie de Forest kørt i åben bus til Tivoli, hvor hun fremførte sangen.
"Only Teardrops" (instrumental version) – 3:03Den 6. maj 2013 udkom Emmelie de Forests album Only Teardrops, hvor sangen "Only Teardrops", ifølge Gaffas anmelder, var det "absolut bedste nummer".
Efter sejren i Dansk Melodi Grand Prix 2013 toppede sangen som nummer to på den danske singlehitliste, men efter sin sejr i det europæiske melodi grand prix fire måneder senere, gik sangen ind på en direkte førsteplads. Sangen debuterede også som nummer 99 på den britiske singlehitliste, på trods af den først vandt det europæiske melodi grand prix fire timer før skæringsdatoen.

Operation Barbarossa (tysk: Unternehmen Barbarossa), oprindeligt kaldt Operation Fritz, var kodenavnet for Nazi-tysklands invasion af Sovjetunionen under 2. verdenskrig. Angrebet begyndte den 22. juni 1941. Over 4,5 millioner af Aksemagternes soldater invaderede Sovjetunionen over en 2.900 km lang front. Operationen var opkaldt efter kejser Frederik Barbarossa af det Tysk-romerske rige, som var leder af det 3. korstog i det 12. århundrede. Planlægningen for Operation Barbarossa startede 18. december 1940; de hemmelige militære forberedelser og selve operationen varede fra foråret 1941 til vinteren 1941.
Det operationelle mål for operation Barbarossa var en hurtig erobring af den europæiske del af Sovjetunionen, vest for en linje mellem Arkhangelsk og Astrakhan, ofte kaldt A-A linjen (se Hitlers direktiv for detaljer). Ved operationens afslutning i december 1941 havde Den Røde Hær afvist de stærkeste fremstød fra Wehrmacht. Hitler havde ikke vundet den sejr, han havde forventet, men situationen i Sovjetunionen var kritisk. Taktisk havde tyskerne vundet nogle opsigtsvækkende sejre og besat nogle af de økonomisk vigtigste områder i USSR, herunder Ukraine. På trods af disse succeser var tyskerne skubbet tilbage fra Moskva, og de blev aldrig senere i stand til at skabe en samtidig offensiv over hele den sovjetisk-tyske front.På grund af Barbarossas manglende succes blev der iværksat en række operationer i Rusland, som dog alle fejlede: fortsættelsen af belejringen af Leningrad, Operation Nordlicht og slaget om Stalingrad sammen med andre slag i Sovjetunionen.Operation Barbarossa er stadig historiens største militære operation mht. antallet af soldater, vundet/tabt areal og tab af menneskeliv. Nederlaget i Operation Barbarossa resulterede i sidste ende i, at Tyskland led nederlag, hvorfor mange anser operationen som et vendepunkt i krigen. Det vigtigste ved operation Barbarossa var, at den startede krigen på Østfronten, som skulle vise sig at blive den største krigsskueplads i verdenshistorien. Operation Barbarossa og de områder, som den udspillede sig på, blev skueplads for nogle af de største og mest brutale slag, forfærdelige tab af liv og rædselsvækkende forhold for både tyskere og russere. Det fik stor betydning for, hvordan 2. verdenskrig udviklede sig og for det 20. århundredes historie i det hele taget.
Den tyske propaganda hævdede, at den Røde Hær forberedte sig på at angribe Tyskland, og deres egen invasion blev således fremstillet som forebyggende. I 1925-1926 havde Hitler i sin bog Mein Kampf gjort det helt klart, at det var hans hensigt at invadere Sovjetunionen ud fra den holdning, at det tyske folk havde behov for Lebensraum, dvs. jord og råmaterialer, og dem kunne han bedst finde østpå. Det var nazisternes udtrykte politik, at russere og andre slaviske folk skulle dræbes, deporteres eller gøres til slaver, da de anså dem for mindreværdige, og de ville herunder genbosætte deres områder med tyskere. Denne politik blev kaldt Den nye orden (Neuordnung) og blev fremlagt i detaljer i Hermann Görings Grønne mappe. Hele bybefolkningen i det invaderede land skulle udryddes ved udsultning, hvorved der ville blive skabt et overskud af landbrugsvarer, som skulle føde Tyskland og give mulighed for, at bybefolkningen kunne udskiftes med en tysk overklasse. Naziideologen Alfred Rosenberg foreslog, at de erobrede sovjetiske områder skulle administreres af følgende Reichskommissariater:
Turkestan (Centralasiatiske republikker og territorier)Ved Nürnberg-processen i 1946 bekendtgjorde Sir Hartley Shawcross, at der i marts 1941 var planlagt følgende yderligere opdelinger af de østlige russiske områder: 
Ural (centrale og sydlige Ural samt nærmeste områder, udskilt fra den planlagte reorganisering af det østlige europæiske Rusland.
Nordland (Sovjetunionens arktiske områder: Vestlige Nordland (nordkysten i det europæiske Rusland) og østlige Nordland (nordvestlige Sibiriens nordkyst))Den nazistiske politik sigtede mod at ødelægge Sovjetunionen som politisk størrelse i overensstemmelse med den geopolitiske ide om Lebensraum ("Drang nach Osten") til glæde for de "ariske" generationer i de kommende århundreder.
Når Sovjetunionen var besejret, ville manglen på arbejdskraft i den tyske industri kunne afhjælpes ved demobilisering af mange soldater.
Ved at have Sovjetunionen som leverandør af slavearbejdere ville Tysklands geostrategiske position i høj grad blive forbedret.
En sejr over Sovjetunionen ville yderligere isolere de Allierede, især Storbritannien.
Den tyske økonomi havde brug for adgang til mere olie, og ved at kontrollere oliefelterne ved Baku kunne man opnå dette.Molotov-Ribbentrop-pagten var blevet underskrevet kort før den tyske og sovjetiske invasion af Polen i 1939. Det var angiveligt en ikke-angrebspagt, men hemmelige protokoller skitserede en aftale mellem Tyskland og Sovjetunionen om deling af grænsestaterne imellem dem. Pagten kom som en overraskelse for alle på grund af landenes gensidige fjendskab og deres modsatrettede ideologier. Som følge af pagten havde Nazi-Tyskland og Sovjetunionen forholdsvis stærke diplomatiske forbindelser og var vigtige handelspartnere. Sovjetunionen leverede olie og råvarer til Tyskland, mens Tyskland leverede teknologi til Sovjetunionen. Men på trods af pagten forblev begge sider stærkt mistroiske over for hinandens hensigter, og da de begyndte at støde sammen i Østeuropa syntes en krig uundgåelig.
Hitler havde længe ønsket at erobre den europæiske del af Sovjetunionen for at udnytte, hvad han anså for dens Untermenschen – befolkning af slaviske undermennesker. Han havde kun indgået pagten, fordi den på kort sigt var fordelagtig. Udover de territoriale ambitioner, som både Hitler og Stalin besad, gjorde de ideologiske modsætninger mellem Nazi-Tyskland og Sovjetunionen en kommende konflikt mellem dem sandsynlig.
Stalins omdømme bidrog både til at retfærdiggøre nazisternes angreb og til deres tro på succes. I slutningen af 1930'erne havde Stalin ladet millioner af borgere dræbe eller indespærre under den store udrensning, herunder et stort antal af kompetente og erfarne officerer, hvilket havde efterladt den Røde Hær svækket og uden ledelse. Nazisterne understregede ofte det sovjetiske regimes brutalitet, når det udsendte propaganda rettet mod de slaviske folk.
Operation Barbarossa skulle kombinere et angreb i nord mod Leningrad med en symbolsk ladet erobring af Moskva og en økonomisk strategi om at erobre oliefelterne i syd på den anden side af Ukraine. Hitler og hans generaler var ikke enige om, hvilket af disse aspekter der var vigtigst, og hvor Tyskland skulle koncentrere sin indsats. Valget af prioriteter krævede et kompromis. Hitler anså sig selv for et politisk og militært geni. Under planlægningen af operation Barbarossa i 1940 og 1941 gentog Hitler ofte sin ordre: "Leningrad først, Donetsk-Bækkenet derefter, Moskva som det tredje." Hitler var utålmodig efter at komme i gang med sin længe ønskede invasion i øst. Han var overbevist om, at Storbritannien ville anmode om fred, når først Tyskland triumferede i Sovjetunionen, det område som havde Tysklands egentlige interesse. General Franz Halder bemærkede i sine dagbøger, at ved at ødelægge Sovjetunionen ville Tyskland knuse Storbritanniens håb om at besejre Tyskland.
Hitler var blevet overmodig af sine hurtige succeser i Vesteuropa og den Røde Hærs klodsethed i Vinterkrigen mod Finland i 1939-40. Han ventede at få en sejr i løbet af få måneder og forberedte derfor ikke en krig, der skulle vare ind i vinteren. Hans tropper havde derfor ikke varme uniformer, og der var ikke forberedt et længere felttog, da de indledte angrebet. Antagelsen om, at Sovjetunionen snart ville kapitulere, ville blive hans undergang.
Som forberedelse til angrebet flyttede Hitler 3,5 mio. tyske soldater og omkring 1 mio. soldater fra andre aksemagter til den sovjetiske grænse, gennemførte talrige rekognosceringstogter over sovjetisk område og oplagrede materiel i Øst. Sovjetunionen blev alligevel taget på sengen, mest på grund af Stalins tro på, at Det Tredje Rige formentlig ikke ville angribe blot to år efter at have underskrevet Molotov-Ribbentrop-pagten. Den sovjetiske leder troede også, at nazisterne formentlig ville afslutte deres krig mod Storbritannien, inden de åbnede en ny front. Han nægtede at tro gentagne advarsler fra sine efterretningstjenester om den tyske opmarch af frygt for, at rapporterne var britisk misinformation med henblik på at udløse en krig mellem Tyskland og Sovjetunionen. 
Spionen dr. Richard Sorge gav Stalin den præcise dato for angrebets start. De svenske kryptoanalytikere under ledelse af Arne Beurling kendte også datoen på forhånd.
Tyskerne forberedte afledningsmanøvrer fra april 1941 for at give substans til deres påstande om, at Storbritannien var det egentlige mål: Operationerne Haifisch og Harpune. Disse simulerede forberedelser foregik i Norge, på Kanalkysten og i Storbritannien. Der var støtteaktiviteter som skibskoncentrationer, rekognosceringsflyvninger og træningsøvelser. Der blev forberedt invasionsplaner, og nogle detaljer fik lov at sive ud.
Hitler og hans generaler undersøgte også Napoleons fejlslagne invasion af Rusland. Efter krav fra Hitler begyndte den tyske overkommando OKW at udvikle en strategi, så han undgik disse fejltagelser.
Den strategi, som Hitler og hans generaler enedes om, involverede tre adskilte armégrupper (Heeresgruppen), som skulle erobre specifikke områder og byer i Sovjetunionen. De tyske hovedangreb forløb langs de historiske invasionsveje. Heeresgruppe Nord fik til opgave at marchere gennem De baltiske lande til det nordlige Rusland og enten erobre eller ødelægge byen Leningrad (før og nu Sankt Petersborg). Heeresgruppe Mitte skulle rykke mod Smolensk og derefter til Moskva gennem det, som i dag er Hviderusland og de vestlige dele af Rusland. Heeresgruppe Süd skulle ramme det tætbefolkede kernelandbrugsområde i Ukraine og erobre Kijev, inden den fortsatte østpå over stepperne til Volga og det olierige Kaukasus.
Hitler, OKW og de forskellige overkommandoer var ikke enige om det vigtigste mål. Ved forberedelsen af Barbarossa gik det meste af OKW ind for et direkte fremstød mod Moskva, mens Hitler blev ved med at understrege sit mål om at erobre det ressourcerige Ukraine og Baltikum, inden han koncentrerede sig om Moskva. Disse diskussioner medførte en forsinkelse, som udskød Barbarossa fra midten af maj til slutningen af juni 1941, men kan have været uden betydning, da den russiske mudderårstid (rasputitsa), hvor vejene omdannes til pløre, faldt sent det år; men mere tid blev senere spildt på forskellige kritiske tidspunkter, hvor Hitler og OKW suspenderede operationerne for at diskutere de strategiske mål.
Samtidig med at angribe de strategiske mål besluttede tyskerne at bringe styrker ind i de besatte områder for at modvirke sovjetiske partisanaktiviteter, som de vidste ville opstå i de områder, partisanerne kontrollerede. Det omfattede enheder fra Waffen-SS og Gestapo, som var specialister i at undertrykke modstand og i at fange og dræbe modstandere.
Selv om Hitler og andre i den tyske overkommando anså Sovjetunionen for at være svag, var det bestemt ikke tilfældet. Hastig industrialisering i 1930'erne havde resulteret i, at industriproduktionen var på højde med Tysklands, og kun overgået af USA's. Produktionen af militærudstyr steg til stadighed, og i årene op til krigen blev økonomien i stigende grad orienteret mod militær produktion. I begyndelsen af 1930'erne blev der udviklet en meget moderne operationel doktrin for den Røde Hær, og den blev udbredt i feltregulativerne fra 1936.
Ifølge Taylor og Proektor (1974) var de sovjetiske styrker i de vestlige militærdistrikter i undertal i forhold til deres modstandere. 2,6 mio. sovjetiske soldater mod 4,5 mio. aksetropper. Den samlede størrelse af de sovjetiske væbnede styrker i starten af juli 1941 var på lidt over 5 mio. mand, 2,6 mio. i vest, 1,8 mio. i Fjernøsten og resten placeret eller under optræning andre steder. Disse tal kan imidlertid være vildledende. Tallet for Sovjetunionens styrker i de vestlige distrikter medtager kun den første strategiske linje, som var stationeret på og bag den sovjetiske vestgrænse i en dybde af indtil 400 km. De undervurderer også størrelsen af den Første strategiske linje, som faktisk var på 2,9 mio. mand. Tallet medregner ikke den mindre Anden strategiske linje, som den 22. juni var i færd med at blive rykket frem mod grænsen. Ifølge Sovjetunionens strategiske plan var det meningen, at den skulle være i stilling i starten af juli. De samlede aksestyrkers størrelse overdrives også. 3,3 mio. tyske tropper var øremærket til deltagelse i Barbarossa, men dette tal omfatter reserver, som ikke deltog i det indledende angreb. Yderligere 600.000 mand fra Tysklands allierede deltog også, men fortrinsvis efter det indledende angreb.
De samlede aksestyrker, der var til rådighed for operation Barbarossa, var på omkring 3,9 mio. Den 22. juni kunne den tyske hær opnå lokal overlegenhed ved sit indledende angreb (98 tyske divisioner), herunder 29 pansrede og motoriserede divisioner, hvilket var 90 % af dens mobile styrker, der angreb på en 1.200 km lang front mellem Østersøen og Karpaterne mod NKVD grænsetropper og divisionerne i den sovjetiske Første operationelle linje (den del af Første strategiske linje, som var stationeret umiddelbart bag fronten) i de tre vestlige militærdistrikter. Den havde afsluttet sin fremrykning og var klar til at angribe omkring to uger inden den Røde Hær havde planlagt at afslutte sin egen fremrykning, så anden strategiske linje kom på plads. På det tidspunkt var 41 % af de stationære sovjetiske baser placeret i grænseområderne, mange af dem i den 200 km brede zone langs grænsen. I overensstemmelse med hærens regulativer var brændstof, udstyr, jernbanevogne osv. ligeledes placeret der.Ved mobilisering ville den Røde Hær efter krigsudbruddet til stadighed vokse i styrke. Mens styrken varierede på begge sider, er det korrekt at sige, at aksestyrkerne under felttoget i 1941 havde en mindre overvægt i tropper ved fronten. Ifølge Mikhail Meltjukhov (2000:477) havde den Røde Hær ved krigens begyndelse en styrke på i alt 5.774.211 mand: 4.605.321 i landstyrker, 475.656 i luftvåbenet, 353.752 i marinen, 167.582 som grænsevagter og 171.900 som polititropper i NKVD.
Inden for nogle vigtige våbensystemer havde Sovjetunionen en betydelig numerisk overvægt. Mht. kampvogne havde den Røde Hær en stor overvægt. Den havde 23.106 kampvogne, hvoraf omkring 12.782 var placeret i de fem vestlige militærdistrikter (tre af dem lå direkte over for den tyske invasionsfront). Vedligeholdelses- og klargøringsstandarden var imidlertid meget ringe. Der var knaphed på ammunition og radioer, og mange enheder manglede de nødvendige lastbiler til at kunne genforsyne tropperne.
Siden 1938 havde Sovjetunionen delvist spredt sine kampvogne ud i infanteridivisionerne for at støtte infanteriet, men efter erfaringerne i Vinterkrigen og deres observationer af den tyske Blitzkriegstaktik mod Frankrig, var man begyndt at efterligne tyskerne og placere de fleste panserkøretøjer i store, fuldt mekaniserede divisioner og korps. Denne reorganisering var imidlertid kun delvist gennemført, da Barbarossa gik i gang,, da der ikke var tilstrækkelig mange kampvogne til rådighed til at bringe de mekaniserede korps op på den ønskede styrke.
Den tyske Wehrmacht havde omkring 5.200 kampvogne i alt, hvoraf 3.350 blev indsat i invasionen. Dette giver et forhold på omkring 4:1 i den Røde Hærs favør. Den bedste sovjetiske kampvogn – T-34 – var den mest moderne i verden, og KV-serien var den bedst pansrede. De mest avancerede sovjetiske modeller T-34 og KV-1 var ikke til rådighed i større antal i starten af krigen og udgjorde kun 7,2 % af den sovjetiske kampvognsstyrke. Men mens disse 1.861 moderne kampvogne var teknisk og numerisk overlegne i forhold til de 1.404 tyske mellemtunge Panzer III og IV kampvogne, havde sovjetstyrkerne i 1941 stadig mangler i kommunikation, træning og erfaring i at anvende sådanne våben effektivt.
Den sovjetiske hærs overlegenhed i tungt udstyr blev også mere end opvejet af, at de tyske styrker var langt bedre trænet og kampklare. Det sovjetiske officerskorps og overkommando var blevet decimeret under Stalins store udrensning i 1936-1938. Af 90 generaler, som blev arresteret, overlevede kun 6 udrensningen. Det samme gjaldt 36 ud af 180 divisionschefer og blot 7 ud af 57 korpschefer. I alt blev 30.000 fra den Røde Hær henrettet, mens flere blev sendt til Sibirien og erstattet med officerer, der blev vurderet som mere "politisk pålidelige". Tre af de fem marskaler før krigen og omkring to tredjedele af korps- og divisionscheferne blev skudt. Det betød, at der ofte sad yngre og mindre erfarne officerer på deres pladser; fx havde 75 % af den Røde Hærs officerer i 1941 haft deres poster i mindre end et år. Den gennemsnitlige sovjetiske korpschef var 12 år yngre end den tyske. Disse officerer havde en tendens til at tøve med at tage initiativer og manglede ofte den fornødne træning og erfaring til at beklæde deres job.
Antallet af fly var også kraftigt i Sovjetunionens favør; men de sovjetiske fly var stort set forældede, og det sovjetiske artilleri manglede moderne ildkontrolsystemer. De fleste sovjetiske enheder var på fredsfod, hvilket var forklaringen på, at enhederne havde deres fly parkeret tæt sammen i pæne rækker frem for spredt, hvilket gjorde dem til lette mål for Luftwaffe i krigens første dage.
Inden invasionen havde det sovjetiske luftvåben forbud mod at nedskyde rekognosceringsfly fra Luftwaffe, selv om der blev fløjet hundredvis af missioner ind i sovjetisk luftrum.
Den russiske krigsindsats i den første fase af krigen på Østfronten var hæmmet af en mangel på moderne fly. Det sovjetiske luftvåben var udstyret med et stort antal forældede fly, såsom I-15 biplan og I-16. I 1941 begyndte MiG-3, LaGG-3 og Jak 1 først at rulle af samlebåndene og var generelt meget underlegne i forhold til Messerschmitt Bf 109 eller den senere Fw 190, da denne blev taget i brug i september 1941. Kun få havde radio – og de, der fandtes, sendte ukrypteret og fungerede ikke pålideligt. Den ringe indsats fra VVS (Vojenno-Vozdusjnye Sily, det sovjetiske luftvåben) under Vinterkrigen mod Finland havde forøget Luftwaffes overbevisning om, at det sovjetiske luftvåben kunne nedkæmpes. Standarden for træning i luften var blevet fremskyndet som forberedelse på et tysk angreb, der var forventet i 1942 eller senere. Men den russiske pilotuddannelse var ekstremt dårlig. Ordre nr. 0362 fra Folkekommissæren for forsvar, dateret den 22. december 1940 gav ordre til, at flytræningen skulle fremskyndes og forkortes. Utroligt nok havde det sovjetiske luftvåben 201 MiG-3 og 37 MiG-1, der var kampklare den 22. juni, men kun fire piloter var blevet trænet i at benytte disse fly.Den Røde Hær var spredt og uforberedt. Enheder var ofte delt og uden transportmidler til at blive samlet inden kamp. Selv om den Røde Hær havde mange og gode kanoner, var der nogle kanoner, som var uden ammunition. Artillerienheder manglede ofte transportmidler, så de kunne ikke flytte deres kanoner. Kampvognsenheder var sjældent veludstyrede og manglede også træning og logistisk støtte. Vedligeholdelsesstandarden var meget ringe. Enheder blev sendt i kamp, uden at der blev gjort foranstaltninger til, at de kunne få nye forsyninger af brændstof, ammunition eller forstærkninger af personel. Ofte var enheder ubrugelige efter blot at have været i indsats en enkelt gang. Hæren var midt i en reorganisering, hvor kampvognene blev placeret i store kampvognskorps, hvilket bidrog til forvirringen.
Selv om den Røde Hær på papiret så ud til at være på lige fod med den tyske hær, var realiteten på slagmarken meget anderledes. Inkompetente officerer og delvis mangel på udstyr, utilstrækkelig motoriseret, mangel på logistisk støtte og dårlig træning gjorde, at den Røde Hær var i en meget uheldig situation. F.eks. mistede den Røde Hær i starten af felttoget omkring 6 kampvogne, hver gang tyskerne mistede 1.
I foråret 1941 havde Stalins egen efterretningstjeneste gentagne gange advaret om, at et tysk angreb var nært forestående; men Stalin valgte at ignorere disse advarsler. Selv om han indrømmede muligheden af et angreb i al almindelighed og gjorde mange forberedelser, valgte han at undgå at provokere Hitler. Han havde placeret officerer omkring sig, som formentlig kun ville fortælle ham det, som han gerne ville høre, så han troede, at den situation, som Sovjetunionen stod i i foråret 1941, var langt stærkere, end den faktisk var. Han nærede også en ubegrundet tillid til Molotov-Ribbentrop-pagten, som var blevet underskrevet blot to år tidligere. Endelig mistænkte han briterne for at prøve på at sprede falske rygter for at udløse en krig mellem Tyskland og Sovjetunionen. 
Som følge heraf blev de sovjetiske grænsetropper ikke sat i fuldt alarmberedskab og blev sommetider endda forbudt at skyde tilbage uden tilladelse, når de blev angrebet. Selv om en delvis alarmering blev sat i kraft den 10. april, var de ganske enkelt ikke klar, da det tyske angreb kom. Det kan være årsagen til den diskussion, som nedenfor citeres fra Viktor Suvorov.
Enorme sovjetiske styrker var samlet bag den vestlige grænse for det tilfælde, at tyskerne angreb; men de var meget sårbare på grund af ændringer i den Røde Hærs taktiske doktrin. I 1938 blev der på foranledning af general Pavlov indført en standardlineær forsvarstaktik på linje med andre landes. Infanteridivisioner forstærket med en kampvognsenhed lå i nedgravede stillinger, så de dannede stærkt befæstede zoner. Så kom Frankrigs fald. Den franske hær, der blev anset for at være verdens stærkeste, blev besejret på seks uger. Sovjetiske analyser af begivenhederne, der var baseret på ufuldstændige oplysninger, konkluderede, at det franske kollaps skyldtes, at Frankrig baserede sig på et lineært forsvar og manglede kampvognsreserver.
Den Røde Hær besluttede ikke at gentage disse fejltagelser. I stedet for at grave sig ned i et lineært forsvar skulle infanteridivisionerne fremover koncentreres i store formationer. De fleste kampvogne blev samlet i 31 mekaniserede korps, hver med over 1.000 kampvogne, større end en hel tysk Panzerarmé (selv om kun få af disse korps havde nået deres planlagte styrke den 22. juni). Hvis tyskerne angreb, skulle deres pansrede spydspidser afskæres og nedkæmpes af de mekaniserede korps. De ville derefter samarbejde med infanteriet om at drive det tyske infanteri tilbage, mens det var sårbart på vej mod slagmarken. Den sovjetiske, venstre fløj i Ukraine, skulle kraftigt forstærkes, så den kunne foretage en strategisk omringning, og efter at have nedkæmpet den sydlige tyske armégruppe skulle den svinge nordpå gennem Polen ind i ryggen på den midterste og den nordlige armégruppe. Når den fuldstændige nedkæmpelse af den omringede tyske hær således var sikret, skulle den Røde Hær fortsætte med en offensiv ind i resten af Europa.
Modargumenter til den sædvanlige fortolkning er kommet fra den russiske historiker og tidligere GRU-tilknyttede Viktor Suvorov i bogen Icebreaker. Han hævder, at de sovjetiske landstyrker var særdeles velorganiserede og mobiliserede en masse hele vejen langs den tysk-sovjetiske grænse som forberedelse til en sovjetisk invasion af Europa, der var fastsat til søndag den 6. juli 1941, operation Groza. Den tyske operation Barbarossa var, mener han, rent faktisk et forebyggende angreb, som drog fordel af de massive sovjetiske troppekoncentrationer lige ved Nazitysklands 1941-grænser. Suvorov hævder, at de sovjetiske troppekoncentrationer ved Tysklands grænser var offensive i deres natur, ikke defensive, som de i reglen beskrives. Teorien har vundet anerkendelse, især blandt historikere i Østeuropa.En undersøgelse udført af den russiske militærhistoriker Mikhail Meltjukhov (“Stalin's Missed Chance”) støtter den påstand, at sovjetiske styrker var ved at samles til et angreb på Tyskland. Han afviser imidlertid påstanden om, at det tyske angreb var et forebyggende angreb: Meltjukhov mener, at begge sider forberedte et angreb, men at ingen af siderne troede på et angreb fra modparten. Andre russiske historikere, som støtter denne antagelse, er Vladimir Nevezjin, Boris Sokolov og Valeri Danilov. På nøglepunkter minder denne argumentation om den fortolkning, de tyske historikere Werner Maser og Joachim Hoffmann er fremkommet med.Det nu offentliggjorte forslag fra Zjukov af 25. maj 1941 lagde op til et sovjetisk angreb mod Tyskland. Dette dokument foreslog hemmelig mobilisering og fremføring af den Røde Hærs tropper til de vestlige grænser under dække af træning. Selv om det generelt antages kun at være et udkast, som ikke blev godkendt af Stalin, har de ovennævnte historikere hævdet, at – i betragtning af Stalins koncentration af magt – var tanken om, at sovjetiske generaler fulgte en linje, som var uafhængig af Stalins og indeholdt en invasionsplan, særdeles usandsynlig. Hertil kom, hævdes det, at de faktiske sovjetiske troppekoncentrationer lå tæt på grænsen, ligesom brændstofdepoterne og flyvepladserne. Alt dette var ubrugeligt ved defensive operationer. (Maser 1994: 376–378; Hoffmann 1999: 52–56)
Suvorov fremlægger et bevis, som understøtter teorien om et forestående sovjetisk angreb: de kort og parlører, der var udleveret til sovjetiske tropper. Militærtopografiske kort kan i modsætning til andre militære forsyninger kun bruges i et bestemt område. Ifølge Suvarov fik sovjetiske tropper udleveret kort over Tyskland og tysk-besatte områder. Parlørerne indeholdt spørgsmål om SA officerer – og SA-officerer fandtes kun i selve Tyskland. I modsætning hertil var kort over sovjetisk område sjældne, ifølge Suvorov. Det er værd at bemærke, at efter det tyske angreb blev officeren, der var ansvarlig for kortfremstillingen, generalløjtnant M.K. Kudrjavtsev ikke straffet af Stalin, som ellers var kendt for ekstremt hårde straffe, hvis man ikke adlød hans ordrer. Ifølge Suvorov viser det, at general Kudrjavtsev fulgte sine ordrer fra Stalin, som ganske enkelt ikke forventede et tysk angreb.
Intet af dette er imidlertid afgørende beviser på, at Sovjetunionen planlagde et strategisk angreb på Tyskland, især da den sovjetiske side lagde vægt på offensiv på det operationelle niveau, selvom landet strategisk var i defensiven.
Halder som var chef for hærens generalstab OKH koncentrerede følgende Wehrmacht og Luftwaffe styrker til operationen:
Heeresgruppe Nord (Armégruppe Nord) (Wilhelm Ritter von Leeb) tog opstilling i Østpreussen med 26 divisioner:
Luftflotte 1 (Alfred Keller)Heeresgruppe Mitte (Armégruppe Centrum) (Fedor von Bock) tog opstilling i det østlige Polen med 49 divisioner:
Luftflotte 2 (Albert Kesselring)Heeresgruppe Süd (Armégruppe Syd) (Gerd von Rundstedt) tog opstilling i det sydlige Polen og Rumænien med 41 divisioner:
Kongelige ungarske hærs "Hurtigt bevægende Armékorps"(Miklós) – Oprindelig en del af en større "Karpater gruppe" (Karpat Gruppe)
4. Rumænske Armé (Constantinescu)Luftflotte 4 (Alexander Löhr)Med opstilling i Norge en mindre styrke bestående af:
Luftflotte 5 (Stumpff)Talrige mindre enheder fra hele det nazistisk besatte Europa såsom Légion des Volontaires Français contre le Bolchévisme, støttede den tyske krigsindsats.
Ved begyndelsen af det Det Tredje Riges invasion af Sovjetunionen den 22. juni 1941 var Den røde hærs ansvarsområder i den europæiske del af Sovjetunionen delt op i fire aktive fronter (en sovjetisk 'front' svarer til en armégruppe). Flere fronter blev senere etableret indenfor de overordnede ansvarsområder i de tre militære operationsområder, som nogenlunde svarede til de tyske armégrupper (Heeresgruppen) hvad angår geografiske operationsområder.
Efter ordre fra Georgij Zjukov blev der straks efter invasionen dannet en Nordfront ud fra militærdistrikt Leningrad, en Nordvestfront ud fra det baltiske militærdistrikt, en Vestfront ud fra det hviderussiske militærdistrikt og en Sydvestfront ud fra militærdistriktet i Kijev.
Sydfronten blev etableret den 25. juni med udgangspunkt i militærdistriktet i Odessa.
De første overordnede stabe blev etableret den 10. juli med Vorosjilov som leder af det nordvestlige operationsområde, Timosjenko som leder af det vestlige operationsområde og Budjonny som leder af det sydvestlige operationsområde.Styrkerne i det nordvestlige operationsområde omfattede:
Nordfronten under ledelse af generaloberst Markian Mikhailovitj Popov over for Finland og bestående af 14. Armé, 7. Armé og 23. Armé foruden en række mindre enheder, der direkte var underlagt frontens hærfører.
Nordvestfronten under ledelse af generaloberst Fjodor Kuznetsov forsvarede de baltiske lande og bestod af 8. Armé, 11. Armé og 27. Armé foruden andre frontenheder (34 divisioner).
Ishavsflåden og ØstersøflådenStyrkerne i det vestlige operationsområde omfattede:
Vestfronten, under ledelse af general Dmitrij Grigorjevitj Pavlov, og bestående af 3. Armé, 4. Armé, 10. Armé samt hovedkvarteret for 13. Armé, som koordinerede uafhængige frontenheder (45 divisioner).
Sydvestfronten under ledelse af generaloberst Mikhail Petrovitj Kirponos. Den bestod af 5. Armé, 6. Armé, 12. Armé og 26. Armé samt en gruppe enheder under direkte ledelse af operationsområdet (45 divisioner).
Sydfronten under ledelse af General Ivan Vladimirovitj Tjulenev blev etableret den 25. juni 1941 fra 8. uafhængige Armé sammen med 2. og 18. mekaniserede korps og med 26 divisioner som støtte.
SortehavsflådenUdover arméerne i fronterne var der yderligere seks arméer i den vestlige del af Sovjetunionen: 
16. Armé, 19. Armé, 20. Armé, 21. Armé, 22. Armé og 24. Armé, som sammen med uafhængige enheder udgjorde Stavkas reserve gruppe af Arméer, som senere blev omdøbt til Sovjetiske Reservefront, som i princippet var underlagt Stalins direkte kommando.
Klokken 3:15 om søndagen den 22. juni 1941 angreb aksestyrkerne. Det er svært at afgøre, hvor store styrker de to sider rådede over i den indledende fase, da de fleste tyske tal medtager reserver, der var tiltænkt Østfronten, men endnu ikke var indsat, foruden adskillige andre problemer med finde sammenlignelige tal mellem de tyske og de sovjetiske styrker. Et rimeligt skøn er, at omkring 3 mio. tyske soldater gik til angreb den 22. juni, og at de stod over for lidt færre sovjetiske soldater i grænsemilitærdistrikterne. Bidraget fra de tyske allierede kunne først for alvor mærkes senere i kampagnen. Overraskelsen var fuldstændig, selv om Stavka var blevet alarmeret af rapporter om, at Wehrmacht'enheder nærmede sig grænsen i angrebsformation og kl. 0.30 havde givet ordre til, at de sovjetiske grænsetropper skulle advares om, at krigen var umiddelbart forestående, men kun få enheder blev alarmeret i tide.
Angrebet kom som et chok. Det var ikke så meget tidspunktet for angrebet som den enorme mængde af aksetropper, som stødte ind i sovjetisk område på samme tid. Bortset fra de ca. 3,2 mio. tyske landstyrker, som deltog i eller var tiltænkt felttoget, var der ca. 500.000 rumænske, ungarske, slovakiske, kroatiske og italienske tropper, som med tiden ledsagede de tyske styrker, mens den finske hær gjorde en stor indsats mod nord. Den 250. spanske blå division (División Azul) var en underlig enhed, som hverken tilhørte en aksemagt eller var en frivillig Waffen-SS enhed, men derimod spanske falangister og nazi-sympatisører.
Rekognosceringsfly fra Luftwaffe arbejdede på højtryk for at identificere troppekoncentrationer, forsyningslagre og flyvepladser og planlægge deres udslettelse. Luftwaffes opgave var at neutralisere det sovjetiske luftvåben. Det blev ikke nået i løbet af de første dage, selv om de sovjetiske fly stod opstillet i store grupper på de permanente flybaser frem for at være spredt på mindre flyvepladser; således var de ideelle mål. Luftwaffe hævdede, at de havde ødelagt 1.489 fly den første dag i felttoget. Hermann Göring, lederen af Luftwaffe troede ikke på tallene og beordrede dem kontrolleret. Ved at gennemrode vragene på de sovjetiske flybaser viste det sig, at Luftwaffes tal havde været i underkanten, da der blev fundet over 2.000 ødelagte sovjetiske fly. Tyskerne hævdede kun at have ødelagt 3.100 sovjetiske fly i løbet af de første tre dage, men rent faktisk var de sovjetiske tab langt højere. Ifølge den russiske historiker Viktor Kulikov blev der ødelagt omkring 3.922 fly. 
Luftwaffe havde opnået luftoverlegenhed i alle tre sektorer af fronten og beholdt den indtil årets slutning, fortrinsvis på grund af det sovjetiske luftvåbens behov for at støtte retirerende styrker på jorden. Luftwaffe var derfor i stand til at bruge mange af sine eskadriller til støtte for styrkerne på jorden.
Overfor Heeresgruppe Nord lå der to sovjetiske arméer. Den tyske hærs overkommando (OKH) sendte Panzergruppe 4 med 600 kampvogne mod det sted, hvor de to arméer mødtes. Panzergruppe 4 havde til opgave at krydse floderne Nemunas og Daugava, (også kaldet Njemen og Dvina), som var de to største hindringer ved fremrykningen mod Leningrad. På den første dag krydsede kampvognene floden Nemunas og trængte 80 km frem. I nærheden af Raseiniai blev kampvognene mødt af 300 sovjetiske kampvogne. Det tog fire dage for tyskerne at omringe og nedkæmpe de sovjetiske kampvogne. Derefter krydsede tyskerne Daugava i nærheden af Daugavpils. Tyskerne var nu indenfor en afstand, hvor de umiddelbart kunne angribe Leningrad, men på grund af forsyningssituationen gav Hitler ordre til, at panserenhederne skulle stoppe, mens infanteriet indhentede dem. Ordren om at holde stille blev fastholdt i en uge, hvilket gav den sovjetiske hær tid til at opbygge et forsvar omkring Leningrad og langs bredden af floden Luga. Den sovjetiske stilling blev yderligere kompliceret af, at der den 22. juni indledtes en anti-sovjetisk opstand i Litauen og der blev proklameret et uafhængigt Litauen. Ca. 30.000 litauiske oprørere angreb de sovjetiske styrker og blev støttet af etniske litauere i den Røde Hær. Da de tyske styrker kom længere nordpå, brød der også væbnet modstand ud mod de sovjetiske styrker i Estland. Slaget om Estland sluttede den 7. august, da den tyske 18. Armee nåede kysten ved Kunda.
Overfor Heeresgruppe Mitte var der fire sovjetiske arméer: 3., 4., 10. og 11. Armé. De sovjetiske arméer holdt et frontfremspring, som gik ind i det af Tyskland besatte Polen med centrum ved Bialystok. Bag Bialystok lå Minsk, hovedstaden i Hviderusland og et vigtigt jernbaneknudepunkt. Målene for Heeresgruppe Mittes to Panzergrupper var at mødes ved Minsk og forhindre, at den Røde Hær slap væk fra frontfremspringet. Panzergruppe 3 brød gennem fronten dér, hvor de to nordlige sovjetiske fronter mødtes nord for frontfremspringet og krydsede Nemunas floden (Njemen), mens Panzergruppe 2 krydsede den vestlige Bug længere mod syd. Mens Panzergrupperne angreb, gik infanteriet i Heeresgruppe Mitte frem mod frontfremspringet og omringede til sidst de sovjetiske tropper ved Bialystok.
Overkommandoen i Moskva forstod i starten ikke omfanget af den katastrofe, som havde ramt Sovjetunionen. Marskal Semjon Timosjenko beordrede alle sovjetiske styrker til at indlede en generel modoffensiv, men da forsynings- og ammunitionsdepoterne var ødelagt, og kommunikationssystemerne var totalt brudt sammen, slog de ukoordinerede modangreb fejl. General Zjukov underskrev det berygtede Direktiv fra Folkekommissariatet for Forsvaret Nr. 3 (han hævdede senere, at det var under pres fra Stalin), som krævede at den Røde Hær indledte en offensiv. Han gav tropperne ordre til "at omringe og ødelægge fjendens styrker i nærheden af Suwałki og erobre Suwałki-regionen inden aften den 26. juni", at "omringe og nedkæmpe fjendens styrker, der havde invaderet i retning af Vladimir-Volynia og Brody", samt ydermere at "erobre Lublin-området inden aften den 24. juni." Denne manøvre slog fejl, og fik organisationen i en række enheder i den Røde Hær til at bryde sammen, og de blev hurtigt nedkæmpet af de tyske styrker.
Den 27. juni mødtes Panzergruppe 2 og 3 ved Minsk efter at være rykket 320 km ind på sovjetisk område – en tredjedel af strækningen til Moskva. I den store lomme mellem Minsk og den polske grænse var resterne af 32 sovjetiske riffeldivisioner, 8 pansrede divisioner foruden motoriserede kavaleri- og artilleridivisioner omringet.
Overfor Heeresgruppe Süd i Ukraine reagerede de sovjetiske hærførere hurtigt på det tyske angreb. Fra starten stod angriberne over for en beslutsom modstand. Over for tyskerne var der i Ukraine tre sovjetiske arméer: 5., 6. og 26. De tyske infanteriarméer angreb dér, hvor de tre arméer mødtes, mens Panzergruppe 1 drev sin pansrede spydspids med 600 kampvogne lige gennem den sovjetiske 6. armé i retning af Brody. Den 26. juni indledte fem mekaniserede sovjetiske korps med over 1.000 kampvogne et kraftigt modangreb mod Panzergruppe 1. Slaget var blandt de mest indædte under invasionen og varede i over fire dage. Til sidst sejrede tyskerne, men de sovjetiske styrker tilføjede Panzergruppe 1 alvorlige tab.
Da de sovjetiske modoffensiver var slået fejl, var de sidste større sovjetiske kampvognsenheder blevet indsat i kampene, og den Røde Hær indtog en defensiv stilling med fokus på at gennemføre en strategisk tilbagetrækning under alvorligt pres. Ved slutningen af den første uge havde alle tre tyske armégrupper opnået væsentlige mål for felttoget. Men i de store lommer ved Minsk og Bialystok kæmpede de sovjetiske styrker fortsat. Det kostede tyskerne store tab at nedkæmpe disse lommer, og det lykkedes for mange sovjetiske styrker at undslippe. Man regner i almindelighed med, at den Røde Hærs tab var i størrelsesordenen 600.000 døde, savnede, fangne og sårede. Det sovjetiske luftvåben mistede 1.561 fly ved Kijev.
Slaget var en enorm taktisk (Hitler troede strategisk) sejr, men det var lykkedes at trække tyske styrker væk fra en tidlig offensiv mod Moskva, og man havde forsinket yderligere tysk fremrykning i 11 uger. General Kurt Von Tippleskirch bemærkede: "Russerne havde i høj grad tabt et slag, men de havde vundet felttoget".
Den 3. juli gav Hitler endelig grønt lys for kampvognene til at genoptage deres fremrykning østpå, efter at infanteridivisionerne havde indhentet dem; men et tordenvejr, som er typisk for de russiske somre, forsinkede deres fremrykning, og det sovjetiske forsvar var også blevet stivet af. Forsinkelserne gav de sovjetiske styrker tid til at organisere et stort modangreb mod Heeresgruppe Mitte. Det endelige mål for Heeresgruppe Mitte var byen Smolensk, som dækkede vejen mod Moskva. Over for tyskerne var der en gammel, sovjetisk forsvarslinje, der blev forsvaret af seks arméer. Den 6. juli indledte de sovjetiske styrker et angreb med 700 kampvogne mod Panzergruppe 3. Tyskerne besejrede dette modangreb takket være deres store overlegenhed i luften. Panzergruppe 2 krydsede floden Dnepr og rykkede frem mod Smolensk fra syd, mens Panzergruppe 3 efter at have besejret det sovjetiske modangreb rykkede frem mod Smolensk fra nord. Tre sovjetiske arméer var fanget i en knibtang. Den 26. juli sluttedes ringen, og 180.000 soldater fra den Røde Hær blev taget til fange.Fire uger inde i felttoget erkendte tyskerne, at de havde undervurderet styrken af de sovjetiske hære kraftigt. De tyske tropper havde brugt deres oprindelige forsyninger, men havde endnu ikke nået den forventede strategiske bevægelsesfrihed. Operationerne blev sat ned i tempo, så nye forsyninger kunne nå frem. Forsinkelsen skulle bruges til at tilpasse strategien til den nye situation. Hitler havde mistet troen på omringningsslag, da store grupper af sovjetiske soldater hver gang var undsluppet, og mente i stedet at han kunne besejre Sovjetunionen ved at påføre landet store økonomiske skader ved at berøve det den industrielle kapacitet til at kunne fortsætte krigen. Dette betød, at man skulle erobre de industrielle centre ved Kharkov og Donbas, oliefelterne i Kaukasus og hurtigt erobre Leningrad, der var et centrum for militær produktion i nord. Han ønskede også at skabe forbindelse med finnerne mod nord.
De tyske generaler gik derimod kraftigt ind for en fortsættelse af offensiven i retning mod Moskva. Udover den psykologiske betydning af at erobre fjendens hovedstad pegede generalerne på, at Moskva var et stort center for våbenproduktion og centrum for det sovjetiske kommunikations- og transportsystem. Desuden pegede efterretningsrapporter på, at hovedparten af den sovjetiske hær var placeret i nærheden af Moskva under Semjon Timosjenko for at forsvare hovedstaden for enhver pris. Hitler var imidlertid ubøjelig og udstedte en ordre om, at Heeregruppe Mittes kampvogne skulle sendes nord- og sydpå, så offensiven mod Moskva blev midlertidigt suspenderet. I midten af juli nåede tyskerne frem til få kilometer fra Kijev. Panzergruppe 1 stødte sydpå, mens den tyske 17. Armé stødte østpå, og i lommen fangede tyskerne tre sovjetiske arméer ved Uman. Mens tyskerne nedkæmpede lommen, drejede kampvognene mod nord og krydsede Dnepr. I mellemtiden havde Panzergruppe 2 krydset floden Desna med 2. Armé på sin højre flanke. De to Panzergrupper fangede herefter fire sovjetiske arméer og dele af to andre.
Til det endelige angreb mod Leningrad blev Panzergruppe 4 forstærket med kampvogne fra Heeresgruppe Mitte. Den 8. august brød kampvognene gennem det sovjetiske forsvar. Den tyske 16. Armé angreb mod nordøst, 18. Armee ryddede Estland og rykkede frem til Peipus søen. I slutningen af august var Panzergruppe 4 trængt frem til 50 km fra Leningrad. Finnerne var rykket mod sydøst på begge sider af Ladoga søen og havde nået den gamle finsk-sovjetiske grænse.
På dette tidspunkt beordrede Hitler, at Leningrad skulle ødelægges endeligt – og der skulle ikke tages fanger. Den 9. september begyndte Heeresgruppe Nord det endelige fremstød, som i løbet af 10 dage bragte den til en afstand af 11 km fra byen; men fremrykningen over de sidste 10 km gik meget langsomt, og tabene voksede. Hitler mistede tålmodigheden og gav ordre til, at byen ikke skulle stormes, men sultes til overgivelse. Han havde brug for Heeresgruppe Nords kampvogne i Heeresgruppe Mitte til en offensiv mod Moskva.
Inden angrebet på Moskva kunne starte, måtte operationerne ved Kijev være afsluttet. Halvdelen af Heeresgruppe Mitte var svunget sydpå bag om stillingerne ved Kijev, mens Heeresgruppe Süd rykkede nordpå fra dets brohoved ved Dnepr. Omringningen af de sovjetiske styrker i Kijev skete den 16. september. De omringede sovjetiske styrker gav ikke umiddelbart op, og et voldsomt slag fortsatte, hvor de sovjetiske tropper blev beskudt fra kampvogne og artilleri og bombarderet fra luften. Efter 10 dages voldsomme kampe erklærede tyskerne, at de havde taget 600.000 sovjetiske soldater til fange (det var dog ikke korrekt. De havde taget 600.000 mænd mellem 15 og 70 til fange, men kun 480.000 af dem var soldater. Heraf brød 180.000 ud af omringningen, så aksemagterne endte med at tage 300.000 krigsfanger).
Efter slaget ved Kijev var den Røde Hær ikke længere i overtal, og der var ikke længere trænede reserver. Til at forsvare Moskva kunne Stalin indsætte 800.000 mand i 83 divisioner, men kun 25 divisioner var fuldt kampklare. Operation Typhoon, fremstødet mod Moskva, begyndte den 2. oktober. Foran Heeresgruppe Mitte lå der en række udbyggede forsvarslinjer, hvoraf den første var centreret omkring Vjazma og den anden omkring Mozhaisk.
Det første fremstød tog de sovjetiske styrker fuldstændig på sengen, da Panzergruppe 2, der var vendt tilbage fra syden, tog Orel, som lå 120 km syd for den første sovjetiske hovedforsvarslinje. Tre dage senere nåede de tyske kampvogne frem til Brjansk, mens 2. Armée angreb vestfra. Tre sovjetiske arméer var nu omringet. Mod nord angreb Panzergruppe 3 og 4 Vjazma, hvor de omringede yderligere fem sovjetiske arméer. Moskvas første forsvarslinje var blevet smadret. Lommen gav yderligere 663.000 sovjetiske fanger, hvilket bragte totalen siden invasionens start op på 3 mio. krigsfanger. Den Røde Hær havde kun 90.000 mand og 150 kampvogne tilbage til forsvaret af Moskva.
Den 13. oktober brød Panzergruppe 3 frem til knap 150 km fra hovedstaden. Der blev indført undtagelsestilstand i Moskva. Næsten lige fra starten af Operation Typhoon var vejret blevet stadig dårligere i den russiske rasputitsa årstid. Temperaturen faldt, mens det regnede konstant, hvilket gjorde vejene til mudder og bremsede den tyske fremrykning mod Moskva til så lidt som 3 km om dagen. Forsyningssituationen blev til stadighed forværret. Den 31. oktober beordrede den tyske overkommando en standsning af Operation Typhoon, mens arméerne blev reorganiseret. Denne pause gav de sovjetiske styrker (som havde en langt bedre forsyningssituation, da de kunne benytte deres jernbaneforbindelser) tid til at modtage forstærkninger, og på lidt over en måned etablerede den Røde Hær 11 nye hære, som bl.a. omfattede 30 divisioner af sibiriske tropper. Disse var blevet frigivet fra det sovjetiske Fjernøsten, da den sovjetiske efterretningstjeneste havde forsikret Stalin om, at der ikke længere bestod en trussel fra japanerne. Sammen med de sibiriske tropper kom der over 1.000 kampvogne og 1.000 fly.
Tyskerne var ved at være udmattede og huskede på Napoleons invasion af Rusland. General Günther Blumentritt skrev i sin dagbog:
De huskede, hvad der skete med Napoleons armé. De fleste af dem genlæste Caulaincourts uhyggelige beretning fra 1812. Det havde en kraftig indflydelse i den kritiske periode i 1941. Jeg kan stadig se von Kluge traske gennem mudderet fra sit kvarter til sit kontor og stå foran kortet med Caulaincourts bog i hånden.
Den 15. november begyndte jorden at blive hård af frost, og tyskerne begyndte igen at rykke frem mod Moskva. Selv om tropperne selv nu igen kunne rykke frem, havde der ikke været nogen pause, så forsyningssituationen kunne blive forbedret. Overfor tyskerne stod seks sovjetiske arméer. Det var tyskernes mening at lade Panzergruppe 3 og 4 krydse Moskva-kanalen og omringe Moskva fra nordøst. Panzergruppe 2 skulle angribe Tula og derpå rykke frem mod Moskva fra syd. Når de sovjetiske hære reagerede mod angrebene på flankerne, skulle 4. Armé angribe i centrum. I løbet af to uger med desperate kampe og uden tilstrækkelig brændstof og ammunition nærmede tyskerne sig langsomt Moskva. I syd blev Panzergruppe 2 blokeret, da det den 22. november lykkedes sovjetiske enheder fra Sibirien at angribe og besejre den. Men det lykkedes for Panzergruppe 4 at forcere Moskvakanalen og begynde omringningen.
Den 2. december var Panzergruppe 4 trængt frem til 24 km fra Moskva, men så begyndte vinterens første snestorme. Den tyske hær var ikke udstyret til vinterkrigsførelse. Forfrysninger og sygdomme gav større tab end kampene, og antallet af døde og sårede var allerede nået op på 155.000 på tre uger. Nogle divisioner var nede på halv styrke. Den voldsomme kulde gav også alvorlige problemer for kanoner og udstyr, og vejret holdt Luftwaffe på jorden. De nyopstillede russiske enheder ved Moskva var nu på 500.000 mand, og den 5. december indledte de et massivt modangreb, som trængte tyskerne over 300 km tilbage. Invasionen af Sovjetunionen kom til at koste den tyske hær over 250.000 døde og 500.000 sårede, hvoraf de fleste tab indtraf efter 1. oktober. Hertil kom et ukendt antal døde og sårede fra de andre aksemagter som Ungarn, Rumænien, samt udenlandske Waffen-SS-tropper, foruden de medkrigsførende finner.
Det hævdes, at det var en fatal beslutning at udskyde operationen fra den oprindelige startdato 15. maj, da Hitler ønskede at intervenere mod et antitysk kup i Jugoslavien og græske fremstød mod Italiens besættelse af Albanien; men det var blot en af årsagerne til udskydelsen. En anden årsag var det sene forår i 1941 i Rusland sammen med en usædvanlig våd juni i 1941, hvilket gjorde en række veje i de vestlige dele af Sovjetunionen ufremkommelige for tunge køretøjer. Under felttoget gav Hitler ordre til, at hovedfremstødet mod Moskva blev drejet sydpå for at hjælpe Heeresgruppe Süd med at erobre Ukraine. Dette træk forsinkede angrebet på den sovjetiske hovedstad, selv om det også hjalp med til at sikre Heeresgruppe Mittes sydflanke. Da de igen rettede blikket mod Moskva, førte den kraftige modstand fra den Røde Hær – hjulpet af de mudrede veje i rasputitsa-årstiden og det efterfølgende vintersnefald til, at de tyske hære blev stoppet.
Det havde også betydning, at modstanden fra den Røde Hær, som kaldte krigen for Den store Fædrelandskrig, var langt stærkere end ventet. Grænsefæstningen Brest i det tidligere Polen (nu Hviderusland) illustrerer denne modstand: Fæstningen blev angrebet på invasionens første dag – og tyskerne regnede med at erobre den i løbet af få timer, men Brest holdt ud i flere uger (Den sovjetiske propaganda hævdede senere, at den holdt ud i seks uger). 
Tyskerne havde også store problemer med at bringe forsyninger frem, efterhånden som forsyningslinjerne blev meget lange og sårbare over for sovjetiske partisaners angreb i bagområderne. Sovjetstyrkerne gennemførte Den brændte jords taktik i nogle af de områder, de blev tvunget til at opgive for at forhindre, at tyskerne kunne få mad, brændstof og husly.
Trods tilbageslagene fortsatte tyskerne med at rykke frem og omringede og nedkæmpede hele arméer af sovjetiske tropper og tvang dem til overgivelse. Slaget om Kijev var særligt brutalt. Den 19. september fik Heeregruppe Süd kontrol med Kijev og tog 665.000 sovjetiske fanger. Kijev fik senere tildelt titlen Helteby for sin heroiske forsvarsindsats.
Heeresgruppe Nord som skulle erobre De baltiske lande og derefter Leningrad, rykkede frem til udkanten af Leningrad i august 1941, hvor voldsom sovjetisk modstand stoppede den. Da erobring af byen forekom at være for kostbar, besluttede den tyske overkommando at sulte byen til overgivelse gennem en blokade og indledte belejringen af Leningrad. Byen holdt ud trods adskillige forsøg fra tysk side på at gennembryde dens forsvar, uophørlige luft- og artilleriangreb og alvorlig mangel på fødevarer og brændstof, indtil tyskerne blev drevet væk fra byens omegn i begyndelsen af 1944. Leningrad var den første sovjetiske by, som blev udnævnt til Helteby.
Udover hovedangrebet i operation Barbarossa besatte tyske tropper det finske Petsamo for at sikre sig vigtige nikkelminer. De igangsatte også en række angreb mod Murmansk fra den 28. juni. Dette angreb gik under betegnelsen Operation Silberfuchs.
Den Røde Hær og luftvåben blev besejret så grundigt i 1941, især fordi styrkerne var dårligt forberedt og blev overrasket af angrebet fra aksestyrkerne, som i 1941 var de mest erfarne og bedst trænede i Verden. Aksestyrkerne havde en doktrin, som lagde vægt på bevægelighed og nedkæmpelse, fremragende kommunikation og den tiltro, der stammer fra gentagne sejre med små tab. De sovjetiske, væbnede styrker derimod manglede lederskab, træning og parathed. Den sovjetiske planlægning byggede i høj grad på en antagelse om, at det først ville komme til krig i 1942, så aksestyrkernes angreb kom på et tidspunkt, da nye organisationer og nye lovende våben først var ved at blive implementeret. En stor del af de sovjetiske styrker var koncentreret ved den nye vestgrænse i tidligere polsk område, der var uden større forsvarsværker, hvilket betød, at mange sovjetiske enheder blev løbet over ende og nedkæmpet i de første uger af krigen. I starten blev mange sovjetiske enheder også hæmmet af Semjon Timosjenkos og Georgij Zjukovs ordrer fra før krigen (efter krav fra Josef Stalin) om ikke at indlade sig i kamp eller reagere på provokationer (efterfulgt at en ligeså ødelæggende første reaktion fra Moskva om at stå fast og kæmpe og derpå iværksætte modangreb. Dette udsatte mange enheder for tysk omringning). Det blev også hæmmet af en mangel på erfarne officerer og bureaukratisk langsommelighed.
De sovjetiske styrkers taktiske fejltagelser i de første uger af krigen viste sig katastrofale. I starten blev den Røde Hær narret af en fuldstændig overvurdering af sine egne evner. I stedet for at opfange de tyske kampvognsangreb faldt de sovjetiske mekaniserede korps i baghold og blev ødelagt, efter at Luftwaffe havde pådraget dem alvorlige tab. Sovjetiske kampvogne, der var dårligt vedligeholdte og bemandet med utrænede besætninger, brød sammen i et alarmerende omfang, og mangel på reservedele og lastbiler fik logistikken til at bryde sammen. Beslutningen om ikke at lade infanteridivisionerne grave sig ned, viste sig katastrofal. Uden kampvogne og tilstrækkelige transportmidler kunne de sovjetiske tropper ikke gennemføre en mobil krigsførelse mod tyskerne og deres allierede.
Stalins ordrer til sine tropper om ikke at trække sig tilbage eller overgive sig betød en tilbagevenden til statiske lineære stillinger, som tyske kampvogne let kunne bryde igennem og derefter let afbryde forsyningslinierne og omringe hele sovjetiske arméer. Først senere gav Stalin sine tropper tilladelse til at trække sig tilbage, når det var muligt og omgruppere sig, gennemføre en defensiv i dybden eller gennemføre modangreb. Mere end 2,4 mio. sovjetiske soldater var taget til fange, da man nåede til december 1941, hvor de tyske og sovjetiske styrker kæmpede omtrent i forstæderne af Moskva. De fleste af disse tilfangetagne sovjetiske soldater døde af kulde, sult, sygdomme og bevidst dårlig behandling fra tyskernes side.
Selv om aksestyrkerne ikke nåede Barbarossas oprindelige mål, betød de enorme sovjetiske tab en ændring af den sovjetiske propaganda. Inden krigen mod Tyskland havde den sovjetiske regering hævdet, at dens hær var meget stærk; men i efteråret 1941 var det regeringens linje, at den Røde Hær havde været svag, og at der ikke havde været tilstrækkelig tid til at forberede den til krig, samt at det tyske angreb var kommet som en overraskelse.
Viktor Suvorov giver en anden forklaring i sin bog Icebreaker. De bedre udrustede sovjetiske styrker var i færd med at forberede deres eget overraskelsesangreb mod aksestyrkerne, fortrinsvis rettet mod deres olieforsyning i Rumænien. Suvorovs kilder antyder, at den 6. juli – to uger efter den faktiske tyske invasion – var det tidspunkt, som var fastsat til indledningen af den sovjetiske operation "Tordenvejr". Den russiske historiker Boris Sokolov, som undersøgte den sovjetiske førkrigsplanlægning, konkluderede også, at efter den tyske invasion den 22. juni 1941 gennemførte den Røde Hær modangreb inden for rammerne af den planlagte offensiv, og at de efterfølgende defensive operationer fra den sovjetiske hær, i lyset af at der ikke var udarbejdet defensive planer før krigen, blot var improvisationer: og at det var årsagen til de gigantiske nederlag i starten.
Den alvorlige situation, hvori den belejrede tyske hær befandt sig i slutningen af 1941, skyldtes den Røde Hærs stigende styrke, som blev forstærket af en række faktorer, som på kort sigt begrænsede den tyske hærs effektivitet. Den vigtigste af disse faktorer var, at styrkerne var trængt for langt frem, så en alvorlig transportkrise ramte forsyning og bevægelse og undergravede de fleste divisioners styrke. Manglen på infanteri, som var åbenlys den 1. september 1941, blev aldrig afhjulpet. I resten af krigen mod Sovjetunionen manglede den tyske hær infanteri og støtteenheder.
Der er blevet draget paralleller til Napoleons invasion af Rusland, og Karl 12.s nederlag i slaget ved Poltava.
De tyske planlæggere undervurderede stærkt, hvor mange styrker den Røde Hær kunne mobilisere. Dens primære mobiliseringsstyrke, dvs. det samlede antal allerede trænede enheder, som kunne bringes på krigsfod inden for en kort periode) var omkring dobbelt så stor som ventet. I begyndelsen af august havde nye arméer taget opstilling i stedet for de allerede nedkæmpede. Alene dette faktum pegede på, at Operation Barbarossa ville slå fejl, for tyskerne måtte nu begrænse deres operationer i en måned for at bringe nye forsyninger frem, hvilket kun efterlod seks uger til at afslutte felttoget inden moradsårstiden begyndte, hvilket var en umulig opgave. På den anden side havde den Røde Hær vist sig i stand til at erstatte enorme tab i tide, og var ikke ødelagt som en sammenhængende styrke. Da divisionerne bestående af værnepligtige, der var uddannet inden krigen, blev nedkæmpet, blev de erstattet af nye i et omfang af omkring en halv million soldater pr. måned i resten af krigen. De sovjetiske styrker viste sig også meget dygtige til at opstille og træne mange nye arméer på baggrund af de mange forskellige etniske befolkninger i de vidtstrakte republikker. Det var Sovjetunionens evne til at mobilisere store (om end ofte dårligt uddannede og udstyrede) styrker inden for kort tid og i en stadig strøm, som gjorde det muligt for Sovjetunionen at overleve de første seks kritiske måneder af krigen, og den store undervurdering af denne evne gjorde de tyske planer urealistiske.
Hertil kom efterretninger fra Richard Sorge, den sovjetiske mesterspion i Japan, som udelukkede muligheden for en krig mod Japan, hvilket tillod Sovjetunionen at overføre styrker fra Fjernøsten, der var fuldt uddannede i at udkæmpe en vinterkrig, til de europæiske operationsområder.
Den tyske overkommando undervurderede kraftigt den effektive kontrol, som den sovjetiske centralregering udøvede. Den tyske overkommando troede, at den sovjetiske regering var ineffektiv, hvilket ikke var tilfældet. Tyskerne baserede deres håb om en hurtig sejr på troen på, at det kommunistiske sovjetiske system var råddent og ville falde sammen, når det blev ramt hårdt.Rent faktisk viste det sovjetiske system sig elastisk og overraskende tilpasningsberedt. I lyset af de tidlige knusende nederlag lykkedes det Sovjetunionen at demontere hele industrier, som var truet af den tyske fremrykning. Disse vigtige fabrikker blev sammen med deres faglærte arbejdere transporteret med jernbanen til sikre områder uden for den tyske hærs rækkevidde. Trods tabet af råvarer og det kaos, der fulgte af invasionen, lykkedes det Sovjetunionen at bygge nye fabrikker i tilstrækkeligt antal til at gennemføre masseproduktion af det nødvendige krigsudstyr. Det sovjetiske styre var aldrig i fare for at bryde sammen og havde hele tiden tæt kontrol over den sovjetiske krigsindsats.
Tyskerne behandlede de sovjetiske fanger med brutalitet og begik grusomheder overfor befolkningen i de besatte områder. Effekten af denne behandling var, at der opstod et dybfølt had mod tyskerne blandt de sovjetiske borgere. Hadet til tyskerne gjorde det muligt for den sovjetiske regering af få befolkningen til at bringe ofre, som ville være uhørte i vestlige lande.
Tyskerne undervurderede også det sovjetiske folk. Den tyske overkommando anså de sovjetiske soldater for at være inkompetente og anså de almindelige borgere for at være undermennesker. De tyske soldater blev forbløffede over den voldsomhed, hvormed den Røde Hær kæmpede. Tyske planlæggere var forundrede over, hvor mange lidelser de sovjetiske borgere kunne udholde og stadig arbejde og kæmpe.
En yderligere årsag til det tyske nederlag var en undervurdering af Sovjetunionens teknologiske kapacitet. Selv om det meste sovjetiske udstyr var tyskernes langt underlegent i starten af krigen, blev dette gab mindsket, efterhånden som mere avancerede modeller kom i produktion. Den almindelige sovjetiske soldat blev ved med at være underforsynet med udstyr, men sovjetiske våben som PPSj-maskinpistolerne og T-34-kampvognene viste sig at være mere end ligeværdige med deres tyske modstykker. Især T-34-kampvognen udgjorde en klar forskel mellem de tidlige felttog og de senere sovjetiske modoffensiver.
I starten af krigen i den tørre sommer tog tyskerne de sovjetiske styrker på sengen og ødelagde en stor del af den sovjetiske hær i de første uger. Da de fordelagtige vejrforhold blev afløst af de barske betingelser i efteråret og vinteren, og den sovjetiske hær kom til kræfter igen, begyndte den tyske offensiv at gå i stå. Den tyske hær kunne ikke forsynes i tilstrækkelig grad til et vedvarende felttog. Der var ganske enkelt ikke tilstrækkelig meget brændstof til rådighed til, at hele den tyske hær kunne nå sine forventede mål.
Det var de tyske forsyningsenheder ganske klar over, inden felttoget begyndte, men deres advarsler blev overhørt. Hele den tyske plan byggede på den antagelse, at den tyske hær i løbet af fem uger ville opnå fuldstændig strategisk frihed på grund af den sovjetiske hærs fuldstændige kollaps. Kun i det tilfælde ville det have været muligt at afse tilstrækkelig logistisk støtte til de brændstofbehov, som de små mobile enheder, der skulle besætte det besejrede land, ville have.
Tysk infanteri og kampvogne stormede 500 km frem i den første uge, men deres forsyningslinjer kæmpede for at nå med. De sovjetiske jernbaner kunne ikke umiddelbart anvendes, da deres sporvidde var større end den tyske, og kom først i brug, efterhånden som der blev erobret tilstrækkelig mange lokomotiver og vogne. Jernbanespor og konvojer af langsomt kørende lastbiler blev også favoritmål for sovjetiske partisaner – selv om de ikke for alvor var blevet aktive i 1941. Manglen på forsyninger forsinkede den tyske lynkrig betydeligt.
Den tyske logistiske planlægning overvurderede også væsentligt det sovjetiske transportsystems tilstand. Vej- og jernbanenettet i det østlige Polen var velkendt, men udover det var informationerne sparsomme. Veje, som så imponerende ud på kort, viste sig at være jordveje, eller også var de kun på planlægningsstadiet.
En undersøgelse udgivet af U.S. Army's Combat Studies Institute i 1981 konkluderede, at Hitlers plan var mislykkedes, inden det strenge vintervejr satte ind. Han var så sikker på en hurtig sejr, at han end ikke planlagde med den mulighed, at der skulle føres krig om vinteren. Alligevel havde hans hær et tab på 23 % af sin gennemsnitlige styrke på 3,2 mio. i løbet af de første fem måneder af invasionen, og den 27. november 1941 rapporterede general Eduard Wagner, Generalquartiermeister i den tyske hær, at "Vi har udtømt vore ressourcer af både mænd og udstyr. Vi står over for at blive konfronteret med farerne ved midvinteren".De tyske tropper var ikke forberedt på at klare det barske vejr og det elendige vejnet i Sovjetunionen. I efteråret satte terrænet en bremse på den tyske fremrykning. Kun få veje var brolagt eller asfalteret. Jorden i Sovjetunionen var dækket af meget løst sand om sommeren, klistret mudder om efteråret og masser af sne om vinteren. De tyske kampvogne havde smalle bælter med begrænset greb og højt tryk på jordoverfladen. I modsætning hertil havde de nye generationer af sovjetiske kampvogne som T-34 og KV-1 bredere bælter og var langt mere mobile under disse forhold. De 600.000 store europæiske heste, som tyskerne brugte til forsyning og transport af artilleri klarede sig ikke godt i dette vejr. De små ponyer, som den Røde Hær benyttede, var langt bedre tilpasset til klimaet og kunne endda skrabe isen af jorden med deres hove til græsset nedenunder.
De tyske tropper var i det store og hele uforberedt på det barske vejrlig i efteråret og vinteren 1941. Udstyret var blevet forberedt på vinterforhold, men det var ikke muligt at flytte det frem til fronten med det alvorligt overbelastede transportsystem. Som følge heraf var tropperne ikke udstyret med passende vinterudrustning, og nogle soldater måtte pakke aviser om sig inden for uniformen for at holde varmen, mens temperaturerne faldt til rekordlave niveauer på mindst -30 °C. Tyskerne måtte bruge kostbart brændstof til ovne og varmeapparater. Sovjetiske soldater var oftest udstyret med varme, kiltede uniformer, filtbeklædte støvler og pelshuer.
Nogle tyske våben strejkede i kulden. Smøreolien fungerede ikke i ekstrem kulde. Det førte til, at maskiner ikke virkede, og at våben ikke kunne skyde. For at kunne føre granater ind i kampvognskanonerne måtte frosset fedt skrabes af med en kniv. Sovjetiske enheder havde knap så alvorlige problemer, fordi de var fortrolige med kulden. Fly var udstyret med isolerende tæpper, som holdt motorerne varme, mens de stod parkerede. Lettere olietyper blev anvendt.
Det er en velkendt myte, at kombinationen af dybt mudder efterfulgt af sne stoppede alle militære bevægelser i den barske russiske vinter. Militære operationer blev bremset af disse faktorer, men langt mere på den tyske end på den sovjetiske side. Den sovjetiske modoffensiv i december 1941 flyttede fronten 160 km på sine steder, hvilket viste, at mobil krigsførelse kunne foregå under vinterbetingelser.
Da den rigtige vinter begyndte, blev Hitler bange for en gentagelse af Napoleons katastrofale tilbagetog fra Moskva og beordrede hurtigt de tyske tropper til at stå fast, hvor det overhovedet var muligt, over for sovjetiske modangreb. Det blev kendt som "stå fast eller dø"-ordren. Det forhindrede, at tyskerne blev slået på flugt, men førte til store tab i kamp og på grund af kulde.
Stalin deporterede tyske krigsfanger til sovjetiske arbejdslejre. Etniske grupper blev også deporteret en masse til østen: i september 1941 blev 439.000 volgatyskere (ligesom mere end 300.000 andre tyskere fra forskellige områder) hovedsageligt deporteret til Kasakhstan, da deres autonome republik blev afskaffet ved et dekret fra Stalin; i maj 1944 var 182.000 krimtatarer deporteret fra Krim til Usbekistan; og den fuldendte deportation af tjetjenere (393.000) og ingusjetere (91.000) til Kasakhstan fandt sted i 1944 (se Tvangsforflytning af befolkningsgrupper i Sovjetunionen).
Tysklands manglende evne til at sejre over Sovjetunionen i Operation Barbarossa gav Sovjetunionen mulighed for modangreb for at generobre de tabte landområder og angribe længere ind på tysk territorium. Fra omkring midten af 1944 oplevede Sovjetunionen en ubrudt række sejre, samtidig med at de tyske styrker blev ramt af uudholdelige nederlag. Denne sejrsrække startede i Operation Bagration og fortsatte i den hurtige sejr ved Lvov-Sandomierz-offensiven. Tyskland ville aldrig igen være i stand til at iværksætte et succesfuldt angreb på Sovjetunionen. Nederlaget i Operation Barbarossa banede vejen for de sovjetiske styrker, således at de kunne kæmpe sig frem til Berlin og dermed cementere nazismens og Tysklands ultimative nederlag i 2. verdenskrig.
Af de 3,1 millioner tyskere som antages omkommet på østfronten,  fik kun omkring 200.000 en grav; og kun omkring halvdelen af disse er forsynet med navn.
Molotovlinjen – en ufærdig sovjetisk forsvarslinje i starten af Operation Barbarossa.
Operation Nordlicht – i sommeren 1942 var der et nyt, stort angreb mod det belejrede Leningrad.
Pobediteli – russisk projekt for at fejre, at det er 60 år siden, at 2. verdenskrig afsluttedes.
(engelsk) Relationship between the campaigns in the Balkans and the invasion of Russia and associated timeline on a US Army website
(engelsk) Multimedia map—Covers the invasion of Russia including Operation Barbarossa
(engelsk) Operation Barbarossa—Detailed analysis of the operation by author Bevin Alexander.
Central Intelligence Agency, Office of Current Intelligence. (engelsk) The Soviet History of World War II, 28 October 1959.
(engelsk) German Eagle vs. Russian Bear Free/educational military history game about the campaign indexed as an instructional aid in ERIC, Educational Resources Information CenterGA-ikon.
For alternative betydninger, se Operation Cobra (flertydig). (Se også artikler, som begynder med Operation Cobra)Operation Cobra var kodenavnet på en offensiv, som blev igangsat af 1. amerikanske armé under general Omar Bradley otte uger efter landgangen i Normandiet på D-Dag under 2. verdenskrig. Operationens hensigt var at trænge gennem det tyske forsvar, som holdt styrkerne indespærret i brohovedet i Normandiet, mens den tyske hær var optaget af den britiske og canadiske aktivitet omkring byen Caen. Efter et gennembrud ville 1. armé kunne trænge ind i Bretagne, oprulle de tyske flanker og befri sig for de begrænsninger, der fulgte med at operere i det normanniske bocage-landskab.
Efter flere timers forsinkelse på grund af dårligt vejr indledtes operation Cobra den 25. juli med et koncentreret luftbombardement fra 1.000 allierede fly. Britiske og canadiske støtteoffensiver havde trukket hovedparten af de tyske panserreserver væk fra den amerikanske sektor, og den tyske side manglede generelt både mandskab og materiel. Enheder fra 7. amerikanske korps gennemførte det indledende angreb med to divisioner, mens 1. armekorps gennemførte støtteangreb for at fastholde de tyske enheder, hvor de stod. Fremgangen var langsom den første dag, men modstanden begyndte at bryde sammen, da først den tynde forsvarslinje var blevet gennembrudt. Den 27. juli var hovedparten af den organiserede modstand brudt og 7. og 8. amerikanske korps rykkede hurtigt frem og afskar Cotentinhalvøen. Den 31. juli havde 19. amerikanske korps nedkæmpet de sidste tyske enheder på 1. armés front, og Bradleys tropper var endelig fri af bocagen.
Senere tyske modangreb fra feltmarskal Günther von Kluges styrker, hvoraf det blodigste havde kodenavnet Operation Lüttich og blev igangsat den 7. august mellem Mortain og Avranches, havde ingen varig effekt udover at svække von Kluges styrker yderligere, og den 8. august kunne den nyligt aktiverede 3. amerikanske armé indtage byen Le Mans, som tidligere havde huset den tyske 7. Armés hovedkvarter.
Operation Cobra ændrede kampen i Normandiet fra at være en kamp mellem infanteri til at være en hurtig manøvrekrig, førte til etablering af Falaise-lommen og gjorde den tyske stilling i Nordvestfrankrig umulig at holde. Operation Cobra og de efterfølgende offensiver fra den 2. britiske og den 1. canadiske armé blev således afgørende for de allieredes sejr i felttoget i Normandiet.
Efter den vellykkede allierede invasion af Normandiet den 6. juni 1944, var fremrykningen ind i landet langsom. For at understøtte den allierede opbygning i Frankrig og for at sikre yderligere ekspansion af brohovedet var dybvandshavnen Cherbourg på den vestlige flanke af den amerikanske og den historiske by Caen i den britiske og canadiske sektor mod øst nogle af de indledende mål. Den oprindelige invasionsplan lagde op til kraftige offensiver i begge sektorer, og generalløjtnant sir Miles Dempseys 2. britiske armé skulle erobre Caen og området syd for den,, mens general Omar Bradleys 1. amerikanske Armé skulle erobre Cotentinhalvøen med Cherbourg og derpå trænge sydpå mod Loire-floden og samtidig dreje ind i landet.
General Bernard Montgomery, som ledede alle allierede landstyrker i Normandiet, havde planlagt at erobre Caen på D-dag, mens Cherbourg skulle falde femten dage senere. 2. britiske armé skulle tage byen og derefter etablere en front mod sydøst i retning af Caumont-l'Éventé for derigennem at sikre sig flyvepladser og beskytte 1. armés venstre flanke, mens den rykkede mod Cherbourg. Besiddelse af Caen og omegn var hensigtsmæssig på grund af det åbne terræn, der ville muliggøre manøvrekrigsførsel og ville også give 2. armé et passende opmarchområde til at kunne trænge sydpå mod Falaise, som kunne benyttes som et hængsel til et højresving mod Argentan og derpå mod Touques-floden. Caens erobring er af historikeren L. F. Ellis beskrevet som det vigtigste mål, som generalløjtnant John Crockers 1. korps havde fået tildelt på D-dag. Både Ellis og Chester Wilmot betegner imidlertid den allierede plan som ambitiøs, da Caen-området indeholdt de stærkeste forsvarsværker i Normandiet. 
Det første forsøg fra 1. korps på at nå byen på D-dag blev blokeret af elementer af den 21. tyske panserdivision, og da tyskerne indsatte hovedparten af deres forstærkninger mod invasionen i forsvaret af byenstivnede den britisk-canadiske front hurtigt før 2. armés mål var nået. Operation Perch i ugen efter D-dag og Operation Epsom (26. – 30. juni) bragte nogle områdegevinster og udmarvede forsvarerne, men Caen forblev på tyske hænder indtil Operation Charnwood (7. – 9. juli), da 2. armé havde held til at erobre den nordlige del af byen til Orne-floden ved et frontalt angreb.De efterfølgende britisk-canadiske offensiver omkring Caen trak de bedste tyske enheder i Normandiet (herunder de fleste af de kampvogne, der stod til rådighed) til den østlige ende af det allierede brohoved. Trods det kæmpede den amerikanske 1. armé for at komme frem mod hårdnakket tysk modstand. Operationerne var til dels så langsomme på grund af den normanniske bocage med tætte, høje hække, hulveje og små skove, et terræn som amerikanerne under deres træning ikke havde kæmpet i. Uden havne til rådighed måtte alle forstærkninger og forsyninger landsættes på strandene og var undergivet vejrets luner. Den 19. juni ramte en alvorlig storm Den Engelske Kanal. Den varede i tre dage og forårsagede alvorlige forsinkelser i den allierede opmarch, og nogle planlagte operationer måtte aflyses. 1. armés forsøg på at trænge frem i den vestlige sektor blev til sidst stoppet af Bradley foran byen Saint-Lô, da operationer rettet mod at erobre Cherbourg havde 1. prioritet. Cherbourgs forsvarere var ikke forberedt på et hårdnakket forsvar, da de stort set bestod af fire kampgrupper, der var dannet af resterne af enheder, der havde trukket sig tilbage op gennem Cotentinhalvøen. Havnens forsvar var primært indrettet på et angreb fra havet. Den organiserede tyske modstand ophørte imidlertid først den 27. juni, da det lykkedes den 9. amerikanske infanteridivision at nedkæmpe forsvaret af Cap-de-la-Hague nordvest for byen. I løbet af fire dage genoptog generalmajor J. Lawton "Lightning Joe" Collins' 7. korps offensiven mod Saint-Lô ved siden af 19. og 8. korps, hvilket fik tyskerne til at flytte yderligere kampvogne til den amerikanske sektor.
De fleste kilder giver Første Armés chef Omar Bradley æren for Cobra planen. Bradley fremlagde sine ideer om offensiven for Montgomery den 10. juli.Ifølge Montgomerys officielle levnedsbeskriver blev grundstenen til Operation Cobra lagt den 13. juni. Montgomerys plan på de tidspunkt lagde op til, at Bradleys 1. armé skulle erobre Saint-Lô og Coutances og så foretage to fremstød mod syd. Et fra Caumont mod Vire og Mortain, og det andet fra Saint-Lô mod Villedieu og Avranches. Selv om presset skulle fastholdes på Cotentinhalvøen mod La Haye-du-Puits og Valognes, var erobringen af Cherbourg ikke en øjeblikkelig prioritet. Da Cherbourg var blevet erobret af Collins 7. Korps den 27. juni, var Montgomerys oprindelige tidsplan forældet, og fremstødet mod Caumont blev aldrig gennemført.Efter afslutningen af Operation Charnwood og aflysningen af 1. armés offensiv mod Saint-Lô, mødtes Montgomery med Bradley og Dempsey den 10. juli for at diskutere, hvad der skulle være 21. armegruppes næste træk. Under mødet indrømmede Bradley, at fremgangen på den vestlige flanke var meget langsom,Den 10. juli var Bradley blevet tilstrækkelig bekymret til at skrive, at de Allierede stod overfor muligheden af et dødvande som i 1. Verdenskrig. og foreslog et udbrudsforsøg med kodenavnet Operation Cobra, der skulle igangsættes af 1. armé den 18. juli. Montgomery godkendte forslaget, og direktivet, der udstedtes på baggrund af mødet, gjorde det klart, at den overordnede strategi for de kommende dage skulle være at fjerne fjendens opmærksomhed fra 1. armé i retning af den britisk-canadiske sektor. Dempsey fik besked på at "fortsætte med slå til, tiltrække de tyske stridskræfter, især kampvognene, så vejen blev lettere for Brad[ley]". For at opnå dette blev Operation Goodwood planlagt, og Eisenhower sikrede, at begge operationer ville få støtte fra de allierede luftstyrker med deres strategiske bombefly.
Den 12. juli orienterede Bradley sine underordnede ledere om Cobra planen, som bestod af tre faser. Hovedindsatsen ville være under kontrol af Collins' 7. korps. I den første fase skulle gennembrudsangrebet gennemføres af generalmajor Eddys 9. infanteridivision og generalmajor Hobbs' 30. infanteridivision, som skulle slå hul i den tyske taktiske zone og derefter holde flankerne ved gennembruddet, mens generalmajor Huebners 1. infanteridivision og generalmajor Brooks' 2. panserdivision trængte dybt ind i det tyske bagland, indtil modstanden brød sammen. I den anden fase skulle en styrke på 5-6 divisioner passere gennem den åbning, som var skabt i de tyske stillinger og svinge vestpå. Hvis disse to faser lykkedes, ville den vestlige tyske stilling blive umulig at opretholde, og den tredje fase ville tillade en forholdsvis let fremrykning til den sydvestlige ende af bocagen og muliggøre en afskæring og besættelse af Bretagne halvøen. 1. armés efterretningsvæsen vurderede, at der ikke ville komme noget tysk modangreb i de første dage efter indledningen af Cobra, og at hvis der kom angreb efter dette tidspunkt, ville de ikke bestå af mere end operationer i bataljonsstyrke. Cobra skulle være et koncentreret angreb over en godt 6 km bred front, i modsætning til tidligere amerikanske offensiver over en bred front, og ville få kraftig luftstøtte. Jagerbombere ville koncentrere sig om at ramme fremskudte tyske stillinger i et 225 m bredt bælte lige syd for vejen mellem Saint-Lô og Periers, mens general Spaatzs tunge bombefly bombede i en dybde af 2.250 meter bag den tyske hovedforsvarslinje.
Det forventedes, at den fysiske ødelæggelse og chokværdien af et kort, intenst, forberedende bombardement ville svække det tyske forsvar stærkt, så udover divisionernes eget artilleri ville artilleri fra korps og armé yde støtte, herunder 9 tunge, 5 middeltunge og 7 lette artilleribataljoner. Over 1.000 kanoner ville blive indsat i offensiven, og ca. 140.000 granater blev alene tildelt 7. korps og yderligere 27.000 til 8. korps. I et forsøg på at overvinde mobilitetsbegrænsningerne i bocagen, som havde gjort de offensive operationer så vanskelige og kostbare for begge sider, blev nogle M4 Sherman, M5A1 Stuart og M10 Wolverine modificeret til "Rhino" kampvogne ved at påsvejse stål 'tænder' som kunne bryde hul i de normanniske hække. Mens tyske kampvogne fortsat var henvist til vejene, kunne amerikanske kampvogne nu manøvrere mere frit, selv om disse modifikationer ikke var så effektive, som det ofte antages. Ved starten af operation Cobra var 60 % af 1. armés kampvogne modificeret. For at bevare operationel sikkerhed forbød Bradley, at de blev indsat, inden Cobra gik i gang.  I alt 1.269 M4 middeltunge kampvogne, 694 M5A1 lette kampvogne og 288 M10 panserjagere var til rådighed.
Den 18. juli indledte det britiske 8. korps og 1. korps operation Goodwood øst for Caen. Offensiven indledtes med det hidtil største luftbombardement til støtte for styrker på jorden med over 1.000 fly, som kastede 6.000 tons spræng- og fragmenteringsbomber fra lav højde. Tyske stillinger øst for Caen blev beskudt af mere end 400 kanoner, og mange landsbyer blev skudt i grus, men tysk artilleri længere mod syd, på Bourguébus højdedragene, var udenfor det britiske artilleris rækkevidde, og forsvarerne af Cagny og Émiéville var stort set uskadte efter bombardementet. Dette bidrog til 2. armés tab, der var på over 4.800 . I princippet var det en kampvognsoffensiv, og mellem 250 og 400 britiske kampvogne blev ødelagt. Reynolds hævder, at en nærmere undersøgelse af de relevante dokumenter viser, at højst 253 kampvogne blev ødelagt under Goodwood, hvoraf de fleste kunne repareres.  mens Buckley hævder, at 21. armégruppe mistede omkring 400 kampvogne under operationen, selv om han også bemærker, at de fleste efterfølgende blev bjærget. og den seneste gennemgang antyder, at kun 140 blev helt ødelagt, og at yderligere 174 blev beskadiget. Denne operation er fortsat det største kampvognsslag, som den britiske hær har udkæmpet  og førte til udvidelse af brohovedet ved Orne floden og den endelige erobring af Caen.Samtidig indledte 2. canadiske korps på Goodwoods vestlige flanke Operation Atlantic. Den havde til formål at styrke det allierede fodfæste langs Orne flodens bredder og erobre Verrières-højdedraget syd for Caen. Atlantic gav indledende gevinster, men tabte pusten, da tabene voksede.
Et modangreb fra to SS panserdivisioner pressede canadierne tilbage til bag deres startlinjer, og 2. canadiske korps' leder, general Guy Simonds måtte indsætte forstærkninger for at stabilisere fronten. Operation Atlantic kostede canadierne tab på 1.349, og det lykkedes ikke at erobre Verrières-højdedraget, men i sammenhæng med Goodwood fik det tyskerne til at indsætte de fleste af deres kampvogne og yderligere forstærkninger i den britiske og canadiske sektor. Kun to panserdivisioner med 190 kampvogne stod nu overfor Bradleys 1. armé, mens syv panserdivisioner med 750 var placeret i Caen området, langt væk fra, hvor Operation Cobra ville blive indledt.
For at få godt terræn til Operation Cobra udtænkte Bradley og Collins en plan om at trænge frem til vejen mellem Saint-Lô og Periers, langs hvilken 7. og 8. korps sikrede sig udgangsstillinger. Den 18. juli lykkedes det med et tab på 5.000 for de amerikanske 29. og 35. infanteridivisioner at erobre de vigtige højder ved Saint-Lô, idet de fordrev general Eugen Meindls 2. Faldskærmskorps. Meindls faldskærmstropper og 352. infanteridivision (som havde været i kamp, siden den forsvarede Omaha Beach på D-Dag) var nu stort set nedkæmpet, og scenen var parat til hovedoffensiven. På grund af dårligt vejr, som også havde hæmmet Goodwood og Atlantic, besluttede Bradley at udskyde Cobra i nogle få dage – en beslutning som bekymrede Montgomery, da de britiske og canadiske operationer var blevet igangsat for at støtte udbrudsforsøget, som nu ikke kom. Den 24. juli var himmelen tilstrækkelig klar til, at angrebsordren kunne gives, og 1.600 allierede fly lettede mod Normandiet. Vejret blev imidlertid igen ringere over slagmarken, og under dårligt sigt blev over 25 amerikanere dræbt og 130 såret ved bombardementet. Nogle rasende soldater åbnede ild mod deres egne fly, ikke en ukendt foreteelse i Normandiet, når man blev beskudt af sine egne.
Cobra kom i gang den 25. juli kl 09.38, da omkring 600 allierede jagerbombere angreb støttepunkter og fjendtligt artilleri langs en 275 meter bred stribe land i St. Lô-området. I løbet af den næste time gennembombede den amerikanske 8. luftstyrke et 5,5 km bredt og 2 km dybt område ved vejen mellem Saint-Lô og Periers efterfulgt af en tredje og afsluttende bølge af middeltunge bombefly. Ca. 3.000 amerikanske fly havde tæppebombet en smal sektion af fronten, hvor Panzer-Lehr divisionen blev ramt særlig hårdt. Igen var der imidlertid ikke kun tyske tab. Bradley havde specifikt anmodet om, at bombeflyene skulle flyve ind østfra med solen og parallelt med vejen mellem Saint-Lô og Periers for at minimere risikoen for egne tab, men de fleste fly kom i stedet nordfra, vinkelret på frontlinjen. Trods forsøg fra amerikanske enheders side på at afmærke deres stillinger dræbte upræcis bombning fra 8. luftstyrke 111 mand, heriblandt generalløjtnant Lesley J. McNair – den højest rangerende amerikanske soldat, der blev dræbt i kamp på de europæiske slagmarker, og sårede 490.Klokken 11 begyndte infanteriet at rykke fremad fra bombekrater til bombekrater forbi det, der havde været den tyske forpostlinje. Selv om der ikke ventedes alvorlig modstand, havde resterne af Bayerleins Panzer Lehr, der bestod af ca. 2.200 mand og 45 panserkøretøjer, omgrupperet sig og var parat til at møde de fremrykkende amerikanske tropper, og vest for Panzer Lehr havde den 6. tyske faldskærmsdivision overlevet bombardementet omtrent uskadt. Collins' 7. korps var ret nedslået over at møde intens, fjendtlig artilleribeskydning, da de regnede med, at fjenden var slået ud af bombardementet. Adskillige amerikanske enheder blev involveret i kampe mod støttepunkter, der blev holdt af en håndfuld fjendtlige kampvogne, støtteinfanteri og 88 mm kanoner – 7. korps rykkede kun 2 km frem i løbet af resten af dagen. Selv om den første dags resultater havde været skuffende, fandt general Collins anledning til optimisme: Selv om tyskerne holdt stædigt fast i deres stillinger, lod disse ikke til at danne en sammenhængende linje og kunne rammes i flanken eller omgås. Selv med forudgående advarsler om den amerikanske offensiv havde de britiske og canadiske operationer omkring Caen overbevist tyskerne om, at det var dér, den egentlige trussel befandt sig, og de havde indsat deres tropper dér i en grad, så der ikke var metodisk forberedte forsvarsstillinger i dybden sådan som ved Goodwood og Atlantic i Cobras område. Den tyske stilling var yderligere blevet bragt ud af balance af operation Spring, en opfølgningsoperation til Atlantic, som blev gennemført af 2. canadiske korps, og som havde trukket den 9. SS panserdivision væk fra den amerikanske sektor, lige inden Cobra gik i gang.
Om morgenen den 26. juli sluttede den amerikanske 2. panserdivision og veteranerne i 1. infanteridivision sig til angrebet som planlagt, og de nåede den følgende dag et af Cobras første mål – et vejkryds nord for Le Mesnil-Herman. Ligeledes den 26. juli gik generalmajor Troy H. Middletons 8. Korps ind i kampen anført af 8. infanteridivision og 90. infanteridivision. Selv om der var klart markerede fremrykningsveje gennem oversvømmelser og sumpe på deres front, skuffede begge divisioner i starten 1. armé ved ikke at komme særlig langt, men ved daggry næste morgen viste det sig, at tyskerne havde været tvunget til at trække sig tilbage på grund af deres smuldrende venstre flanke, hvilket kun efterlod store minefelter til at forsinke 8. korps' fremrykning. Ved middagstid den 27. juli var 9. division i 7. Korps også nået igennem enhver form for organiseret tysk modstand og rykkede hurtigt frem.
Den 28. juli var de tyske forsvarsstillinger ved den amerikanske front stort set brudt sammen under den fulde vægt af 7. og 8. korps' fremrykning, og modstanden var uorganiseret og spredt. 8. Korps' 4. panserdivision kom i kamp for første gang og erobrede Coutances, men mødte kraftig modstand øst for byen, og amerikanske enheder, der gennembrød de tyske stillinger i dybden, blev skiftevis angrebet af elementer af 2. SS panserdivision, 17. pansergrenaderdivision og 353. infanteridivision, som alle forsøgte at undgå at blive omringet. Et desparat modangreb blev iværksat mod 4. panserdivision af tyske rester, men det var en katastrofe, og tyskerne opgav deres køretøjer og flygtede til fods. En udmattet og demoraliseret Bayerlein rapporterede, at hans Panzer Lehr division var "endelig udslettet", kampvognene var ødelagt, mandskabet var enten dræbt, såret eller fanget, og alle hovedkvarterets arkiver var tabt.
I mellemtiden samlede genralfeltmarskal Günther von Kluge, der var øverstkommanderende for alle tyske tropper på Vestfronten, forstærkninger, og elementer af 2. panserdivision og 116. panserdivivion nærmede sig slagmarken. Det amerikanske 19. korps anført af generalmajor Charles H. Corlett gik ind i slaget den 28. juli til venstre for 7. korps, og mellem den 28. og 31. juli kom den i kamp med disse forstærkninger i det, der blev de voldsomste kampe, siden Cobra begyndte. Da han fik ordre til at samle sin division, blev oberst Heinz Günther Guderian, 116. divisions øverste stabsofficer, frustreret over den megen aktivitet fra allierede jagerbombere. Uden at få direkte støtte fra 2. panserdivision som lovet, hævdede Guderian, at hans pansergrenaderer ikke med held kunne gennemføre et modangreb mod amerikanerne.Om natten den 29. juli fandt enheder fra 2. amerikanske panserdivision sig involveret i en kamp på liv og død mod en tysk kolonne fra 2. SS panserdivision og 16 SS pansergrenaderdivision, som passerede gennem de amerikanske linjer i mørket. Andre dele af 3. panserdivision blev angrebet nær Cambry og kæmpede i seks timer; men Bradley og hans underordnede vidste, at de på nuværende tidspunkt dominerede slagmarken, og at sådanne desperate angreb ikke var en reel trussel mod den amerikanske stilling. Den 30. juli indledte det britiske 8. korps Operation Bluecoat sydpå fra Caumont mod Vire og Mont Pinçon for at beskytte Cobras flanke og forhindre tilbagetrækning og omgruppering af yderligere tyske styrker. Mens de rykkede sydpå langs kysten, erobrede det amerikanske 8. korps Avranches senere på dagen – hvilket historikeren Andrew Williams beskrev som "porten til Bretagne og det sydlige Normandiet", og den 31. juli havde 19. korps slået de sidste tyske modangreb tilbage efter hårde kampe, hvor de havde påført tyskerne store tab af mænd og materiel. Den amerikanske fremrykning var nu nådesløs, og 1. armé var nu endelig fri af bocagen.
Ved middag den 1. august blev 3. amerikanske armé aktiveret under ledelse af general George S. Patton. Generalløjtnant Courtney Hodges overtog kommandoen over 1. armé og Bradley blev forfremmet til at have den overordnede ledelse af begge arméer, der fik betegnelsen 12. armegruppe. Patton skrev et digt med ordene:
Den amerikanske fremrykning, som fulgte Cobra, var hurtig. Den 8. august faldt byen Le Mans, som var det tidligere hovedkvarter for den tyske 7. armé, til amerikanerne, og Pattons 8. korps havde fejet gennem Avranches og over broen ved Pontaubault ind i Bretagne. Den tyske hær i Normandiet var blevet reduceret til en så ringe stand af den allierede offensiv, at uden udsigt til forstærkninger i kølvandet på den sovjetiske sommeroffensiv mod Heeresgruppe Mitte var der meget få tyskere, som troede på, at de nu kunne undgå at blive besejret. Frem for at beordre sine resterende styrker tilbage til Seinen sendte Adolf Hitler imidlertid en ordre til von Kluge, hvor han forlangte "et øjeblikkeligt modangreb mellem Mortain og Avranches" for at "udrydde" fjenden og skabe kontakt til vestkysten af Cotentinhalvøen. Otte af de ni panserdivisioner i Normandiet skulle indsættes i angrebet, men kun fire, hvoraf én kun delvis, kunne fjernes fra deres defensive opgaver og samles i tide. De tyske feltherrer protesterede straks og sagde, at en sådan operation var umulig i betragtning af de ressourcer, de havde tilbage, men disse indvendinger blev fejet af bordet og modoffensiven, med kodenavnet Operation Lüttich, begyndte den 7. august ved Mortain. 2., 1. SS og 2. SS panserdivision anførte angrebet, om end kun med 75 Panzer IV og 70 Panther kampvogne samt 32 selvkørende kanoner tilsammen. Offensiven var i princippet ovre i løbet af 24 timer, selvom kampene fortsatte indtil den 13. august.
Da von Kluges få resterende kampklare enheder var ødelagt af 1. armé, indså den allierede overkommando, at hele den tyske stilling i Normandiet var ved at bryde sammen. Bradley erklærede: "Dette er en chance, som kun kommer til en feltherre én gang i et århundrede. Vi er på vej til at nedkæmpe en hel fjendtlig hær og rykke frem helt til den tyske grænse". Den 14. august i forbindelse med amerikanske bevægelser nordpå til Chambois indledte canadiske styrker Operation Tractable. De allieredes hensigt var at fange og nedkæmpe hele den tyske 7. armé og 5. panserarmé ved byen Falaise. Fem dage senere var de to kæber i knibtangen næsten ved at lukke sig, den fremrykkende amerikanske 90. infanteridivision havde etableret kontakt med den polske 1. panserdivision, og de første allierede enheder havde krydset Seine-floden ved Mantes Gassicourt, mens tyske enheder flygtede østpå efter bedste evne. Den 22. august blev Falaise-lommen, som tyskerne havde kæmpet desparat for at holde åben, så deres indesluttede tropper kunne undslippe, endelig lukket, hvilket i praksis afsluttede slaget om Normandiet med en afgørende allieret sejr. Alle tyske styrker vest for de allierede linjer var enten døde eller i fangenskab, og selv om måske 100.000 tyske tropper havde held til at undslippe, efterlod de mellem 40.000–50.000 fanger og over 10.000 døde. I alt 344 kampvogne og selvkørende artilleripjecer, 2.447 køretøjer og 252 kanoner blev fundet opgivet eller ødelagt alene i den nordlige del af lommen. De allierede kunne nu frit rykke gennem uforsvarede områder, og den 25. august var alle fire allierede arméer, (1. canadiske, 2. britiske, 1. og 3. amerikanske) som havde været involveret i felttoget i Normandiet, fremme ved Seinen.

Operation GrindStop 2014 var en aktion eller kampagne, som Sea Shepherd Conservation Society førte på Færøerne i perioden juni til oktober 2014 for at forhindre grindedrab. I denne anledning var et stort antal frivillige Sea Shepherd-tilhængere fra hele verden placeret ved alle relevante fjorde, dvs. ved fjorde som af færøske myndigheder er godkendte til slagtning af grindehvaler (Hvalvágir). Sea Shepherd forventede ved kampagnens start, at ca. 600 frivillige ville skiftes om at opholde sig på Færøerne i perioden. De frivillige holdt øje med, om der skulle komme en flok grindehvaler, og i så fald gjorde de alt hvad de kunne for at forhindre, at grindedrab skulle finde sted.Tilstedeværelsen af de mange aktivister, som gik rundt i sorte hættetrøjer med dødningehoveder på tøjet, som var en del af Sea Shepherds logo, skabte megen debat på Færøerne og blev jævnligt nævnt i danske og udenlandske medier. Flere udenlandske medier kom til Færøerne for at belyse situationen, men de færøske myndigheder valgte ikke at udtale sig, derfor valgte flere almindelige færinger samt bestyrelsesmedlemmer fra Grindamannafelagið at udtale sig til de udenlandske medier. Under Operation GrindStop 2014 fandt kun et grindedrab sted, det skete på øen Sandoy den 30. august 2014. Det blev det første grindedrab, hvor hele området omkring stranden, hvor grindedrabet foregik, blev afspærret. Dette blev gjort i henhold til en ny bestemmelse i Grindebekendtgørelsen, § 11. 14 Sea Shepherd aktivister, som forsøgte at forhindre grindedrabet i Sandur, blev anholdt, idømt bødestraffe og senere udvist fra Færøerne i et år.
I 2015 indledte Sea Shepherd en ny aktion mod grindedrab på Færøerne, Sleppið Grindini, som efter planen skal vare fra juni til oktober 2015. Denne gang er de ikke så mange som året før, og i 2015 er det lykkedes dem at få blodige videooptagelser, som de har lagt ud på nettet. Efter at to grindedrab fandt sted samme dag i henholdsvis Bøur på øen Vágar (tæt på lufthavnen) og i Sandagerð i Tórshavn, har Paul Watson opfordret Sea Shepherds tilhængere til at sende protestmails til alle danske folketingsmedlemmer, og det skete om søndagen den 26. juli 2015, da samtlige folketingsmedlemmer modtog i hundredvis af protestsmails, enkelte modtog endda mordtrusler.
Formålet med Operation GrindStop er at standse grindedrab. Jævnfør Sea Shepherd er udgangspunktet for kampagnen 'GrindStop 2014', at ca. 1.000 grindehvaler bliver dræbt på Færøerne hvert år. Slagtningen sker hovedsageligt i sommermånederne i fælles drivjagt af lokalbefolkningen. Færingerne kalder denne form for jagt for "grindadráp" eller blot "grind", mens Sea Shepherd betegner denne praksis for "masseslagtning". Færinger har dog ikke påstået, at der ikke er tale om, at flere dyr slagtes samtidig.
De færøske (tidligere danske/norske) myndigheder har ført statistik over hvalfangsten i flere århundreder og har tal tilbage til 1584, og før det førte katolske kirkemyndigheder statistikken, men de tal findes ikke på Færøerne. Det angives på Færøernes Fiskeriministeriums grindehjemmeside whaling.fo, at der i perioden fra 2000 til 2013 slagtedes 671 grindehvaler årligt, dette varierede fra 0 i 2008 til det højeste fangsttal som var 1107 (i 2010). Hvidsidede delfiner (springarar på færøsk), døglinger og andre hvalarter føres i separat statistik og tælles ikke sammen med grindehvalen, som er den mest almindelige hvalart som fanges på Færøerne, men ikke den eneste. Døgliger jages ikke, de er fredet, men af og til strander en eller to eller op til fem, som det skete i 2014, på en strand, typisk i Hvalba, og så træffer sysselmanden afgørelse om, hvorvidt de kan aflives eller ej og bruges til menneskeføde.
Det officielle formål med kampagnen 'GrindStop 2014' er, at Sea Shepherd forsvarer grindehvaler og andre delfinarter på land og til søs i højsæsonen ved Færøerne, der ligger i månederne juni til september. Kampagnen foregår ved hjælp af overvågning af de 23 hvalbugter, hvor færinger har tilladelse til at udføre hvalfangst, med ca. 500 frivillige personer, som deltog i afværgelse af grindedrab, samt aktive foranstaltninger, for at forhindre grindedrab.Som modpart fremhævede de færøske myndigheder, at grindedrab er tilladt ifølge færøsk lovgivning.Jævnfør Sea Shepherd spændte kampagnen GrindStop 2014 over gennemførelse af efterforskning og dokumentation, til at give undervisning samt at udbrede kendskabet gennem globale medier.
En af metoderne, som Sea Shepherd folkene brugte for at forhindre grindedrab, var at holde udkig. De brugte kikkerter, som de spejdede med ud på havet, fra deres udvalgte udkigsposter fra land. Selv i stormvejr, hvor grindedrab ikke vil finde sted og i tåget vejr, hvor sigtbarheden var lig med nul, stod Sea Shepherd folk på deres poster og spejdede ud mod havet. Da de - formodentlig på dage uden tåge - fik øje på en flok grindehvaler, kunne de ringe til andre aktivister, som sejlede ude på have i små både, hvorefter disse kunne jage hvalerne ud på åbent hav. Sea Shepherds leder, Paul Watson, fortalte i et interview med Færøernes TV-avis, at hans folk fire gange havde jaget flokke af grindehvaler til havs før færinger fik øje på dem. Færøske myndigheder vidste dog kun om en episode, hvor Sea Shepherd havde jaget grindehvaler til havs, det skete ved Haraldssund den 30. juli 2014. Transportmidler var vigtige for operationen, da det var vigtigt at ankomme hurtigt til en hvalbugt, hvor et grindedrab skulle finde sted, hvis Sea Shepherd skulle have en chance for at forhindre grindedrabet i at finde sted. De bragte biler, både, skibe og autocampere til Færøerne, de lejede også biler på Færøerne.
Internettet er en af metoderne, som Sea Shepherd benytter til at udbrede kendskab til grindedrab på Færøerne, f.eks. via Sea Shepherds hjemmeside eller via Facebook. Sea Shepherds leder, Paul Watson, anvendte aktivt sin offentlige Facebook-side til at udbrede viden og propaganda i tiden mens Operation Grindstop varede. Den 20. september 2014 sammenlignede han grindedrab på Færøerne og i den japanske by, Taiji, med Holocaust. Watson delte et billede af en tegning af blodrødt hav med en tekst, som endte med denne sætning: The Faroes is the Dachau for dolphins and Taiji is their Auschwitz.Sea Shepherd dokumenterede bl.a. ved hjælp af flyvende drone og fortalte omverdenen, at færinger havde slagtet fem døglinger og derefter havde smidt kød og spæk ud i havet igen, hvilket var delvis sandt, da nogen havde smidt en del af døglingespækket ud i havet vest for Hvalba, fordi døglingespæk ikke er spiseligt, det giver diarre. De fem døglinger strandede af sig selv i Hvalba om natten, og blev aflivet tidligt om morgenen, efter at sysselmanden Jaspur Vang havde givet tilladelse til det. Kødet blev derefter uddelt blandt beboerne i området.
Jævnfør færingen Kári Thorsteinsson, forhenværende sysselmand og tidligere leder for Politiet i det centrale Færøerne indtil den 1. april 2014, arbejder nu som ansvarlig for forskellige projekter hos Færøernes Politi, har der været en episode med grindedrab i 2014, før Sea Shepherds ankomst, det skete i Fuglafjørður, hvor en lille flok på 13 grindehvaler blev slagtet. Efterfølgende har der været et grindedrab af 35 grindehvaler (som blev dræbt i Sandur 30. august 2014) og 5 døglinger (som strandede af sig selv i Hvalba den 28. august 2014) indtil oktober 2014 på Færøerne. Samme kilde angiver, at antal dræbte grindehvaler var på 1104 hvaler i år 2013 og at det gennemsnitlige hvaldrab ligger på ca. 800 hvaler årligt. Færøernes Statistik (Hagstova Føroya) har ikke opdateret tallene vedrørende grindedrab i 2014.
I starten af perioden følte mange færinger sig stødt af, at aktivisterne gik iklædt sorte hættetrøjer med det færøske flag printet på ryggen, i midten af korset i flaget var et dødningehoved med to grindehvaler i panden og to andre hvaler var tegnet i højre side af flaget. Ovenover flaget stod med røde bogstaver "Sea Shepherd" og nedenunder stod der skrevet "GrindStop 2014". Dette skabte megen kritik på Færøerne, og medierne påpegede, at Sea Shepherd havde brudt loven om det færøske flag fra 1959, med ændringer fra 1998, hvor der står: "§ 8. Ongin má vanvirða flaggið hvørki í orðum ella gerðum. Tað er ólógligt at gera nýtslu av flagginum sum merki hjá einstøkum persónum, feløgum ella stovnum ella sum eyðkenni á atgongumerkjum ella á annan tílíkan hátt." På dansk: "Ingen har lov til at vanære flaget hverken med ord eller gerninger. Det er ulovligt at bruge flaget som logo for enkelte personer, organisationer eller som logo på billetter eller på anden lignende måde." Nogle dage senere ændrede Sea Shepherd logo og brugte i stedet en af de mest kendte færøske holme, Tindhólmur, i deres logo. Kampagnelederen Scott West udtalte på en pressekonference ved starten på kampagnen, at han var klar til at kaste sig i vandet mellem en kniv og en hval for at forhindre grindedrab. Denne holdning tilsluttede 24-årige hvalaktivist Lukas Erichsen fra København sig også.
Nogle kommuner på Færøerne har aktivt forsøgt at besværliggøre Sea Shepherds færden til søs. F.eks. har Brandur Sandoy, der er Sandurs borgmester, givet ordrer om at lægge store betonblokke foran bådramper i kommunen. Han udtalte også til in.fo, at han ejer sommerhus på Sandø, og at han havde fået henvendelse om at Sea Shepherd ønskede at leje hans sommerhus, men det ønskede borgmesteren ikke. Brandur Sandoy gjorde sig også bemærket, da han satte et skilt op ved det offentlige toilet i Sandur, hvor der stod, at lokale og gæster var velkomne til at bruge det, men personer som støttede Sea Shepherd eller havde relationer til organisationen var ikke velkomne til at bruge kommunens faciliteter. En af begrundelserne for dette var i følge borgmesteren, at Sea Shepherd bl.a. stjal toiletpapir og andet fra kommunens offentlige toilet. I starten af september 2014, få dage efter at der havde været grindedrab i Sandur, modtog Brandur Sandoy flere hademails fra personer, som udgav sig for at være tilhængere af Sea Shepherd, og en af disse emails var så grov, at han anså den for at være en dødstrussel og anmeldte sagen til politiet.
Sea Shepherd havde planlagt at demonstrere i Tórshavn på Færøernes nationaldag, Ólavsøka (Olaj), som er den 29. juli. De havde annonceret, at de ville arrangere en meget stor demonstration, og havde sendt en ansøgning til Tórshavns kommune om tilladelse til at demonstrere kl. 11 til 14 foran lagtingshuset. Pladsen bruges almindeligvis til fejring af nationaldagen i samme tidsrum, hvor færøske politikere, præster og andre embedsfolk samles efter optog fra kirken kl. 12, og et stort Olaj-kor synger. Politiet og Tórshavn's kommune ville dog ikke risikere, at Sea Shepherd og de andre miljøaktivister kom til at ødelægge fejringen af nationaldagen. Heðin Mortensen, Tórshavns borgmester, udtalte til in.fo, at det overhovedet ikke kunne komme på tale, at udenlandske miljøorganisationer ville få tilladelse til at komme til Færøerne for at demonstrere på selve olajdagen og i midten af Tórshavn. Miljøorganisationerne fik tilladelse til at demonstrere i Hoyvík, som er en del af Tórshavns kommune, men ligger et par kilometer nord for centrum. Udover Sea Shepherd havde to tyske miljøorganisationer, ProWal og WDSF, planlagt at deltage i demonstrationen imod grindedrab. Da de ikke fik tilladelse til at demonstrere i centrum af Tórshavn, valgte de tyske organisationer at lade være med at rejse til Færøerne. Chefinspektøren ved Færøernes Politi, Peter Thaysen, udtalte til Jyllands-Posten, at de havde modtaget flere anmeldelser fra Sea Shepherd om færinger som provokerede dem, men at det var i småtingsafdelingen, der havde ikke været nogen voldssager, men Sea Shepherd havde anmeldt hærværk mod dem, de havde ifølge dem selv fået skåret dæk op på deres biler, fået stjålet nummerplader eller fået smadret ruder der, hvor de boede.
Den 30. juli lykkedes det Sea Shepherd at forhindre et grindedrab, da en lille flok grindehvaler svømmede ind i sundet mellem Kunoy og Borðoy, hvor hvalerne svømmede rundt ved bygden Haraldssund på Kunoy. Eftersom Haraldssundsdæmningen (byrgingin um Haraldssund) afskærer sundet fuldstændig, og grindeflokken var nord for dæmningen og Klaksvík ligger syd for dæmningen, så blev eventuelle både fra Færøernes næststørste by Klaksvík nødt til at sejle nord om øen Kunoy og derefter syd gennem sundet mellem Kunoy og Borðoy, for at komme frem til grindehvalerne. De gjorde dog intet forsøg på dette, fordi de fulgte sysselmandens forbud mod at jage grindehvalerne på daværende tidspunkt pga. stærk nordlig blæst. Ifølge færøsk lovgivning er det sysselmanden (sýslumaðurin på færøsk), som giver enten tilladelse eller forbud mod at dræbe grindehvaler.På grund af kraftig blæst valgte Sysselmanden for Nordøerne, at hvalfangerne skulle vente med at jage grindehvalerne til den nærmeste godkendte "hvalvåg" indtil et senere tidspunkt, han ville vente på, at der blev mindre vind. En båd fra det danske politi sejlede til grindehvalerne, men forlod dem igen, og derfor lå flokken alene uden nogen båd i nærheden. Nogle timer senere kom en speedbåd fra Sea Shepherd og jog grindeflokken nord gennem sundet og ud på åbent hav. Dagen efter meldte sysselmanden, Karl Johansen, Sea Shepherd til politiet for brud på den færøske grindebekendtgørelsens paragraf 8. Karl Johansen udtalte til den færøske radioavis, at politiet intet kunne stille op, da båden fra Sea Shepherd jog grinden ud på åbent hav, fordi politiet ikke havde nogen båd ledig på dette tidspunkt.
Den færøske havroer Livar Nysted, som er kendt for at have sat flere verdensrekorder ved at krydse flere verdenshave i robåd, var vidne til begivenheden fra bygden Haraldssund, hvor han arbejdede oppe på fjeldet, og udtalte sig senere samme dag på Facebook om begivenheden. Hans udtalelse blev gengivet på Vágaportalen vp.fo samme dag. Han blev også refereret på in.fo, som også havde et interview med ham under overskriften: Livar: Sea Shepherd bankede os på plads (på færøsk: Livar: Sea Shepherd bukaði okkum upp á pláss). Nysted udtalte, at han syntes ikke, at vejret var dårligt om formiddagen den 30. juli, grindehvalerne var der allerede kl. 8 om morgenen, vejret blev dårligt ud på eftermiddagen, men han mente, at færinger sagtens kunne have ført grindehvalerne nord om Nakken (Kunoyarnakkur) og ind til Hvannasund på Viðoy, som er godkendt til slagtning af grindehvaler. Endvidere mente Nysted, at eftersom Sea Shepherd kunne komme frem til flokken af grindehvaler i en lille jolle ved middagstid, så kunne større både fra Klaksvík sagtens have gjort det samme. I samme interview udtalte Nysted også, at han ikke var stolt af, citat: at 48.000 færinger lod sig kue af ca. 70 hippiere. Paul Watson fortalte om hændelsen ved Haraldssund på Sea Shepherds franske hjemmeside.Politisagen mod Sea Shepherd i sagen om at de havde jaget en flok grindehvaler til havs fra bygden Haraldssund, trak ud, fordi fogeden mente at grindebekendtgørelsens paragraf 8 var svær at fortolke, derfor havde de sendt en forespørgsel til Færøernes Fiskeriministerium, som er ansvarlig for grindebekendtgørelsen (færøsk: Grindakunngerðin), som blev opdateret i 2013. Fogeden (politimesteren) ville vide, hvad der lå til grund for §8 i loven som lyder således:
§ 8. Sýslumaðurin tekur, eftir samráð við grindaformenninar úr teimum ymsu hvalvágunum og finningarbátin, avgerð um, hvagar grindin skal rekast. Grindin skal rekast á góðkenda hvalvág sbrt. § 13. Grindaformenn hava skyldu at fylgja teimum boðum, sum sýslumenninir geva eftir §§ 8-12.
Stk. 2. Høgligasta hvalvágin skal veljast eftir stødd á grind, líkindum og streymviðurskiftum. Ikki er loyvt at reka grind uttan undir fyriskipan av sýslumonnum ella grindaformonnum.''På dansk (ikke autoriseret oversættelse):
§ 8. Sysselmanden træffer afgørelse om, efter samråd med grindeformændene fra de forskellige hvalfjorde og båden som fandt grindeflokken, hvorhen grindeflokken skal drives. Grindeflokken skal drives til en godkendt hvalvåg jf. § 13. Grindeformænd har pligt til at følge de påbud, som sysselmændene giver ifølge §§ 8-12.
Stk 2. Den bedst egnede hvalvåg skal vælges ud fra grindeflokkens størrelse, vejr- og strømforhold. Det er ikke tilladt at drive en grindeflok uden at det sker under ledelse af sysselmændene eller grindeformændene.
Den 16. september 2014 var svar kommet fra Fiskeriministeriet, men hverken fogeden eller ministeriet ville udtale sig om, hvad de var kommet frem til med den begrundelse, at det kunne være, at sagen ville komme for retten. Dog kunne de oplyse, at politiet vidste, hvilken af Sea Shepherds både der var tale om, og at de også vidste, hvilke personer havde været tilknyttede til båden den 30. juli. John Kølbæk, foged, kunne også oplyse, at de nu ville undersøge juraen omkring § 8 i grindebekendtgørelsen og derefter tage stilling til, om sagen skal fortsætte.
Den 1. august 2014 ankom den canadisk-amerikanske skuespiller Pamela Anderson til Færøerne via København, hvor hun som tilhænger af Sea Shepherd afholdt pressemøde sammen med to andre Sea Shepherd kvinder. Ved pressemødet var både færøske og udenlandske medier repræsenteret. Pressemødet blev streamet på Sea Shepherds hjemmeside og ligger i deres arkiv, man kan imidlertid ikke høre spørgsmålene fra færøske og udenlandske journalister og fra færøske grindemænd den første halve time, man kan kun høre hvad Sea Shepherd folkene siger. En af de tre er fra Sydafrika, hun sammenlignede grindedrab med apartheid i hendes land, og sagde at hverken apartheid eller grindedrab hører til i det 21. århundrede, og at der var så megen mad i de færøske supermarkeder, at færinger ikke har brug for mad fra grindehvaler (fra 15:30 til 17:05 min.). Pamela Andersson mener, at grindedrab kan have dårlig indflydelse på børn, som overværer et grindedrab. Hun har et råd til færinger, at de skal finde nye traditioner og blive vegetarer og beskytte miljøet. Da hun bliver spurgt, om hun synes at det er bedre for miljøet, at færinger går i supermarkedet og køber frugt og grønt og kød fra den anden side af verden, som skal transporteres lang vej med fly eller skibe, som forurener miljøet, eller om de skal spise lokalt, f.eks. kød fra grindehvaler, der svømmer til øerne og ikke forurener med transport efter slagtning, så svarer hun at alle må gøre individuelle valg, når de går i supermarkedet, og at færinger har haft brug for mad fra grindehvaler før i tiden men ikke længere, hun mener, at færinger dræber grindehvaler for underholdningens skyld. Sea Shepherd kvinden, som sidder til venstre for Andersson, svarede på spørgsmålet om den forurening som transport af madvarer til Færøerne fra den anden side af verden i stedet for at spise lokalt, med det faktum, at færinger har en stor fiskeflåde, som også forurener. Spørgeren siger, at ved at slagte grindehvaler, får folk kød fra hvalen og har mindre behov for kød fra andre lande, og derved importeres færre varer fra udlandet og derved mindre forurening. (fra 30:55 til ca. 40 minutter) Den franske kvinde, Lamya Essemlali, som sad til højre for Pamela Anderson, svarede efter flere gange at have fået nogenlunde samme spørgsmål, at hun menete, at folk i hele verden spiser alt for meget kød. "Hvem er du som skal bestemme det?" Spørger den færøske journalist Høgni Mohr, hun svarede, at det var hendes svar, at færinger, lige som alle andre folk, spiser alt for meget kød, og at de skal spise mindre kød eller slet ikke spise kød. Efter pressemødet talte formanden for Grindamannafelagið (Grindemændenes Forening), Ólavur Sjúrðaberg, og forhenværende formand, Hans Jákup Hermansen, med Pamela Anderson. Portal.fo filmede samtalen mellem de to grindemænd og Pamela Anderson, videoen som er på 3 minutter og 40 sekund ligger på nyhedsportalen.
Andre kendte personer som deltog i GrindStop kampagnen var f.eks. den franske danser Sylvie Guillem og den franske sejlsportkvinde Florence Arthaud, som blev dræbt i en helikopterulykke den 9. marts 2015 i Argentina, som kostede 10 mennesker livet.
Den 11. august 2014 om formiddagen ankom Sea Shepherd's trimaran, Brigitte Bardot, til Færøerne. De ønskede en kajplads i Tórshavn, men Tórshavn's borgmester, Heðin Mortensen, ville ikke give dem tilladelse til at sejle ind til Tórshavn. I stedet anviste han dem en plads ved Sund, der ligger ved Kaldbaksfjorden, nord for hovedstaden. Han udtalte til Aktuelt.fo, at Sea Shepherd's fartøjer ikke var velkomne inde i Tórshavn. Han sagde også, at hvis der kommer en flok grindehvaler til Tórshavn, så ville de blive dræbt i Tórshavns godkendte hvalvåg, i Sandagerði. Hvis Sea Shepherd kommer og forstyrrer jagten eller drabet, må politiet tage sig af dem, for færøsk lovgivning forbyder alle uvedkommende både under et grindedrab. §4 i Grindebekendtgørelsen siger: "Ikki er loyvt at seta upp skipanir, tað verið seg á landi, í havinum ella lofti, sum kunnu broyta atferð hjá hvali, uttan landsstýrismaðurin frammanundan gevur loyvi til tað." På dansk: "Det er ikke tilladt at opsætte apparatur, hverken på land, på havet eller i luften, som kan ændre hvalens adfærd, uden godkendelse fra ministeren først." I §11 står der, at sysselmanden har hjemmel til at afspærre et område, hvor en grindeflok jages, han har hjemmel til at bortvise uvedkommende både til lands, til søs og i luften. Der står til sidst i §11: "Heldur ikki er loyvt at forða fyri rakstri ella drápi, ið sýslumaðurin hevur tikið avgerð um sbrt. §§ 8 og 9." På dansk: Det er heller ikke tilladt at forhindre jagten eller drabet, som sysselmanden har taget beslutning om jf. §§ 8 og 9.
Den 12. august 2014 kl. 14.35 var der grindebud i Suðuroy, efter at skipperen på færgen Smyril havde sendt besked om, at han havde set en flok grindehvaler ved Skarvatangi, som er mellem Hvalba og Froðba. I begyndelsen stod det ikke helt klart, om bådene skulle forsøge at drive grindeflokken til Trongisvágur eller til Hvalba, Trongisvágur var tættere på, men stømforholdene var mere gunstige mod Hvalba, da strømmen var stærk og lidt senere skiftede retning mod nord. Sysselmanden og grindeformændene tog beslutning om at grindeflokken skulle drives til Hvalba. Flere både sejlede ud for at hjælpe med til at drive grindeflokken og grindemænd fra hele øen kørte til Hvalba for at stå parat på stranden, hvor grindedrabet ville finde sted. Dette ville være det første grindedrab på Færøerne i 2014, mens Sea Shepherd var på øerne, og der var stor spænding om, hvorvidt de ville blande sig aktivt i drabet, som de havde lovet.
Politiet, som havde fået forstærkning fra Danmark, tog ingen chancer, de fløj til Suderø med helikopter og afspærrede hele området omkring stranden. Kun erfarne grindemænd fik lov til at gå ned på stranden. Nogle Sea Shepherd folk nåede frem til Hvalba, men fik ikke lov til at tage ned på stranden, medens nogle andre medlemmer blev tilbageholdt af almindelige færinger ved tunnelen til Hvalba, som kun har en vejbane. Der var opstået trafikprop i tunnelen, og biler stod i kø for at vente på, at der blev plads. En Sea Shepherd bil overhalede hele køen og ville køre ind i den smalle tunnel, men de blev forhindret i dette og tilbageholdt af to biler, som holdt deres bil spærret inde ved vejkanten foran tunnelen.
Det hele endte med, at grindedrabet blev afblæst, fordi vejrforholdene var vanskelige med en del blæst og stærk strøm, og grindehvalerne dykkede en del. Til sidst kunne grindemændene ikke få øje på hvalerne længere. Sysselmanden afblæste derpå det planlagte grindedrab, afspærringen blev fjernet og folk tog hjem igen. Der var lang bilkø, ca. 200 biler, som stod og ventede for at komme igennem tunnelen tilbage til Trongisvágur. Politiet måtte hjælpe med at dirigere trafikken igennem Færøernes ældste tunnel, som er fra 1963. Der havde været megen debat på Færøerne om at Sea Shepherd patruljerede ved alle godkendte hvalstrande, og at der ikke havde været noget grindedrab, medens de havde været der. Dagen efter udtalte Suðuroy's sysselmand, Jaspur Vang, at politiet havde vist, at de var parate, og at de kunne klare opgaven.
Den 14. august 2014 havde den færøske fjernsyns (Kringvarp Føroya) TV-avis, Dagur og Vika, en samtale med Mortan Johannesen, der er fisker, fiskesælger og forhenværende og skipper, om grindedrab på Færøerne og om Sea Shepherd. Samtalen foregik hjemme hos ham selv, hvor han og konen var i gang med at lave fiskefrikadeller, som de sælger på fisketorvet nede i Vágsbotn i Tórshavn. Medens Kringvarpið var der, kom et hold af sydkoreanske filmfolk for at interviewe Mortan Johannesen. Han fortalte, at dette var det fjerde filmhold, der havde interviewet ham om hans mening om Sea Shepherd og det færøske samfund bare siden ugen før. I interviewet sagde han bl.a., citat (oversat fra færøsk): "Jeg siger til dem, at jeg synes, at det er drøn hamrende frækt, at der kommer nogle fremmede folk til et fremmed land og skal ændre en kultur, som vi har levet med i 500-600 år. Før i tiden var det sådan, at kirkeklokker ringede, når der var grind, fordi det brugte vi dengang, og nu sender de nogle silikonedukker op her for at fortælle færinger, hvad vi skal gøre med grindehvalerne. Det er så langt ude." Journalisten spurgte efterfølgende: "Og hvad siger de udenlandske journalister så, når du siger det?" Johannesen svarede: "De er 100 % enige". Journalisten fortalte derefter seerne, at rejsebureauer henviste udenlandske journalister og filmfolk til Mortan Johannesen. Fiskesælgeren fra Vágsbotn var således blevet en ikon af den ægte færøske jæger. Og Mortan Johannesen prøver ikke på at undslippe denne rolle. Citat, MJ: "Jeg har ikke noget imod, at vores virkelighed bliver fortalt ud i den store verden, og det forsøger jeg at gøre, og jeg lægger ikke noget i klemme der, jeg siger lige som det er, at det der pak skal ud af landet, det siger jeg både til TV-journalister og til radiojournalister, som kommer for at interviewe mig i Vágsbotn, om disse personer." Journalisten sagde: "Nu er det blevet dig, som viser ansigt for Færøerne, savner du nogen officiel myndighed, som du kan henvise til?", MJ svarede: "Nej, det officielle Færøerne gør intet, de gør nul gør de, det officielle Færøerne."
Den 19. august 2014 om eftermiddagen fandt politiet i Suðuroy ved en rutineundersøgele en mindre mængde af cannabis i en af Sea Shepherds udenlandsk registrerede biler, det skete på Kolavegurin (Kulvej) ved Hvalba, tre personer var i bilen. Alle tre blev arresteret, men kort tid senere blev to af dem løsladt og den tredje blev sendt til politistationen i Tórshavn. Den færøske nyhedsportal aktuelt.fo skrev om det kort efter midnat den 20. august, de skrev, at de havde nyheden dels fra lokale fra Suðuroy dels fra Sea Shepherds Facebook-side, hvor de skrev, at en af deres frivillige havde brudt organisationens regler om brug af euforiserende midler. Organisationen skrev, at der var tale om en belgier, og at han var blevet ekskluderet fra kampagnen GrindStop 2014. Organisationen nævnte hændelsen på deres hjemmeside den 27. august i artiklen "Playing Fair with the Faroese - Commentary by Sea Shepherd Founder, Captain Paul Watson". Om morgenen den 20. august kunne politiet bekræfte, at en udlænding var arresteret for besiddelse af canabis. Jaspur Vang, sysselmand i Suðuroy, udtalte til kvf.fo's radioavis, at der var to muligheder for straf. Hvis han indrømmede, så kunne politiet anmode Udlændingestyrelsen i Danmark om at udvise manden fra Færøerne, og hvis Udlændingestyrelsen afgjorde at udvise ham, så ville han formodentlig blive udvist admimistrativt fra Færøerne i et år. Hvis manden derimod nægtede sig skyldig, så ville sagen komme for Færøernes ret.Ifølge Vágaportalen den 27. september 2014, så blev en af Sea Shepherds tilhængere, som deltager i GrindStop 2014 kampagnen på Færøerne, taget af politiet, fordi han kørte beruset. Bilen havde nederlandske nummerplader.
Lørdag aften den 23. august 2014 var der en voldsepisode mod en Sea Shepherd aktivist i Skopun, da en 21-årig beruset færing slog en spansk Sea Shepherd aktivist to gange i ansigtet. Overfaldet skete på en af Sea Shepherds mange patruljer til lands, hvor en spansk og en britisk aktivist sad i deres bil på udkig efter grindehvaler på øen Sandø. Der var bygdestævne i en af de større bygder, Sandur, og den 21-årige havde fået for meget at drikke. Den unge mands far kom og hentede sønnen og undskyldte sin søns opførsel overfor de to Sea Shepherd folk. Ud på natten havde den 21-årige færing slået en anden færing i ansigtet med knytnæve. Han blev sat i fængsel og var i grundlovsforhør mandagen efter. Paul Watson fortalte om hændelsen på sin Facebook profil, som blev referet på vp.fo. Peter Thaysen, chefpolitiinspektør på Færøerne, advarede færinger mod at bruge selvtægt. Der har været megen debat om Sea Shepherd på Færøerne, mange færinger føler, at de er blevet belejret af dyreværnsforeningen ifølge tv2.dk. Den 5. september 2014 fik den 21-årige 4 måneders fængselsdom for at have overfaldet spanieren. Færingen havde en tidligere betinget dom på 60 dage også for vold, de 60 dage er iregnet dommen på fire måneder. Han blev også dømt til at betale sagsomkostningerne samt erstatning til Sergio for omkostninger af lægeregninger.
Tidlig om morgenen den 28. august 2014, da folk fra Hvalba vågnede, fik de øje på fem døglinger, der var strandet og ikke kunne komme ud igen. Det sker engang imellem to steder på Færøerne, begge steder er på Suðuroy: i Hvalba og i Sandvík, årsagen til dette menes at være, at hvalerne tager fejl af det faktum at der er tale om en fjord med to ejder i Hvalba og en vig med et ejde i Sandvík, med lav højde og ret høje bjerge på begge sider. Hvalerne bruger en slags ekko for at bedømme om afstande til land, og ved Hvalba og Sandvík sker det jævnligt, at hvaler tager fejl af afstanden og åbenbart tror at der er et sund imellem bjergene. Dette er en teori, det vides ikke med sikkerhed. Døglingen er fredet, men når den strander og ikke kan komme ud igen, så er der ikke andet at gøre end at aflive den, så den ikke dør en langsom, smertefuld død. På Færøerne er det sysselmanden, som skal give tilladelse til, om hvaler som har gjort landgang, må aflives eller ej. Den 28. august gav Jaspur Vang, sysselmand på Suðuroy, tilladelse til, at de fem døglinger kunne aflives. Hvalerne blev derefter skåret op og kødet skal fordeles til befolkningen i Hvalba kommune, dvs. Hvalba og Sandvík. Sea Shepherd er på Færøerne og holder udkig med grindehvaler og andre hvalarter med henblik på at forhindre grindedrab. De fik åbenbart ikke øje på de fem døglinger i Hvalba. Området hvor hvalerne havde svømmet op på land blev afspærret af politiet, så grindemændene fra Hvalba kunne få fred til at skære kødet af døglingerne.
Lørdag den 30. august 2014 blev en flok grindehvaler set ved øen Skúvoy. Der blev udsendt grindebud, og flokken blev drevet til Sandur på øen Sandoy. Området omkring stranden blev spærret af for uvedkommende, dvs. at kun grindemænd og politi havde lov til at komme ind på området. Seks personer fra Sea Shepherd gik ind på området allerede før myndighederne nåede at afspærre området og larmede og forsøgte at jage hvalerne ud igen. Dette forstyrrede grindedrabet og forsinkede det, da grindemændene ventede med at aflive hvalerne indtil politiet havde fjernet folkene. Politiet ankom med 2 helikoptere fra Tórshavn og anholdt de seks personer, og derefter kunne grindemændede, som havde stået og ventet på at politiet ville fjerne aktivisterne, aflive grindehvalerne. Dagen efter viste den færøske TV-avis Dagur og vika et interview med en af grindemændene, Magnus Wang, som havde været ombord på en af bådene. Han fortalte, at flere personer havde stået ude i havet og larmede med jernstænger, da bådene kom ind i vigen med hvalerne, og at det ikke var almindeligt at folk var ude i havet, før grindehvalerne var kommet helt ind. Mændene ombord på båden havde råbt til folkene og bedt dem om at fjerne sig, men de flyttede sig ikke, og det endte med, at båden kom til at påsejle en af Sea Shepherd kvinderne, denne kom dog tilsyneladende ikke til skade.En speedbåd fra det danske søværn standsede også tre speedbåde fra Sea Shepherd, som havde til hensigt at forhindre grindedrabet. Senere blev de tre både beslaglagt af politiet. En reporter fra den færøske radioavis, Elis Poulsen, som bor på Sandoy, sagde i nyhederne klokken ca. 18.10 den 30. august, at drabet var overstået, og at det kun havde taget ca. 10 minutter indtil alle hvalerne var aflivet. Der var tale om en mindre flok på 35 hvaler. Peter Thaysen, politiinspektør, bekræftede overfor Kringvarpið, at seks personer var anholdt, og senere samme aften bekræftede Thaysen, at yderligere 8 personer fra Sea Shepherd var arresteret, i alt syv mænd og syv kvinder, seks af disse havde været på land og vadede ud i havet, medens otte havde været ombord på bådene. De anholdte blev fløjet med helikopter til Tórshavn og sat i detentionen i Mjørkadalur.
En at de tre både, som blev beslaglagt, var opkaldt efter skuespilleren Charlie Sheen, båden kaldtes BS Sheen. Sheen blev citeret for at sige, at danske myndigheder var involveret i det brutale slagteri, som han udtrykte det (complicit in the brutal slaughter), han udtalte envidere, at han var stolt over, at en båd, som bærer hans navn, havde gjort alt hvad den kunne for at standse grindedrabet. Ifølge Lamya Essemlali kom de 14 arresterede fra flere forskellige lande: otte franske statsborgere, to sydafrikanske, to spanske, en italiener og en austraier. Alle 14 aktivister blev løsladt i løbet af søndagen, dvs. indenfor 24 timer. De seks personer, som have opholdt sig inde på stranden, skulle møde i retten dagen efter, om mandagen. De nægtede at betale en bøde, som var på 1000 kroner til hver person. de andre otte skulle for retten den 25. september.
Paul Watson skrev om, hvor effektivt det var at bruge metalrør, på sin offentlige Facebook side den 31. august 2014 under overskiften "Pole Banging - An Effective Tactic", citat: The Faroese whalers have been talking and one of the things they observed about yesterday's event was that the Sea Shepherd crew in the water banging on the poles actually succeeded in making the whales turn back. The dolphin murderers in Taiji bang on metal poles to create a wall of sound to drive the dolphins forward. Sea Shepherd tried it yesterday on the beach for the first time although the boat crew had already found it effective for turning pilot whale pods back out to sea. It was only when the police intervened and the poles were removed that the whales were turned back again to the beach where their killers waited with sharp knives and evil intentions." På dansk: "De færøske hvalfangere har talt sammen, og en af de ting, de observerede om gårsdagens begivenhed var, at det at Sea Shepherd besætningen hamrede i vandet med jernstængerne faktisk lykkedes at få hvalerne til at vende tilbage. Delfinmorderne i Taiji bankede på metalstænger for at skabe en mur af lyd til at drive delfinerne fremad. Sea Shepherd prøvede det i går på stranden for første gang, selvom bådbesætningen allerede havde fundet det effektivt til at få en grindehvalflok at vende om ud til havet. Det var først, da politiet greb ind og rørene blev fjernet, at hvalerne blev drevet tilbage til stranden, hvor deres mordere ventede med skarpe knive og onde hensigter."
I en pressemeddelse efter grindedrabet på Sandoy anklagede Sea Shepherd det danske politi og søværnet for at have assisteret Færøerne i det som de anser for at være illegal slagtning af hvaler. Færøerne er ikke medlem af EU, men Danmark er medlem af EU, og Sea Shepherd vil tage beviser til Europaparlamentet, som implicerer den danske regering, og vil forlange, at Sea Shepherds medlemmer løslades med det samme, og at aktioner foretages imod Danmark. I pressemeddelsen sagde Sea Shepherd også, at deres medlemmer havde jaget tre flokke af hvaler væk fra øerne, før morderne, som de udtrykte det, kunne få øje på dem, og at de endnu ikke havde fremlagt beviserne på dette, for at undgå at vække vrede hos de færøske grindemænd. Den 2. september 2014 opfordrede Paul Watson Facebook-brugere til at protestere mod grindedrab på Færøerne hos Udenrigsministeriet i Danmark. Dette gjorde han ved at poste et billede af grindedrab sammen med teksten: "Denmark is supporting this! Let them know how you feel about it." (på dansk: "Danmark støtter dette! Vis dem hvad du synes om det.") Derefter kom Udenrigsministeriets adresse, telefonnummer, faxnummer og email adresse. I den færøske TV-avis, Dagur og Vika, havde journalisten og sangeren, Finnur Koba, samtale med Paul Watson, lederen af Sea Shepherd. Watson sagde, at ved grindedrabet i Sandur skete der lige det, som de havde håbet på, da det danske søværn kom på stedet og blev involveret, ifølge Watson viste det, at Danmark samarbejder med Færøerne og beskytter grindedrabet, og det giver Sea Shepherd ammunition til at gå efter Danmark og EU, og til at lægge stort mediepres på Danmark. I interviewet sagde Watson også, at Sea Shepherd havde jaget fire flokke af grindehvaler væk fra Færøerne, før nogen færing fik øje på dem, det lykkedes bare ikke angående lørdag den 30. august, da en flok grindehvaler blev set ved øen Skúvoy og derefter blev ført ind til den nærmeste godkendte hvalbugt, som var Sandur og slagtet der.Ekstra Bladet skrev om hadefulde kommentarer mod Danmark på Facebook, efter grindedrabet i Sandur. Ifølge artiklen var der tale om flere tusinder mennesker fra hele verden, som udtrykte deres vrede over, at det officielle Danmark ydede beskyttelse til de færøske hvaljægere. Avisen citerede en af personerne, som kommenterede på Paul Watsons Facebook-side (citat): "at Danmark og Færøerne er 'sadistiske nationer'. Hun fortsætter: - De har ingen respekt for dyr hverken til lands eller til vands. Det er foragteligt."
Mandag den 1. september 2014 blev seks personer som var tilhængere af Sea Shepherd afhørt i retten i Tórshavn. Disse personer kommer fra landene Italien, Spanien, Frankrig, Mexico og Sydafrika, og nægtede sig alle skyldige i at have forsøgt at forhindre et grindedrab, der er lovligt efter færøsk lovgivning. De bekræftede, at de havde været på stranden i Sandur, og at de havde vadet ud i havet, da grindehvalerne nærmede sig. Men da de blev spurgt, om de ikke vidste, at de forbrød sig mod færøsk lovgivning, så svarede de, at de var taget til Færøerne for at redde hvaler. Den færøske advokat Jógvan Páll Lassen var forsvarer for de seks personer. Hans forsvar gik ifølge in.fo blandt andet ud på at anfægte, at de seks tiltalte personer havde forårsaget så meget larm på stranden, at dette kunne skræmme hvalerne væk. Dette forhold skal ses i sammenhæng med, at der på samme tid befandt sig tre helikoptere med politibetjente, som fløj over havet, mens de tog billeder og optog film af begivenheden, og en af dem landede også inde på land ca. 200 meter fra grindehvalerne. Desuden var der mange lokale færinger til stede, som havde larmet ifølge forsvareren og de afhørte personer. 
En dansk politibetjent som havde taget billeder fra en af helikopterne blev afhørt, og Lassen spurgte betjenten, om han kunne vurdere hvilken effekt helikopteren havde haft på grindehvalerne. Politibetjenten svarede, at han mente, at hvis larmen fra helikopteren havde haft nogen effekt, så var det at skræmme hvalerne væk fra land. Karl Vidtfeldt fra Sandoy, som er reserve-politibetjent, vidnede også, og angående larm, så mente han, at larmen fra Sea Shepherd støtterne havde fået grindehvalerne til at dreje mod vest. Angående metalrørene som de seks personer brugte, angiveligt for med larm at skræmme hvalerne til havs igen, så har Paul Watson skrevet om hvor effektivt det var, på sin offentlige Facebook side den 31. august 2014 under overskriften "Pole Banging - An Effective Tactic". Anklageren prøvede at få afklaring på, hvorvidt de seks personer havde været inde på et afspærret område. De svarede, at området ikke havde været afspærret, da de ankom, og det gav Karl Vidtfeldt dem ret i, de var allerede gået ned på stranden, før de lokale myndigheder havde afspærret området. Derefter havde de fået besked på at forlade stranden, men de nægtede.De anklagede sagde alle, at de ikke var medlemmer af Sea Shepherd, men at de støttede organisationen. Ifølge dem selv havde de selv betalt rejsen til Færøerne og var der som frivillige. De sagde også, at de selv havde betalt for tøjet som de gik klædt i med Sea Shepherd logo på. Dommen blev afsagt mandag den 8. september 2014. De seks personer blev idømt hver især kr. 1000 i bøde. Hvis de ikke havde råd, eller nægtede at betale bøden, så skulle de i stedet sidde i fængsel i seks dage. De seks personer nægtede at betale bøderne. Det er første gang nogen er blevet dømt efter grind-loven, sagde politichef John Kølbæk til Jyllands-Posten.Den 9. september 2014 skrev in.fo, at Politiet på Færøerne havde sendt en anmodning til Udlændingestyrelsen i Danmark om, at de seks Sea Shepherd støtter skulle udvises fra Færøerne. Senere samme dag kom det frem, at fire af de dømte allerede havde forladt Færøerne. Den færøske TV-avis, Dagur og vika, havde interview med John Kølbæk, foged, som sagde, at politiet ikke kunne forhindre dem i at forlade Færøerne, men ved at få dem udvist, så kunne man forhindre dem i at komme tilbage igen i den periode de eventuelt ville blive udvist i. Angående de to andre som ikke havde forladt Færøerne, så måtte de ikke foretage sig tilsvarende ulovlig handling som før, for så ville de blive anholdt igen og få en hårdere straf, sagde Kølbæk. Den 12. september skrev kvf.fo, at der var omkring 70-80 Sea Shepherd aktivister tilbage på Færøerne, efter at flere havde forladt Færøerne dagen før med færgen Norrøna. Ingen af de seks personer havde betalt bøden på 1000 kroner. Politiet havde endnu ikke fået svar fra Udlændingestyrelsen angående spørgsmålet om udvisning fra Færøerne.Den 16. september 2014 afgjorde Udlændingestyrelsen at udvise de seks Sea Shepherd personer fra Færøerne, som havde forstyrret grindedrabet i Sandur den 30. august 2014. De blev udvist med virkning fra den dag dommen blev tinglyst, dvs. den 16. eller 17. september 2014 og et år frem. Fire af de seks personer var allerede rejst ud af Færøerne, da afgørelsen blev truffet, mens en af de to personer som endnu var tilbage på Færøerne, havde ansøgt om at få sin opholdstilladelse forlænget, men på grund af udvisningen fik vedkommende afslag på ansøgning, sagde Peter Thaysen, chef-politiinspektør, til kvf.fo. Afgørelsen om udvisning fra Færøerne blev taget med hjemmel i Udlændingelovens § 25a, stk. 2, (En udlænding kan udvises, hvis ... udlændingen må anses for en alvorlig trussel mod den offentlige orden, sikkerhed eller sundhed.) nr. 3 og § 32 stk. 4, 2. punkt. John Kølbæk, politimester på Færøerne (foged), var tilfreds med dommen. Han sagde til in.fo, at dommen er principiel.Den 18. september 2014 valgte de seks personer, som blev dømt til udvisning fra Færøerne i et år samt fik en bøde på 1000 kroner hver, at anke Udlændingestyrelsens afgørelse om udvisning til Justitsministeriet. Det sagde deres forsvarer, Jógvan Páll Lassen, til in.fo. De seks personer mente ifølge forsvareren, at begrundelsen for udvisning var meget tynd, idet der kun var tale om en bøde på 1000 kroner. Endvidere sagde forsvareren, at han gad vide, om andre som fik en bøde på 1000 kroner også ville blive udvist. Spørgsmålet var også, sagde han, om der var noget lavmål for, hvor lidt der skal til, før en person kan blive udvist.
Straffesagen mod de otte personer, som havde sejlet i de tre både, som Søværnet havde beslaglagt under Sandur-grindefangsten den 30. august, begyndte den 25. september 2014. De otte var anklaget for brud på politivedtægten samt brud på grindebekendtgørelsen. Syv af de otte mødte i retten, den ottende person var rejst ud af Færøerne. Alle syv nægtede sig skyldig. Anklageren fremsatte krav om, at de fik 1000 kroner i bøde hver, samt at politiet skulle beslaglægge deres både, som var midlertidigt beslaglagt. Under retssagen nægtede de syv for at kende noget til, at de havde forbrudt sig mod grindebekendtgørelsen, som bl.a. siger, at uvedkommende skal holde sig væk fra et område, som sysselmanden har valgt at afspærre som et grindedrabsområde og at både skal holde en afstand på mindst en sømil. De havde fået information herom, fremgik det af det som de forhørte personer sagde, at de havde fået at vide, at både skulle holde sig mindst en sømil væk fra grindeområdet. De syv undskyldte sig med, at de først sejlede indenfor 1 sømil, efter at grindehvalerne var blevet dræbt, de sejlede ind for at tage billeder. De mente, at det var i orden at sejle indenfor 1 sømil, efter at hvalerne var døde, men Linda Hesselberg, anklager, mente ikke, at de otte personer ikke var vidende om denne regel. Hun henviste til et møde den 21. august 2014 mellem Shandorf Vang fra Færøernes Politi, Lamya Essemlali og Rosie Kunneke (lederen for Sea Shepherd på land i GrindStop 2014 kampagnen). Da havde Shandorf Vang forklaret dem grundigt, om hvordan loven var blevet ændret i 2011, da sysselmanden fik hjemmel i loven til at afspærre et område til grindedrab, han havde også forklaret dem, at denne afpærriing også var gældende for havnen, hvor hvalerne skulle skæres op, efter at de var blevet dræbt, og de havde fået udleveret informationsmateriale om dette. Lamya Essemlali sagde til anklageren, at hun mente, at loven var meget uklart formuleret, og at hun var af den opfattelse, at området kun var afspærret så længe som hvalerne var i live. Hesselberg henviste også til flere breve som politiet havde sendt til Sea Shepherd med information om grindebekendtgørelsen og politivedtægten.Under straffesagen mod de otte, hvoraf syv mødte, kom det også frem, at det var Sea Shepherd Frankrig, som finansierede den del af GrindStop aktionen på Færøerne, som var off-shore, det vil sige de personer der sejlede med bådene. Alle syv fortalte i retten, at det var Sea Shepherd der havde betalt deres billet til Færøerne, og at Sea Shepherd også betalte for deres ophold og for udgifter til mad. Lamya Essemlali bekræftede de andres udsagn. Da dommeren spurgte hende, hvor meget hun mente, at aktionen havde kostet hidtil, svarede hun, at det sandsynligvis havde kostet over tre millioner samt ekstra udgifter til bensin. Hun blev også spurgt om, hvor stor værdi bådene havde. Essemlali vurderede dem til 1,1 millioner. Sagen mod de otte blev fastsat til at fortsætte to uger senere, den 13. oktober, hvor blandt andre Finnbogi Midjord, sysselmand på Sandoy, samt Jaspur Vang, sysselmand på Suðuroy, skulle afhøres.Den 23. oktober faldt der dom over de otte. De otte aktivister blev hver straffet med en bøde på 1.000 kr med forvandlingsstraffen 6 dages fængsel for brud på grindebekendtgørelsen og ordensforstyrrelse. Retten fandt at det ville være uforholdsmæssigt at konfiskere de tre både og frifandte derfor Sea Shepherd Frankrig herfor.
Den 1. september 2014 skrev flere færøske medier, at partiet Tjóðveldi ønskede at organisationen Sea Shepherd skulle forbydes ved lov på Færøerne. De ønskede, at en lovændring skulle sørge for, at personer som offentligt støttede Sea Shepherd eller andre organisationer, som offentligt sagde, at de ville komme til Færøerne for at bryde færøsk lovgivning, ikke fik tilladelse til at komme ind i Færøerne. Ifølge den færøske radioavis kvf.fo den 12. september 2014, havde Weekendavisen i Danmark en artikel skrevet af færingen Heini í Skorini, om situationen med Sea Shepherd på Færøerne og om det at flere færøske politikere ønskede at forbyde organisationen og dens støttepersoner med lov. Han havde talt med Jens Vedsted-Hansen, professor ved Århus Universitet og medlem af PET-kommisionen, som mente, at det var meget vanskeligt at gøre en organisation ulovlig. Ifølge PET-kommisionen fra 2009 er det kun sket tre gange, siden den danske grundlov kom i 1849, at organisationer er blevet tvunget til at ophøre med dens aktiviteter. Seneste gang var under 2. verdenskrig, da Danmarks Kommunistiske Parti blev ulovligt i 1941 (det blev lovligt igen i 1945).
Den 24. september 2014 havde den færøske TV-avis, Dagur og vika en diskussion mellem Jacob Vestergaard, som er Færøernes fiskeriminister, og Páll á Reynatúgvu, lagtingsmedlem fra Sandur, som også var tilstede ved grindedrabet i Sandur den 30. august 2014, da 14 Sea Shepherd tilhængere blev anholdt. Vestergaard sagde, at han var meget forarget over den måde Sea Shepherd havde protesteret på Færøerne, at det havde stået på i så lang tid, af så mange personer og at de havde medbragt både, skibe, autocampere mm. Han sagde, at færøske myndigheder blev nødt til at evaluere hele sagen, nu da Sea Shepherd aktionen mod færøsk grindedrab var ved at være slut. Han mente, at det ikke var så ligetil at forbyde organisationen og at det heller ikke var så ligetil at nægte dem tilladelse at rejse ind i landet, specielt kunne man ikke forhindre danskere og nordiske borgere at rejse ind i Færøerne. Men han syntes, at man godt kunne forlange, at Sea Shepherd tilhængerne som kom fra andre lande end de nordiske, skulle have arbejds- og opholdstilladelse, før de kom ind i landet, for det som de havde lavet, stået og holdt vagt i fastlagde tidsrum på faste udkigsposter, måtte kaldes arbejde. Ministeren mente, at disse personer arbejdede for organisationen Sea Shepherd, uanset om de modtog løn eller ej, og at det krævede arbejdstilladelse.Beslutningsforslaget endte hos Lagtingets justitsnævn, som indkaldte relevante personer for at høre om deres mening om lovforslaget. Den 24. november 2014 sagde Færøernes Radio (Kringvarp Føroya), at Justitsnævnet havde spurgt den færøske ambassade i Island, om Sea Shepherd var blevet forbudt i Island. Svaret fra Island var, at Paul Watson havde ikke lov til at rejse ind i landet, fordi Sea Shepherd havde sunket to hvalfangerskibe, som lå ved kaj i Island i 1986, men Sea Shepherd var ikke forbudt i Island. Justitsnævnet har i forbindelse med lovforslaget indkaldt: Grindamannafelagið, grindeformænd, sysselmænd og fogeden - Jacob Vestergaard, landsstyremand, Kaj Leo Holm Johannesen, lagmand og disses embedsfolk. Beslutningsforslaget blev behandlet i lagtinget i starten af december 2014, to måneder efter, at Sea Shepherds kampagne mod grindedrab holdt op.
Den 5. september 2014 skrev kvf.fo, at Rigmor Dam, lagtingsmedlem for Javnaðarflokkurin ville stille lagmand, Kaj Leo Johannesen en mundtlig forespørgsel i lagtinget, om hvilken informations- og mediestrategi landsstyret havde i forbindelse med, at : "Sea Shephard har besat fjorde og vige rundt omkring på Færøerne og spreder løgne om folket, som bor her". Den 10. september 2014 svarede lagmanden på Rigmor Dams forespørgsel. Han sagde, at han syntes at færinger skulle tage det roligt, og at han ikke ville fortælle om landsstyrets strategi offentligt, da han så forventede at Sea Shepherd ville lægge deres strategi ud fra det. Men han kunne oplyse, at færøske myndigheder svarede på emails og bl.a. henviste til hjemmesiden whaling.fo. Hans ministerium havde også tæt samarbejde med Færøernes Turistråd, som følger med i hvad der sker på de sociale medier på internettet. Lagmanden sagde også, at han mente at Sea Shepherd er en lille organisation, som kun meget få tager alvorligt. Endvidere sagde han, at ifølge Sea Shepherd, så havde de gjort meget skade for Færøerne, men lagmanden kunne oplyse, at der aldrig før har været så stort antal turister på Færøerne som i 2014. Lagmanden sagde, at landsstyret ikke vil budgettere med flere penge til at beskytte Færøerne mod modstand imod grindedrabet. På den anden side mente lagmanden også, at når Sea Shepherds kampange er slut efter sommeren 2014, ville det færøske landsstyre evaluere sagen, så man var bedre forberedt hvis det samme skulle ske igen. Han mente ikke, at det ville nytte noget at forbyde organisationen Sea Shepherd, fordi personerne som var på Færøerne var der som privatpersoner og ikke som medlemmer af Sea Shepherd.
Den 12. september havde den færøske TV-avis, Dagur og vika (Dag og uge) fra Kringvarp Føroya, et indslag om, at Sea Shepherd tre dage tidligere havde anmeldt en færing for mordtrussel mod to af Sea Shepherds støttere, da disse havde følt sig truet, eftersom færingen havde rettet sit gevær mod dem. En af disse er fra Sydafrika og er rejst ud af Færøerne efter hændelsen, mens den anden, den italienske Magdalena Gschnitzer stadig var på Færøerne, da Dagur og vika lavede indslaget og interviewede hende om hændelsen. Kringvarp Føroya havde fået tilladelse af Sea Shepherd til at bruge deres videooptagelser fra Sandoy-grindedrabet. Optagelserne var meget rystede, med da de trykkede på pause kunne man se, at en mand står og sigter med et gevær. Magdalena sagde, at hun ikke så geværet selv, men at hendes veninde, Monique, så geværet og advarede hende. Ifølge Magdalena råbte personer fra båden ukvemsord efter dem og råbte at de skulle rejse hjem. Magdalena sagde, at hun ikke ønskede at se hen mod båden, i stedet koncentrerede hun sig om hvalerne og om at redde deres liv. Hun sagde at der også var børn ombord på båden, og at hun ikke kunne forstå, hvordan nogen kunne sigte med et gevær mod mennesker, specielt mens børn så på. Ifølge Jón Klein Olsen, undersøgelsesleder fra Færøernes Politi, er politiet i gang med at undersøge videooptagelserne for at kunne stadfæste, hvem der var ombord på båden, og de havde også en mistanke om, hvem personen med geværet kunne være. Politiet ville forhøre folk fra Sandoy om sagen, sagde Jón Klein Olsen.Den 4. december 2014 skrev in.fo, at Færøernes Ret havde opgivet sagen, fordi det ikke kunne bevises, at færingen havde truet kvinderne på livet. Linda Hesselberg, anklager, sagde, at det var påstand mod påstand, og at de derfor ikke kommer sagen nærmere. Manden som var anklaget, havde indrømmet, at han havde en riffel ombord, og at han havde vist den for Sea Shepherd-støtterne. Sandø-manden havde endvidere sagt, at riffelen ikke var ladet, og at han var bange for at Sea Shepherd folkene ville slå ham med jernstængerne.
Lørdag aften den 13. september 2014 stjal nogle færinger syv nummerplader fra Sea Shepherds biler i Suðuroy, hvorefter de kastede dem i havet ved havnen i Tvøroyri. En af Sea Shepherds støtter havde set det og fulgte efter, hvorefter vedkommende meldte sagen om tyveriet til politiet. Politiet fandt frem til tyvene, som indrømmede, at de havde stjålet nummerpladerne. De fik en bøde på 1500 kroner hver. Politiet havde ingen dykker på det tidspunkt, men det havde Sea Shepherd, og det lykkedes en deres dykkere at finde fem af de syv nummerplader igen. Paul Watson skrev om hændelsen på sin Facebook side. Ved samme lejlighed erklærede han, at sommeren havde været en succes, eftersom kun 37 hvaler var døde sammenlignet med over 1200 hvaler i samme periode i 2013.
Om eftermiddagen den 17. september 2014 omkring klokken 15, var der grindebud i nærheden af Hvítanes i Tangafjorden nord for Tórshavn, i nærheden af Hoyvík. Det viste sig dog ret hurtigt, at der ikke var tale om grindehvaler men om delfiner. Sysselmanden afgjorde, at afblæse grindebudet. En båd fra Sea Shepherd var den første båd, som kom til delfinerne ifølge aktuelt.fo. Politiet sejlede derud og gav personerne ombord på Sea Shepherd båden besked på at lade delfinerne være i fred og forlade dem, da de stressede dem, men folkene ombord på Sea Shepherd-båden adlød ikke og blev ved med at sejle i nærheden af delfinerne. Derefter begyndte en bådjagt, hvor en båd fra politiet eller det danske søværn jagede Sea Shepherd-båden.Efter et stykke tid lykkedes det politiet at fange og arrestere de tre kvinder, som kommer fra Storbritannien og Frankrig, det skete ud for Glyvursnes syd for Tórshavn. De ville blive afhørt om aftenen, og chefpolitiinspektør Peter Thaysen forventede, at de ville blive løsladt senere samme aften, og at de på et senere tidspunkt ville blive indkaldt til retten. Ifølge in.fo, blev de tre Sea Shepherd-tilhængere anklaget for at have brudt dyreværnsloven, da de forstyrrede delfinerne unødig meget, og for at have nægtet at adlyde påbud fra politiet. En helikopter deltog også i jagten efter Sea Shepherd-båden, men det var kun for at dokumentere det som skete, sagde Peter Thaysen til aktuelt.fo. Båden blev ville ikke blive beslaglagt ifølge in.fo (skrevet kl. 16.47). Der var på daværende tidspunkt ikke taget stilling til, om politiet ville anmode om udvisning fra Færøerne. Paul Watson skrev om begivenheden på sin Facebook-side, hvor han lagde et billede ud af båden Spitfire og en politibåd sammen med en tekst med overskiften Latest Update from the Bizarre Faroes.Ifølge Sea Shepherds hjemmeside var der tale om tre kvinder: Jessie Treverton fra Storbritannien og Celine Le Diouron og Marion Selighini fra Frankrig, som blev arresteret efter at en båd fra det danske søværn jagtede og fangede dem. De blev afhørt om aftenen og løsladt igen sent samme aften, og samtidig fik de også deres britisk-registrerede båd, Spitfire, tilbage. De tre skal møde i retten klokken to om eftermiddagen den 18. september. Ifølge Sea Shepherds hjemmeside risikerer de udvisning fra Færøerne i mindst et år. Båden Spitfire er ifølge samme hjemmeside den fjerde båd, som Søværnet har beslaglagt under GrindStop 2014 operationen, de andre tre både, Loki, Mike Galesi og B.S. Sheen, blev beslaglagt under Sandur-grindedrabet den 30. august 2014 og er holdt tilbage som bevismateriale i straffesagen mod de otte personer fra Sea Shepherd, som blev anholdt ved Sandur den 30. august mens de sejlede ombord på de tre senere beslaglagde både. Den sag kommer for retten den 24. september 2014. Spitfire blev dog ikke beslaglagt, men blev udleveret igen efter afhøringen af de tre kvinder. Operation GrindStop 2014 er Sea Shepherds hidtil største kampagne mod grindedrab på Færøerne og varer fra midten af juni 2014 til starten af oktober 2014.Om eftermiddagen den 18. september 2014 afgjorde politiet på Færøerne, at de tre kvinder fra Sea Shepherd, som jagede en flok delfiner og forsøgte at jage dem ud på åbent hav fra Nólsoyfjorden den 17. september, også skulle anklages for brud på grindebekendtgørelsen. Dette blev afgjort, efter at politiet havde rådført sig med jurister fra Færøernes Fiskeriministerium om hvorvidt Grindebekendtgørelsen (Kunngerð um grind) også gælder delfiner (kaldet springarar på færøsk), og de kom frem til, at loven også gælder delfiner. På denne bagrund beslaglagde politiet Sea Shepherd-båden Spitfire. Grind-bekentgørelsen siger klart, at det kun er sysselmænd og grindeformænd, som kan stå for det at drive en flok hvaler (grind) på Færøerne, og det inkluderer også delfiner ifølge Færøernes Politi.
Weekenden 19. og 20. september 2014 var der Folkemøde i Runavík. Det var tredje gang, at et sådant arrangeredes, de forrige folkemøder var i Hoyvík ved Tórshavn i 2012 og i Klaksvík i 2013. Forhenværende udenrigsminister i Danmark, Villy Søvndal, deltog ved Folkemødet 2014 om fredagen. Det skabte en del debat på Færøerne, at Sea Shepherd ønskede at deltage på folkemødet, men en af arrangørerne, Ólavur í Geil, sagde til in.fo, at meningen med folkemødet var, at det skal være for alle, der var tale om et demokratisk møde, og hvis man ville nægte en organisation som Sea Shepherd adgang, så ville mødet ikke være særlig demokratisk. Arrangørerne havde talt sammen og spurgt andre til råds, før de besluttede, at Sea Shepherd også var velkommen til at deltage ved folkemødet og de fik også lov til at stå for en event med diskussion. Der var rekordstor tilmeldelse til Folkemødet 2014 med 29 organisationer, foreninger, politiske partier mm. Alle politiske partier forventedes at deltage ved en formandsrunde lørdag aften den 20. september.Forbundet for færøske Grindemænd (Grindamannafelagið) meddelte i en pressemeddelelse den 19. september 2014, at de ikke ville deltage i en diskussion med Sea Shepherd til Folkemødet i Runavík. De sagde, at årsagen til afgørelsen var, at Sea Shepherd hele tiden spredte forkert information om grindedrab, lov og bekendtgørelser, så sent som den 18. september 2014. Endvidere stod der i pressemeddelelsen (færøsk):
- Vit hava alment tvær reisur í summar kjakast við tey. Úrslitið hevur verið, at vit verða misnýtt í einari villleiðandi kunning frá felagsskapinum. Hetta hava vit ongan hug at endurtaka. Vit eru samd um at vera ósamd, kunnu vit einfalt staðfesta.
Oversat til dansk: - Vi har to gange i sommer offentligt diskuteret med dem. Resultatet har været, at vi bliver misbrugt i en vildledende information fra organisationen. Dette har vi ingen interesse i at gentage. Vi er enige om at være uenige, kan vi ganske enkelt stadfæste.Den færøske radioavis talte den 20. september med to personer om Sea Shepherds deltagelse ved Folkemødet i Runavík. Først talte de med formanden for Forbundet for Grindemændene, Ólavur Sjúrðaberg. Han sagde, at de havde valgt Sea Shepherd fra, fordi de to gange i løbet af sommeren havde forsøgt at diskutere med organisationen, "...men det var som at slå vand på en gås, de kommer alligevel med oplysninger som er 150 til 200 år gamle, om beskrivelser af, hvordan et grindedrab foregik før i tiden, og de nævner ikke et ord om, hvordan færinger dræber grindehvaler i dag." Endvidere sagde Sjúrðaberg, at Sea Shepherd overhovedet ikke er interesseret i, at grindedrabet bliver forbudt, de er bare interesseret i at få penge. Det første man ser på deres hjemmeside er, at de beder folk om at donere penge. Han syntes, at det ville være bedst, hvis færinger ikke viste dem interesse men tiede dem ihjel. Efter at radioavisen havde talt med Ólavur Sjúrðaberg, talte de med journalisten Jón Brian Hvidtfeldt, som også var en af arrangørerne af Folkemødet, de spurgte ham, om det gav nogen mening at lade Sea Shepherd få taletid til Folkemødet klokken 19 samme aften, da Grindamannafelagið ikke var med. J.B. Hvidtfeldt påpegede, at Folkemødet var et offentligt og demokratisk møde, og at Sea Shepherd havde en bås til Folkemødet, lige som flere andre foreninger, partier, fagforeninger mm. også havde. Han mente ikke, at det var arrangørernes opgave, at sortere nogen fra, og når de færøske myndigheder ikke mente, at Sea Shepherd var en ulovlig organisation, så mente han heller ikke, at det var arrangørernes opgave at gøre sig til en slags overdommer og nægte dem adgang til Folkemødet. Radioavisens vært spurgte Hvidtfeldt, om det ikke ville være korrekt at tie Sea Shepherd ihjel til Folkemødet og ikke lade dem få taletid, men det mente Hvidtfeldt absolut ikke. Han mente ikke, at de skulle sortere fra, hvem der kunne tale i et demokratisk samfund som Færøerne og til et demokratisk Folkemøde. Han kommenterede også Sjúrðabergs udtalelse om, at de færøske medier burde tie Sea Shepherd ihjel. Hvidtfeldt mente ikke, at det var mediernes opgave at tie nogen ihjel.
Sea Shepherd har ikke kun dokumenteret grindefangst, mens de har opholdt sig på Færøerne fra juni til september 2014. Da kampagnen var ved at være slut sidst i september 2014, lagde de fotos på Sea Shepherds hjemmeside af færinger som fanger og afliver mallemukunger. Færinger fanger hvert år malemukunger i august/september, når ungerne har forladt klippen og flyder rundt i havet, da de er for fede til at kunne flyve. I tiden, hvor de ikke kan flyve, er de nemme at fange med et net på en stang. De tilberedes, fjer og indvolde fjernes og derefter kan de enten koges eller steges og anses for en delikatesse på Færøerne, men Sea Shepherd mener, at fangsten af malemukungere må standses. I artiklen drages der en parallel til grindefangsten, da fangten af malemukunger også er forbundet med helbredsrisko for færinger, da fuglene kan smitte mennesker med ornitosis (papegøjesyge). I 1991 viste en undersøgelse, at 10% af fuglene var smittede. I 2007 advarede Landslægen imod at tage malemukunger, der så syge eller tynde ud, da det kunne være tegn på sygdom. I nyhedsbrevet fra Landslægen blev oplyst, at der var registreret 48 tilfælde af færinger med ornitose fra 1954 til 2003. Gravide kvinder holder sig altid langt væk fra steder, hvor de døde fugle håndteres, dvs. fjerene hives eller skoldes fuglene for at få alt dun og fjer af. Mændene tager sig af selve fangsten, mens kvinderne ofte deltager med at gøre fuglene klare til spisning, men altså ikke, hvis de er gravide, da sygdommen er særlig skadelig for gravide og deres fostre. I 1930'erne døde flere færinger af ornithose, f.eks. i Porkeri døde flere kvinder, da det var kvindernes opgave at rengøre malemukkerne. Dengang vidste man ikke, hvad det var for en sygdom som de havde fået. Men to læger, en som var læge i Vágur og en som var læge i Eiði, fandt ud af, at sygdommen kom fra malemukkerne.
Den 23. september rejste flere af Sea Shepherds tilhængere ud af Færøerne, blandt andet de to sidste af de seks udviste aktivister, som blev anholdt af politiet under et grindedrab i Sandur den 30. august 2014. Færøernes Politi er et dansk anliggende, det lokale politi på Færøerne fik ekstra bemanding fra Danmark samt ekstra hjælp fra Søværnet på grund af tilstedeværelsen af de mange Sea Shepherd-tilhængere. De færøske regler om grindedrab, som står skrevet i grindebekendtgørelsen, blev ændret i 2013, hvor det blev indført, at myndighederne kunne vælge at afspærre et område, hvor der skulle afholdes grindedrab. Denne hjemmel blev brugt for første gang i Hvalba i midten af august 2014, da man fandt en flok grindehvaler mellem Hvalba og Tvøroyri. På grund af dårligt vejr og fordi grindehvalerne dykkede og til sidst forsvandt, så blev der ikke noget grindedrab den dag. Anden gang et område blev afspærret på grund af et bebudet grindedrab, var den 30. august 2014 på øen Sandoy, da 35 grindehvaler blev slagtet på stranden i Sandur, men først efter at politiet og Søværnet havde fjernet seks Sea Shepherd tilhængere fra stranden. Samtidig med at hvalerne blev dræbt, jagtede en båd fra Søværnet tre Sea Shepherd både og anholdt de otte personer som var ombord på bådene. Strafferetssagen mod de otte startede den 25. september 2014.
Den 27. september 2014 udtalte Lamya Essemlali, som på daværende tidspunkt var præsident for Sea Shepherd Frankrig, og leder for Sea Shepherd på havet i GrindStop 2014 operationen, at organisationen helt sikkert ville komme tilbage til Færøerne i 2015 for at få færinger til at holde op med grindedrab. Hun sagde endvidere, at de ville foretage nogle ændringer til året efter, da de nu havde erfaringerne fra 2014 at bygge videre på. Hun mente, at det kunne tage flere år, før det ville lykkes for Sea Shepherd at overbevise færinger om at holde op med grindedrab, det kunne tage 5 år eller 10 til 15 år, mente hun.Den 29. september 2014 skrev in.fo, at Sea Shepherd ville forlade Færøerne torsdag aften den 2. oktober 2014, efter at de havde været på Færøerne i fire måneder. Tilsammen havde over 500 personer deltaget i aktionen, omkring 70 var det højeste antal aktivister som havde været på Færøerne samtidig. Lamya Essemlali mente, at aktionen havde været en succes, eftersom der kun havde været et grindedrab af en lille flok grindehvaler i perioden mens Sea Shepherds aktion havde varet. Hun mente, at begge parter forstod hinanden lidt bedre nu, nogle af Sea Shepherds folk havde kun set færinger som folk der dræbte grindehvaler, men de så nu, at færinger var så meget andet end bare det, og at problematikken var mere nuanceret. Hun mente, at dialogen mellem Sea Shepherd og færinger var blevet bedre, selv om det til tider havde været umuligt at tale sammen, da parterne ikke ville høre på hinanden.
Den 30. september 2014 skrev vp.fo, at et af Færøernes to folketingsmedlemmer, Sjúrður Skaale, var blevet interviewet af den tyske fjernsynskanal ZDF om hans syn på Sea Shepherd og deres aktion på Færøerne. Ifølge Skaale var ZDF blevet bombarderet af henvendelser fra Sea Shepherd tilhængere om grindedrab i Færøerne. Skaale havde fortalt dem, at alt kød har en historie, og at han mente, at historien om et stykke kød fra grindehvalen, set fra et moralsk og etisk synspunkt, var en god historie, og at man ikke fandt bedre historier om kød fra alverdens middagstallerkener. Skaale mente endvidere, at historien om Færøernes jagt efter grindehvale kunne blive Færøernes Eyjafjallajökull og trække turister til Færøerne.Ifølge den færøske journalist, Elin Brimheim Heinesen, så har Sea Shepherds tilstedeværelse på Færøerne og deres ofte fjendtlige udtalelser af færinger, ført til at flere færinger, som før har været modstandere af grindedrab, nu er blevet tilhængere af grindedrab.
Den 2. oktober 2014 skrev in.fo om Pete Bethune, som er forhenværende Sea Shepherd støtter og Paul Watsons forhenværende højre hånd. Nogle få dage senere besøgte han Færøerne. Den 10. oktober 2014 deltog han i en diskussion med Hans Jákup Hermansen hos den færøske private radiostation Rás2. Bethune har ifølge in.fo udtalt at Sea Shepherds GrindStop aktion på Færøerne kun vil sikre, at færinger fortsætter med at dræbe grindehvaler. Han forlod organisationen Sea Shepherd, fordi han var uenig med Paul Watson. I stedet etablerede han miljøorganisationen Earthrace Conservation Organization. Pete Bethune var på Færøerne i 2011 for Sea Shepherd med henblik på at planlægge en kampagne, hvor man ville forsøge at standse grindedrab med magt. Men han skiftede mening efter besøget på Færøerne og aflyste aktionen. Han blev overbevist om, at direkte aktion imod grindedrab kun vil gøre færinger endnu mere overbeviste om at de skal fortsætte med grindedrab. Bethune udtalte på Facebook, at den eneste måde at standse grindedrab, som han stadig var modstander af, var at få et flertal af lagtingsmedlemmerne til at beslutte at grindedrab skulle være ulovligt.Bethune sagde i diskussionen, som han havde med Hans Jacob Hermansen, at dette var fjerde gang, at han besøgte Færøerne. Han sagde, at hans indtryk var, at færinger er blevet mere agressive imod folk som er modstandere af grindedrab, efter Operation GrindStop. Journalisten Heri Simonsen spurgte Bethune om, hvorfor han mente, at færinger skulle holde op med grindedrab. Bethune svarede, at for det første var der forureningen af hvalen, specielt kviksølv, som er et tungmetal og meget skadeligt for udviklingen, specielt for børns udvikling. Han nævnte også DDT og andre kemikalier, som ophobes i grindehvalen. Han sagde, at disse kemiske stoffer forlader ikke kroppen igen med mindre gennem fostre eller modermælken. Han kom også ind på Pál Weihe's forskningsresultater, som havde vist, at færøske børn i 7-års alderen, som var blevet udsat for giftstoffer fra grindehvalen i gennemsnit var 7 måneder bagefter den intellektuelle udvikling på grund af forurening.
En anden årsag til, hvorfor færinger bør holde op med grindedrab er ifølge Bethune, at selve jagten og drabet af grindehvaler foregår ukontrolleret og ikke som dyr som slagtes i et slagteri, og derfor kan det føre til, at hvalerne pines. En anden årsag som han nævnte var, at færinger ikke er så afhængige af hvalkød og spæk som før i tiden, for nu eksporterer færinger fisk til stort set hele verden og importerer mad fra stort set hele verden, han mente ikke, at det var lige nødvengigt nu som før. Han mener at selv om færinger holdt op med at dræbe grindehvaler, så ville de stadig have masser af fisk, så færinger ville ikke nødvendigvis sulte, selv om de hold op med at dræbe grind. En anden årsag, som Bethune nævnte, var at man ikke havde pålidelige tal om bestanden af grindehvaler, den sidste pålidelige statistik man har, er fra 1980-erne og 1990-erne, og på det tidspunkt mente man, at der fandtes omkring 750.000 grindehvaler, men de tal gælder for hele Nordatlanten og er ikke nødvendigvis gældende for grindehvalerne som svømmer omkring Færøerne. Et af hans argumenter var også, at de fleste andre verden har forbudt jagt og slagtning af grindehvaler. Han nævnte, at i 2013 blev ca. 1100 grindehvaler dræbt på Færøerne, og han så gerne, at det tal blev meget mindre. Han sagde også, at færinger nok ikke var interesseret i hver år at få besøg af folk i sorte hættetrøjer. Bethune talte i ca. 12 minutter uden at blive afbrudt.
Derefter blev Hans Jacob Hermansen spurgt, om hvorfor han mente, at færinger skulle fortsætte med at dræbe grindehvaler. Han startede med at sige, at Foreningen for Grindemænd (Grindamannafelagið) blev etableret i 1993 og at han var den første formand for foreningen. Han sagde, at den grundlæggende holdning var, at man må tage, hvad man har brug for, hvis der ikke er tale om en truet dyreart og hvis drabsmetoden var human, og hvis dyret var egnet til menneskeføde. Hermansen sagde, at reproduktonsraten for grindehvalen er 8% og at det ville sige, at hvis færinger tog 1000 hvaler et år, så skulle grindehvalerne reproducere sig med et par tusinde samme år, for at de ikke skulle være truet. Han mente, at hvis der f.eks. var 200.000 grindehvaler i havet omkring Færøerne, så ville bestanden ikke blive mindre selv om færinger så tog 16.000 hvaler på et år (hvilket de ikke gør). Han fortalte om statistikken, som går tilbage til 1547 og om hvordan kød og spæk fra hvalerne altid var blevet delt mellem folk i lokalsamfundet.
Hermansen mente ikke, at antallet af grindehvaler var et godt argument for, at færinger skal lade være med at dræbe grindehvaler. Han fortalte også, at man ved, at grindehvaler socialiserer sige med andre flokke af grindehvaler om foråret, for at parre sig med hinanden. Angående kviksølvforureningen af grindehvalen, så sagde Hermansen, at kviksølvets halveringstid er 13 til 60 dage. Hermansen sagde, at han respekterede det arbejde som Pál Weihe har gjort, men at han også havde hørt om mange færøske personer, som havde et højt indhold af kviksølv i deres legme, uden at de havde spist hvalkød og spæk overhovedet, så hvor kommer det fra, spurgte han. Hermansen tilføjede, at undersøgelser i Danmark og Sverige har påvist, at der er et højt indhold af pesticider i frugt og grøntsager, og at ca. 20% af de undersøgte varer indeholdt over grænseværdien af pesticider. Han mente, at man må se på årsagen til, at grindehvalerne er blevet forurenede, han mente, at årsagen var at finde i landbruget i Europa. Bethune var enig med Hermansen i, at brugen af pesticider i landbrug over hele verden var et stort problem.
Den 28. november 2014 skrev in.fo, at Lagtingets justitsnævn, som er repræsenteret af Lagtingets fire store partier, er enige med Tjóðveldis forslag om at forbyde Sea Shepherd og lignende organisationer, som ønsker at standse lovligt grindedrab på Færøerne. Justitsnævnet har bedt landsstyret om at udforme lovforslag, som skal være klar til at træde i kraft senest den 1. maj 2015. Partierne som er repræsenteret i Justitsnævnet er: Fólkaflokkurin, Sambandsflokkurin, Javnaðarflokkurin og Tjóðveldi. Disse fire partier repræsenterer 28 af Lagtingets 33 medlemmer.Den 3. december 2014 stemte lagtinget om lovforslaget fra Tjóðveldi. Det viste sig, at det ikke var alle lagtingsmedlemmer, som var enige med Tjóðveldi og Lagtingets justitsnævn, men det blev vedtaget. 18 stemte for, de var: Jógvan á Lakjuni, Gerhard Lognberg, Jóna Mortensen, Bárður Nielsen, Eivin Jacobsen, Hanus Samró, Elsebeth Mercedis Gunnleygsdóttur, Janus Rein, Kári P. Højgaard, Sirið Stenberg, Páll á Reynatúgvu, Gunvør Balle, Bjørt Samuelsen, Høgni Hoydal, Kristina Háfoss, Eyðgunn Samuelsen, Henrik Old og Aksel V. Johannesen.
Otte lagtingsmedlemmer stemte nej til forslaget, de var: Helgi Abrahamsen, Alfred Olsen, Joen Magnus Rasmussen, Rodmundur Nielsen, Bjarni Djurholm, Jákup Mikkelsen, Bill Justinussen og Jenis av Rana.
Et lagtingsmedlem stemte blankt, det var Edva Jacobsen. Ikke til stede i lagtinget: Brandur Sandoy, Kristin Michelsen, Poul Michelsen, Rósa Samuelsen, Rigmor Dam og Reimund Langgaard.Rodmundur Nielsen som var en af de fire lagtingsmedlemmer fra Fólkaflokkurin, som stemte imod forslaget, sagde, at han stemte imod, fordi forslaget ikke sagde hvad det var landsstyret skulle gøre for at forhindre Sea Shepherd i at komme til Færøerne for at forhindre grindedrab.
Færøernes lagmand, Kaj Leo Holm Johannesen, sagde bl.a. til Færøernes Radioavis kvf.fo: "At forhindre udlændinge at komme til Færøerne er en meget meget stor opgave og en udfordring, og det er det som vi må til at undersøge, om det kan lade sig gøre i forhold til grundloven og i forhold til internationale konventioner." Videre sagde han at: "Vi har ikke lovkompetencen på området, derfor bliver det under alle omstændigheder en forhandling imellem færøske og danske myndigheder, og det er noget som vi skal i gang med." Radioavisens journalist, Marjun Dalsgaard, sagde i indslaget, at sagen hører til under udlændingesager og kan derfor ikke afgøres på Færøerne, og det vil gøre det endnu mere besværligt. Lagmanden fortsatte: "Folketinget bliver så indvolveret på den ene eller anden måde under alle omstændigheder, så der er tale om en kompleks sag, og en meget principiel sag, og der har været lignende sager nede i Folketinget." Journalisten, Marjun Dalsgaard fortsatte: "Selv om der er gjort flere forsøg på at forbyde fællesskaber som f.eks. rockere og den islamistiske bevægelse Hizb ut-Tahrir, er det endnu ikke lykkedes danske politikere, fordi det strider imod vores grundlovs sikrede ret til at komme sammen i foreninger, og der skal meget til før det kan lade sig gøre at tilsidesætte den enkeltes frihed til at mødes i fællesskaber og der have en mening og udtrykke sin mening, som er en stadfæstet ret i grundloven." Lagmanden siger til slut i indslaget, at han kan ikke lide beslutningsforslaget, han kan ikke lide, at man vil forhindre folk i at rejse ind i Færøerne. Han mener, at det er en risiko for demokratiet, men han arbejder efter lagtingets vilje, og derfor vil han og landsstyret nu forsøge at udrede hvad der bør gøres.Den 23. januar 2015 skrev in.fo (avisen Sosialurin) bl.a., at: citat, oversat fra færøsk: "Udlændingeloven er dansk sagsområde og nu har Johan Dahl været til møde med den danske justitsminister Mette Frederiksen. Konklusionen fra mødet er, at udlændingeloven ikke bliver ændret, således at det bliver ulovligt for Sea Shepherd og andre lignende fællesskaber at komme til Færøerne - Den danske regering har ikke til hensigt at foretage sådanne ændringer i loven, siger Johan Dahl."
Den 2. december 2014, som var dagen før beslutningsforslaget om at bede landsstyret om at lave love, som gjorde det muligt at forbyde Sea Shepherd i at rejse ind i Færøerne og at tage udstyr ind i landet, blev vedtaget af lagtinget. Watson delte en artikel fra arcticjournal.com og skrev en kommentar på sin Facebook-side. Hans kommentar havde overskriften: "The Faroese Seek to Suppress Dissent". Teksten på engelsk:
"In their quest to continue the barbaric slaughter of pilot whales and dolphins, Faroese lawmakers are looking at eroding their own democracy by banning Sea Shepherd from entering the Faroe Islands.
If they do, Sea Shepherd will find other means to disrupt the horrific slaughter of these intelligent, self aware, socially complex sentient beings. Our opposition to the slaughter will never cease. We will fight this horror on the water, in the courts and in the European Parliament until the Faroes comes to respect the sanctity of cetacean lives like the rest of Europe."
På dansk: "I deres forsøg på at fortsætte deres barbariske slagtning af grindehvaler og delfiner, er færøske lovmagere nu i gang med at erodere deres eget demokrati ved at forbyde Sea Shepherd at komme ind i Færøerne.
Hvis de gør det, så vil Sea Shepherd finde andre måder at forstyrre den frygtelige slagtning af disse intelligente, selvbevidste, socialt komplekse, følende væsener. Vores modstand mod slagtningen vil aldrig ophøre. Vi vil bekæmpe denne rædsel på havet, i retten og i Europa parlamentet indtil færingerne vil respektere hvalernes hellige liv ligesom resten af Europa gør."
Den 4. december 2014 havde den færøske TV-avis, Dagur og vika, et interview med Paul Watson. Watson sagde bl.a., at han syntes at beslutningsforslaget var diskriminerende og latterligt og ikke ville have nogen effekt på Sea Shepherds GrindStop kampange, og at de ville komme til Færøerne igen sommeren 2015. Han sagde, at loven ville være svær at håndhæve, og at Sea Shepherd ikke var en organisation men en bevægelse. Han spurgte, om det ville betyde, at hver eneste person som kom til Færøerne sommeren 2015 skulle afhøres. Han var overrasket over, at færinger ville gå så langt for at forsøge at forhindre Sea Shepherd i at standse det som ifølge Watson er en barbarisk tradition. Han sagde videre, at Sea Shepherd ikke havde til hensigt at bryde loven, hensigten var at redde liv. Det var godt nok sket sommeren 2014, at de havde brudt færøske love, men retten havde givet dem medhold i, at deres både ikke kunne beslaglægges. Ifølge Paul Watson arbejder Sea Shepherd støtterne ikke for Sea Shepherd men kommer til Færøerne frivilligt for at protestere.
Den 13. maj 2015 vedtog Lagtinget et lovforslag fra minister for fiskeri og jagt, Jacob Vestergaard, der gik ud på, at give politiet hjemmel til at udskrive bøder på 25.000 kroner til personer som overtræder Grindeloven. Lagtinget valgte at ændre Vestergaards lovforslag, som oprindelig havde et forslag om at forhøje bøderne fra 1.000 til 5.000 - 7.000 kroner. Mere end halvdelen af lagtingsmedlemmerne mente, at det var alt for mild en straf og at det ikke ville virke præventivt og vedtog i stedet at politiet kan give bøder på 25.000 kroner for brud på Grindeloven.Efter at Lagtinget officielt havde fået sommerferie den 15. maj 2015, blev det indkaldt to gange ekstraordinært pga. opdateringer i grindeloven. Første gang var den 21. maj 2015, anden gang var den 22. juni 2015. Der var nogle uklare formuleringer i Grindeloven, som kunne fortolkes på forskellige måder, og for at der ingen misforståelser skulle være, så valgte lagtingets formand at indkalde lagtinget for at behandle og ændre loven, således at politiet havde klare retningslinjer at gå ud fra. Politiet ønskede klarere formuleringer i Grindelovens § 13 angående det at beslaglægge både mm. fra personer og organisationer, som forstyrrer og/eller forsøger at forhindre at grindedrab finder sted.
I maj 2015 erklærede Sea Shepherd, at de havde iværksat Operation Sleppid Grindini, som vil vare fra den 14. juni 2015 til oktober 2015. Kampagnen går ud på at standse grindedrab på Færøerne.Den 23. juli 2015 skete der to grindedrab på Færøerne, hvor sammenlagt 253 grindehvaler blev slagtet og efterfølgende delt ud til de personer som deltog i jagten i bådene og selve slagtningen inde på de to strande. Det første grindedrab skete i Bøur i Vágar, hvor 110 grindehvaler blev slagtet, det andet skete i hovedstaden kort før midnat. Fire personer fra Sea Shepherd blev arresteret i Bøur, to inde på stranden og to var i en Sea Shepherd's båd, Bridgitte Bardot. Ved grindedrabet i Tórshavn samme dag blev en mand fra Sea Shepherd arresteret.Sea Shepherd personer var i nærheden af grindedrabet i Bøur og optog det hele på video, som de senere lagde på internettet og delte på de sociale medier. Havet som var farvet rødt af hvalernes blod skabte stor medieomtale i flere lande, både nordiske og andre lande.Tre dage efter de to grindedrab på Færøerne, blev samtlige folketingsmedlemmer spammet med hundredvis af emails fra Sea Shepherd-tilhængere. Disse havde efter opfordring fra Paul Watson, som etablerede Sea Shepherd, send protestmails til de danske folketingsmedlemmer. Flere MF'ere udtalte på deres Facebook eller Twitter profil om søndagen, at de fik flere mails hvert eneste minut. Enkelte folketingsmedlemmer, som for eksempel Dansk Folkepartis Martin Henriksen, som er næstformand for Folketingets Færøudvalg, modtog dødstrusler i forbindelse med de mange protestmails. Ifølge Socialdemokraternes Astrid Krag modtog hun den 26. juli flere protestmails i minuttet angående grindedrab på Færøerne, de fleste var på engelsk eller fransk. Astrid Krag skrev bl.a. på sin Facebook side, at så vidt hun var bekendt med, så døde langt flere små-hvaler i fiskenet i Danmark om året, end der blev dræbt grindehvaler på Færøerne.
Whaling.fo - Færøernes Fiskeriministeriums oplysende hjemmeside om færøsk grindefangst (på engelsk)
Heimabeiti.fo - Færøsk hjemmeside med statistik over hvalfangst på Færøerne (på færøsk), vedligeholdes af Kári Thorsteinsson, forhenværende sysselmandLA-ikon