
Danmark eller den danske konge har gennem tiderne haft forskellige geografiske besiddelser, dels uden for landets folkelige grænser, dels i form af mistede landsdele (Skånelandene). Danernes oprindelse er beskrevet i forskellige sagn, men ikke dokumenteret. Landet har ikke været samlet i tiden før Vikingetiden, og før det har der muligvis været tale om flere kongedømmer, herunder danernes rige med kongesæde i Lejre, og jydernes med sæde i Jelling.I den sene Vikingetid nåede de danske besiddelser et højdepunkt med Knud den Stores rige, der omfattede Norge og England. Det tabte Nordsøimperium blev i det 13. århundrede erstattet af korstogsbesiddelser i Østersøen. Fra slutningen af det 14. århundrede regerede den danske monark over Kalmarunionenen med Norge og Sverige. Sverige løsrev sig i 1520'erne, mens statsforbundet Danmark-Norge varede frem til 1814.
Danmark bevarede kontrollen over de oprindeligt norske bilande: Island, Færøerne og Grønland. Dertil kom Helstatens andre landsdele frem til 1864: Slesvig, Holsten og Lauenborg, samt i perioder andre besiddelser i det nuværende Nordtyskland. Desuden var der fra 1620 til 1917 forskellige danske kolonier i Asien, Afrika og Caribien, der efterhånden blev solgt til Storbritannien og USA. Endelig blev Island uafhængigt i 1944 mens selve Danmark var besat af Tyskland.
Betegnelsen "danske besiddelser" indebærer, at der er tale om områder, hvis tilhørsforhold til Danmark og danskere ikke er givet ved de befolkningsmæssige forhold. Det er derfor nødvendigt indledningsvis at afgrænse begrebet "Danmark". Fra perioden ca. 200 e.kr. til ca. 600 e.kr. findes en række fund af våbenofringer, som giver indtryk af, at der har eksisteret et hærførende lokalt beredskab. Fra Illerup Ådal er der tegn på, at en indtrængende hær kom fra vestkysten af den skandinaviske halvø, det vi i dag kender som Norge. En række sagn om folkevandringstiden er først mundtligt overleverede, men senere nedskrevet af middelalderhistorikere, bl.a. Roskildekrøniken, der nævner Lejre som et stort kongesæde gennem århundreder. Først i 2004 blev der ved udgravninger fundet et belæg for en kongsgård her fra ca. 500 e. Kr. Den omfattede bl.a. en ca. 500 kvadratmeter stor hal, formodentlig en form for gildesal. Landet, som det kendes i dag, har dog efter historikernes opfattelse ikke været samlet, men det er omdiskuteret, hvorvidt der har været tale om i hvert fald to kongedømmer: danernes rige med kongesæde i Lejre, og jydernes med sæde i Jelling eller om der har været tale om flere, mindre besiddelser.De ældste skriftlige kilder, der ikke decideret inddrager sagn, stammer fra vikingetiden. De to runestene i Jelling kan anses for de ældste, der har omtale af danskere og Danmark. Den "lille" runesten er, ifølge indskriften, rejst af "kong Gorm efter Thyre, sin kone, Danmarks bod". Den "store" runesten er, ifølge indskriften, rejst af sønnen Harald over forældrene Gorm og Thyre. Det fremgår desuden, at Harald var den, som "vandt sig al Danmark, og Norge, og gjorde danerne kristne". Af denne formulering tør udledes, at der fandtes et folk (danerne) i et rige (Danmark), som i hvert fald adskilte sig fra et andet rige, Norge, som han imidlertid ligeledes angiver at have underlagt sig. Disse runesten hidrører alle fra omkring midten af 900-tallet, så på dette tidspunkt har folk og rige været så velkendt, at yderligere oplysninger øjensynligt ikke anses fornødent.
I andre kilder lader forholdene sig belyse tilbage i tiden. Omkring år 800 havde Karl den Store overvundet sachserne og flyttet Karolinerrigets grænser fra sydvest mod nordøst frem til Elben. I forbindelse hermed omtaler de frankiske rigsannaler for året 804, at danernes konge, Gudfred, med sin hær og flåde var kommet til det sted, der kaldes Sliestorp, beliggende på grænsen mellem hans rige og Sachsen, og at der her indledtes forhandlinger mellem de to herskere. Under året 808 oplyses, at Gudfred havde gjort indfald i det slaviske område og der ødelagt handelspladsen Reric, der var ham skatskyldig, og overflyttet stedets købmænd til Sliestorp samt givet befaling til, "at hans riges grænse mod Sachsland skulle befæstes med en vold, således at denne befæstning kunne værne Ejderflodens nordlige bred fra Østersøen til det vestlige ocean. Den skulle kun afbrydes med een portåbning for udgående og indkommende vogne og ryttere". Efter vor viden kan der kun være tale om Dannevirke, om det må sluttes, at danernes riges sydgrænse gik ved Ejderen. Da Gudfred 810 angiveligt blev dræbt af en af sine hirdmænd efter et flådetogt til Frisland, sluttedes fred mellem kejseren og Gudfreds brodersøn og efterfølger, kong Hemming, og freden blev året efter (det vil sige 811) bekræftet ved et møde ved Ejderen, hvor 12 navngivne stormænd fra hver side bekræftede freden og Ejderen som grænse. Blandt de danske repræsentanter omtales en Osfrid de Sconaowe (Asfred af Skåne) og dermed er antydet det danske riges mindste udbredelse mod nordøst.
Uddybende oplysninger lader sig hente i en oversættelse af Orosius verdenshistorie (fra 5 århundrede) kort før år 900, der var blevet suppleret med to rejseberetninger. I den ene oplyser nordmanden Ottar, at han sejlede med pelsværk fra Haalogaland i Nordnorge til den store markedsplads ad hæďum (Hedeby). Da han havde forladt Norge ved Skiringssal (ved Oslofjorden) sejlede han i tre dage således, at han havde Denamearc til bagbord (til venstre) og rum sø til styrbord (til højre), mens han i de næste to dage havde øer tilhørende Danmark til venstre og til højre Gótland (Jylland). Denne formulering indebærer, at Halland udgjorde en del af det danske rige, at han må have sejlet norden om Sjælland og Fyn og derefter ned gennem Lillebælt til Hedeby. Alfred oplyser desuden, at der på øerne og fastlandet (Halland og Skåne) boede norddaner, i Jylland derimod syddaner, og endelig siges Hedeby at ligge mellem Vendland, Sachsland og Angel og at tilhøre danerne. I den anden oplyser angelsachseren Wulfstan, at han fra Hedeby foretog en 7-dages rejse til Truso ved floden Wisła og under denne rejse først havde Vendland til højre og Langeland, Lolland, Falster og Skåne til venstre, og det oplyses, at "alle disse lande hører til Danmark". Derefter havde han til venstre "Burgundernes land" (Bornholm) med egen konge, derefter Blekinge, Møre, Øland og Gotland, der angives at tilhøre sveerne. Blekinges og Bornholms tilknytning til Danmark må således være indtruffet senere, end rejseberetningen er skrevet. 
Danmark, danerne land, har således været sikkert afgrænset i det mindste fra begyndelsen af 800-tallet, med grænse mod sydvest ved Ejderen og nordøst ved Skånes og Hallands grænser. Ved "danske besiddelser" må derfor forstås områder, der er beliggende uden for disse grænser.
Den anden side af spørgsmålet er, hvem der tænkes på med "danske". Svaret herpå er, at der tænkes på den til enhver tid siddende fyrste, kongen over Danmark. Det var de områder, der stod under dennes forvaltning, der afgrænsede det til enhver tid styrede område. Dette havde betydning på to måder: dels derved at det var de af den givne konge underlagte områder – i kraft af hyldning, arveret, som gevindster ved krige (eller omvendt tab ved samme) eller ved mageskifter, byttehandler – der forvaltedes og oftest således at de hver havde deres egen lovgivning, egen forvaltning (embedsfolk), egne skatteordninger, dels ved at denne forvaltning oftest skete under samtidige hensyn til områdets egne (indre) forhold og til rigshelheden. Som eksempel herpå kan nævnes den danske studehandel, hvor opfødningen af studene skete i kongeriget (Danmark), hvorefter studene vandrede sydpå gennem Sønderjylland og Holsten til markedet ved Elben, hvor de blev solgt; herfra kunne de fortsætte gennem det (for en tid) kongen tilhørende grevskab Oldenburg til de nordtyske og nederlandske byer. Som et andet eksempel kan nævnes begrænsninger i frihandelen, der i 1700-tallet sikrede dansk landbrug afsætning i Norge og omvendt norsk fiskeri, trævare- og bjergværksvirksomhed afsætning i Danmark. Det er derfor ikke uvæsentligt for forståelsen af skiftende kongers politik at vide hvilke områder, de til en given tid havde besiddelsen af. Det er desuden af betydning derved, at det var folkets tillid til og opbakning bag en konge, kongetroskaben, der bestemte rigets indre styrke, sammenhæng og forsvarsvilje. Et velkendt eksempel herpå er bornholmernes troskab mod Frederik 3., der viste sig ved, at fremtrædende øboere trodsede Roskildefredens afståelse i 1658 af øen til den svenske konge Karl Gustav, gjorde sig til herrer og derefter henvendte sig til kongen med bøn om, at han ville tage Bornholm tilbage og sikre den med en troppestyrke, desuden gøngernes og langelændingenes heltemodige kampe mod svenskerne under Karl Gustav-krigene for blot at nævne nogle få eksempler. Christian 4. er et enestående eksempel på en konge, der fattede alle mulige dele af riget med interesse, fra Svalbard i nord til Lyksborg mod syd – ikke at forglemme de oversøiske besiddelser.
Det er således kongen, der udgjorde rigets samlende skikkelse og tillige den, hvis person afgjorde dets indre styrke. Havde kongen folkets kærlighed, havde riget styrke. Svigtede troskaben mod kongen, faldt riget fra hinanden. Den konge, der bedst beviser den kongelige styrke og svaghed, er Valdemar Sejr. Til trods for kongens fangenskab i 3 år efter jagten på Lyø 1223 holdtes riget sammen ene i kraft af kongetroskaben og omvendt: efter kong Valdemar Sejrs død, da riget blev udstykket mellem kongens mange sønner, der indbyrdes bekrigede hinanden, skete en opløsning, der blot forstærkedes ved stadigt gentagne og mere omfattende pantsætninger. Der skulle en ny konge, Valdemar Atterdag, til for atter at samle riget og lægge grunden til fornyet fremgang.
Det er påfaldende, at de tidligste vidnedsbyrd om dansk bosættelse uden for de hjemlige egne også kendes allerede fra vikingetiden. Fra slutningen af 700-tallet omtales enkelte landstigninger i England og Frankerriget. Disse synes at have et vist præg af krigstogter. Efterhånden blev tilstedeværelsen i udlandet mere vedvarende og synes at ende med en egentlig bosættelse eller kolonisation. Dette gælder fortrinsvis i England (Danelagen) og i Bretagne (Normandiet), hvor danske og norske vikinger synes at have været mest fremtrædende. På samme tid som denne udvikling fandt sted i Nordvesteuropa, skete en lignende udvikling i Østeuropa, hvor rus omtales af arabiske kilder. Denne østeuropæiske bosættelse formodes dog at være domineret af svenske vikinger, mens danske og norske indslag har været yderst begrænsede. 
De tidligste omtaler af dansk landstigning i England er i den angelsachsiske krønike, henholdsvis i 787, hvor tre skibe med normanner ankom til England, og 793, da kirken på øen Lindisfarne ødelægges og plyndres og myrderier begås. I de følgende år omtales vikingeangreb omkring Irland i 795, 797 og 798 på øen Man. Næste trin i udviklingen indtræder i 865 ved et vikingeangreb på Kent og samme efterår på East Anglia, hvor vikingerne skaffede sig heste og lagde sig i vinterkvarter. Derefter begynder vikingehæren at rejse rundt i England, i 866 var de i Northumberland og indsatte her en lydkonge, hvorefter de lagde sig i vinterkvarter i York. 867 drog de til Mercia og overvintrede her, 868 vendte de tilbage til York, derefter atter Mercia og East Anglia, hvor kong Edmund blev dræbt 870. Samme år angreb vikingehæren Wessex, 871 erobredes London som vinterkvarter og fungerede som sådan i flere år. 873 drog Mercias konge i landflygtighed og vikingerne indsatte en lydkonge. 874 delte hæren sig: hovedhæren indkvarterede sig i Cambridge, en mindre vikingehær drog til Northumberland under Halvdans ledelse, og 876 opdelte Halvdan landet i delområder for de enkelte medlemmer i vikingehæren "og de gav sig til at pløje og selv sørge for underhold". I de følgende år skete noget lignende i Mercia, derefter i Wessex og endelig i East Anglia; dette var indledningen til tredje trin. Derefter synes vikingetogene at stilne af, og da der samtidig øjensynligt var hjemlige politiske vanskeligheder i Danmark, synes forbindelsen mellem kolonisterne i England og det danske rige at være såre beskeden igennem 900-tallet; stykke for stykke synes koloniseringen at være opgivet.  
Sidste trin i udviklingen startede i 980-erne, men tog for alvor fart i 991 ifølge krøniken: "I dette år blev det bestemt, at man for første gang skulle betale danskerne en tribut på grund af den store skræk, som de frembragte ved kysten. Det var første gang 10.000 pund". 994 ankom Sven Tveskæg og den norske Olav Trygvesson sammen med i alt 94 skibe til London, som de angreb uden held. Derefter fortsatte de "og anrettede ved kysten af Essex, Kent, Sussex og Hampshire så stor skade, som aldrig nogen hær har kunnet i retning af brand, hærgen og drab". Det udløste en ny engelsk tribut på 16.000 pund, og vikingehæren indkvarterede sig nu for vinteren i Southampton. Kort efter forlod Olav England for at blive konge i Norge, men Sven Tveskæg fortsatte alene. Vikingehæren hærgede efter bedste evne og modtog snart store beløb i danegæld, således 30.000 pund i 1007. I 1011 havde vikingehæren erobret East Anglia, Essex, Middlesex, Oxfordshire, Buckinghamshire, Bedfordshire og en del af Huntingdonshire, desuden syd for Themsen hele Kent, Sussex, Hastings, Surrey, Berkshire, Hampshire og dele af Wiltshire. Højdepunktet indtrådte 1013, da Sven Tveskæg blev herre i England. Ganske vist døde han allerede i 1014, og hele flåden valgte derefter Knud den Store til konge. 1016 døde den engelske kong Ethelred, og hans efterfølger Edmund samme år. 1017 overtog kong Knud styret i hele England.
Vikingernes bosættelse i England og den indflydelse, de der kom til at udøve, er bevidnet på flere måder. Selve navne Danelagen kendes først fra efter år 1000 og angiver da de områder, hvis indbyggere stod under Dena lag, dansk lov, i modsætning til de sydlige dele af England, hvor Wessex- eller Mercia-loven gjaldt. Der kendes mere end 700 stednavne på "-by", hvoraf 543, der anses for sikre nordiske vikingetidsnavne, fordeler sig således:
- 13 i Northamptonshire.Foruden -by forekommer stednavne med endelserne -torp og -toft, der ligeledes vidner om nordisk indflydelse. Dansk bosættelse synes fortrinsvis at være sket i de østlige dele af landet, norsk bosættelse mod nordvest.  
Med Knud den Store som konge af Danmark, England og Norge oplevede Danmark en første storhedstid, hvor også Skotland anerkendte kong Knud som sin beskytter. Knud den Store blev anset som en vis og stor konge både i Danmark og England, selv om han ikke regerede fra Danmark. Ved Knuds søn kong Hardeknuds død i 1042 blev unionen mellem England og Danmark brudt.
Knud den Hellige prøvede at samle Knud den Stores gamle imperium, men da sydgrænsen optog hans opmærksomhed, blev ledingsflåden aldrig sendt af sted, og det gav bl.a. anledning til oprøret mod Knud, der endte med hans død i Odense den 10. juni 1086.
For Karolinerrigets vedkommende ses en i hovedsagen lignende udvikling som i Danelagen. Helt frem til begyndelsen af 800-tallet omtales kun få vikingetog, i 810 til Frisland og i 820 til Flandern, Seine og Noirmoutier. Dog må vikingetog have forekommet allerede i slutningen af 700-tallet, idet Karl den Store kort før sin kejserkroning i 800 udstedte forordninger om bevognings- og beskyttelsestiltag ved Frislands kyster og langs Kanalen. Imidlertid synes vikingetogterne at tage et stort opsving under striden mellem kejser Ludvig den Fromme og hans sønner i 833. Fra 834 hærgerne vikingerne gentagne gange Frisland, hvorunder de udplyndrede og brændte Dorestad. Fra omkring 840 flyttedes angrebene sydover til de franske floder: 841 angribes Rouen ved Seine, 843 Nantes ved Loire, 845 Garonne og endda Paris under en belejring, der dog frikøbtes af Karl den Skaldede for 7000 pund sølv. Næste trin indtrådte, da vikingerne omkring 850 indrettede sig med befæstede vinter- og standlejre på Noirmoutier og andre øer ved Frankrigs vestkyst. Hele denne udvikling synes fremmet af Lothar, Ludvigs søn, fra 843 kejser over det karolinske mellemrige fra Frisland til Italien, der øjensynlig engagerede to fordrevne brødre, kong Harald og Rurik, i kampen mod sin fader. Til gengæld for samvirket med Lothar fik Harald området Walcheren i frit len mens Rurik fik Dorestad. Derimod synes den datidige danske konge, Hårik I, ikke at have medvirket. Efter en fredelig tid i 870-erne, sket i 880-erne en ny opgang i hærgningerne, kulminerende med belejringen af Paris i 885-886. Og selv efter kong Arnulfs sejr over vikingerne 891 fortsatte disse deres virksomhed. Tredje trin indledtes omkring 911, da Karl den Enfoldige indgik forlig med vikingelederen Rollo gående ud på, at denne fik Normandiet som fri ejendom, kongens datter oveni, men til gengæld lod sig døbe og forpligtede sig til at holde andre vikinger borte. Det område, som Rollo fik overdraget, synes i begyndelsen kun at omfatte kystområderne ved Rouen, mens områderne syd og vest for Seine til Cherbourg blev overdraget ved udvidelser i 924 og 933. Rollo indledte dermed et vikingedynasti i Normandiet, som fortsatte til slutningen af 1000-tallet, omend vikingerne med tiden assimileredes i deres omgivelser.
Normandiet blev i modsætning til Danelagen aldrig en integreret del af det danske rige men forblev en isoleret udpost. Følgen af dette var, at danerne i Normandiet efterhånden mistede kontakten med moderlandet og i stedet blev integrerede i det frankiske rige.Nordiske, fortrinsvis danske, vikingers herredømme i Normandiet fik senere stor indflydelse på Englands politiske historie i 11. århundrede, idet Vilhelm Erobreren var ætling af Rollo.
Valdemar Sejr samlede efter Nordsøimperiet Østersøimperiet i det tidlige 13. århundrede. Her omkredsede Det Danske Rige den sydlige østersøkyst helt over til det nuværende Litauen. Udover det var Estland erobret i 1219, og danskerne havde besiddelserne Orkney- og Shetlandsøerne samt Færøerne, Island og Grønland. Enkelte mener også, at Vinland (New Foundland) i det nuværende Canada talte med. I 1223 bliver Valdemar Sejr taget til fange af en nordtysk hertug. I 1227 må han afstå hele østersøstrækningen. Dog forblev Slesvig og Pommern danske. Pommern er helt indtil 1400-tallet indlemmet i Det Danske Rige.
Venderne var et slavisk stammefolk, der levede langs med Østersøens sydlige kyst – endnu hedninger, men under hårdt pres fra omboende folk – tyskere, danskere og polakker, der alle stræbte efter at omvende dem til Kristendommen og kolonisere de tyndt befolkede vendiske egne. Omkring 1160 stod det klart, at venderne var på nippet til at bukke under for det tyske pres, idet en massiv tysk emigration gradvis flyttede Tysklands grænser østpå. De danske konger Valdemar I den Store og Valdemar II Sejr skød Danmarks grænse frem til Elben, da Tyskland led under indre stridigheder. Videre førte de militære bedrifter til erobring af Estland, der som det eneste blev på danske hænder efter at Valdemar Sejr var kidnappet i 1223.
Ved germanernes kolonisering af Nordtyskland i slutningen af 1000-tallet kom venderne i klemme og rettede angreb fra søen mod de syd- og østvendte danske kyster. Erik Ejegod angreb øen Rügen, og erobrede vendernes vigtige base her. Han indsatte sin søstersøn Henrik som vendernes fyrste.
Under kong Valdemar 1. den Store og hans nære medarbejder ærkebiskop Absalon blev Danmark endelig af med den vendiske trussel ved endnu engang at erobre Rügen. Hovedbyen Arkona blev belejret og indtaget, og de vendiske helligdomme blev ødelagt. 
Med Knud 6.`s tronbestigelse i 1182 blev Pommern underlagt dansk overherredømme, og grænsen blev trukket ved Elben. Knud 6. tog også titlen "de venders konge", som de følgende danske konger til og med kong Frederik 9. brugte. Først i 1972 forsvandt titlen. 
Under Valdemar 2. Sejr fortsatte den danske ekspansionspolitik. Han erobrede et område syd for Østersøen samt Ditmarsken, Hamborg og Lübeck. I 1219 kom det nordlige Estland under dansk herredømme ved korstoget i Baltikum. I 1223 blev Valdemar taget til fange af sin vasal, grev Henrik af Schwerin, under en jagt på øen Lyø. I forbindelse med løskøbet måtte Valdemar opgive alle de nordtyske erobringer. Han forsøgte et nyt felttog mod sine tyske modstandere, men led et endeligt nederlag i slaget ved Bornhøved i 1227. Danmarks sydgrænse gik fra nu af ved Ejderen.
Estland kom under dansk herredømme i korstogene mod hedningerne i Baltikum og Rusland. Hele det nordlige Estland var under dansk styre indtil 1346, da Valdemar 4. Atterdag skulle bruge kapital til køb af danske provinser fra de tyske grever, hvorfor han solgte sine besiddelser i Estland til Den tyske Orden. Estlands hovedstad Tallinn betyder også "danskernes by", og byens banner er en udgave af Dannebrog.
Det danske flag, Dannebrog, stammer så vidt vides fra denne periode, hvor forskellige konger vides at have brugt flaget som symbol for det danske rige. Den første dokumenterede brug er i Valdemar Atterdags våbenskjold. Den traditionelle legende om flagets oprindelse angiver at flaget faldt ned fra himlen under Valdemar Sejrs slag mod Esterne i Lyndanisse i 1219; de tidligste versioner af legenden placerer dog denne begivenhed i slaget ved Fellin i 1208. Denne legendes først dokumenterede gengivelse sker i 1500-tallet i beretninger af Christiern Pedersen og Peder Olsen som muligvis bygger på den samme, nu ukendte, kilde.
Fra slutningen af 1550'erne blev området overtaget af Polen, Sverige og Danmark-Norge. Den danske konge, Frederik 2., købte i 1559 de estiske øer Øsel (Saaremaa) og Dagø (Hiiumaa) og indsatte sin bror Magnus som fyrstbiskop. Fra 1563 tilhørte Dagø Sverige, og ved freden i Brömsebro i 1645 blev Øsel ligeledes overtaget af Sverige.
I 1361 blev øen erobret fra Sverige af Valdemar Atterdag efter Slaget ved Visby. 
Øen spillede en vigtig strategisk rolle i især Kalmarunionens tid. I 1394 besatte Vitaliebrødrene som led i en dansk krig mod Sverige øen. Vitaliebrødrene brugte øen som sørøverbase. I 1398 fordrev den Tyske Orden Vitaliebrødrene. Øen vendte i 1408 tilbage til Danmark. Erik af Pommern holdt således i en årrække til på Gotland, efter at først Sverige (1437) og dernæst Danmark (1438) og Norge (1439) havde gjort oprør mod hans styre. Først i 1449 overgav han Gotland til Christian 1. I 1467 opsagdes lensmanden på øen, Iver Axelsen Thott, men indtil 1487 var øen i realiteten uden for dansk kontrol. 
Kalmarunionen er det historiografiske navn for personalunionen mellem Danmark, Sverige (inkl. Finland) og Norge (inkl. Island, Færøerne, Grønland, Shetlandsøerne og Orkneyøerne) fra 1397 til 1523 i hvilken den til enhver tid værende danske regent stod for styret.
Efter Oluf 2.s død som 17-årig i 1387 fortsatte hans mor, Margrete 1., sine allerede igangværende bestræbelser for at samle Norden under én konge, og hun blev valgt til Danmarks frue og husbonde og rigets fuldmægtige formynder.
Presset af et tronkrav fra kong Albrecht af Mecklenburg blev hun i 1388 af det norske rigsråd valgt til regerende dronning i Norge, og hendes fostersøn Erik af Pommern blev anerkendt som tronfølger. I marts valgtes hun også som regent i Sverige. Efter at Margrete havde slået Albrechts hær og taget ham og hans søn Erik til fange i slaget ved Åsle 1389, blev Lindholm Slot (Lindholmen) ved Børringesøen (Börringesjön) i det sydvestlige Skåne skueplads for et afgørende møde mellem de stridende parter. Ved mødet på Lindholm Slot den 17. juni 1395 blev der sluttet en fred, der blev forudsætningen for det møde i Kalmar, der resulterede i de aldrig afsluttede forhandlinger om Kalmarunionen to år senere. Selve dokumentet er kun et udkast, der aldrig blev ratifiseret af rigsråderne.
Den 17. juni 1397 blev Erik 7. af Pommern i Kalmar af den danske og den svenske ærkebiskop kronet til konge af de tre nordiske riger.
Sverige sprængte i 1448 Kalmarunionen ved at vælge Karl Knutsson til konge, og han forsøgte også at blive konge over Norge. Han indledte i 1452 krig mod Danmark og angreb Skåne. Efter fem års krig, hvor krigslykken flere gange skiftede, blev Christian 1. i 1457 kronet i Uppsala, og Karl Knutsson blev afsat og måtte flygte til Danzig.
I 1464 udbrød der oprør i Sverige mod de høje danske skatter. Svenskerne kaldte Karl Knutsson tilbage, og han forblev konge til sin død i 1470.
Også Christian 1.s efterfølgere , kong Hans og Christian 2. forsøgte i flere omgange at genskabe unionen ved angreb mod den svenske rigsforstander Sten Sture, men efter det Det Stockholmske Blodbad i 1520 gjorde svenskerne oprør, og 6. juni 1523 blev Gustav Vasa konge, hvilket egentligt betød en afslutning på Kalmarunionen. Men det var dog først i 1524, at enden på unionen blev vedtaget på skrift.
Når det lykkedes at samle Norden, skyldtes det en fælles ydre fjende, Hansestæderne. Da det senere gik galt med at holde sammen på Unionen, skyldtes det dels, at Hansestæderne nu var blevet svækket, men også at de andre europæiske byer og stater ikke var interesserede i et samlet Norden.
Svenskerne var ikke glade for danskernes krige i Slesvig, Holsten, Mecklenburg, og Pommern, som var en forstyrrelse af svenskernes eksport (især jern) til det europæiske kontinent. Udover det gjorde centraliseringen af regeringen i Danmark mange mistænksomme. Det svenske gehejmeråd ville beholde en del af regeringen. Enigheden i unionen eroderede i 1430'erne, som ledte til uddrivelsen af danske styrker i Sverige. Erik blev sat af som konge af unionen, som blev overtaget af Christoffer af Bayern. I kraft af tomrummet efter Christophers død i 1448, valgte Sverige Karl 8. til konge med intention om at oprette unionen under den svenske trone. Karl blev også valgt til konge af Norge det følgende år, men greverne i Holsten havde mere indflydelse end de svenske og norske tilsammen, og fik det danske gehejmeråd til at udnævne Christian den første af Oldenburg til konge.
I løbet af de næste syv årtier dominerede kampen om magt og krigene mellem Sverige og Danmark unionen.
Efter den midlertidigt succesfulde erobring af Sverige af Christian 2. og efterfølgende Det Stockholmske Blodbad i 1520, startede svenskerne endnu en oprørsgruppe, som fordrev de danske styrker igen i 1521. Mens uafhængigheden var blevet genindført, sørgede valget af Gustav Vasa den 6. Juni 1523 til konge for genoprettet uafhængighed og praktisk herredømme for Sverige og opløste den uformelle union. Herefter bestod monarkiet af: Kongeriget Norge (med Færøerne og Island), Kongeriget Danmark (med Skåne mv. samt øer i Østersøen) og kongelige dele af hertugdømmet Holsten.
Siden vikingetiden og frem til 1658 indgik i det danske kerneland foruden det nuværende Danmark også Skåne, Halland og Blekinge, under et benævnt Skånelandene, hvortil kom Bohuslen, der rettelig hørte under Norge. Skånelandene kom til at spille en central rolle i tiden efter Kalmarunionens sammenbrud: Danmark forsøgte at stække Sverige og tvinge det tilbage i unionen ved at spærre landets forbindelse til Vesteuropa. Sverige lod sig imidlertid ikke kue men valgte i første omgang at satse på en magtudvidelse mod øst inden for Østersøområdet, hvilket lykkedes til fulde. Således styrket kunne Sverige tage opgøret med den danske inddæmningspolitik: stykke for stykke måtte Danmark-Norge afstå fra sine historiske besiddelser på den sydlige del af den skandinaviske halvø indtil, at kun selve Norge var tilbage, og da havde Sverige allerede sikret sig fri gennemsejling til Østersøen og tillige herredømmet over Østersøområdet. Ved Freden i Brömsebro overdrog Danmark Øsel og Gotland i Østersøen og Jämtland og Härjedalen fra Norge, samt kontrollen med Halland i 30 år som pant for freden. Efter det katastrofale nederlag i 1658 mistede Danmark ved Freden i Roskilde hele dets østlige rigsdel de såkaldte Skånelandene, samt Bohuslen. Efter to år som del af Sverige blev Bornholm genforenet med moderlandet samtidig med, at Trøndelag blev forenet med Norge.
Den dansk-norske personalunion indebar, at Norges skæbne på godt og ondt kom til at bero på danske konger og deres politik. Disse virkede i ikke ringe udstrækning for en udvikling af norsk næringsliv, især skovbrug og savværker men tillige bjergværksdrift samt handel og søfart. Forbindelsen med Danmark oplevedes i Norge efterhånden i stigende grad som en spændetrøje for Norges udvikling, idet man følte behovet for at oprette egne institutioner så som universitet og nationalbank, hvilke ønsker imidlertid blev modarbejdede fra dansk side. Forbindelsen mellem de to lande bevirkede, at mange danskere gjorde karriere i Norge, og at mange nordmænd gjorde karriere i Danmark. Norge kom - ligesom Danmark - til at lide under dansk udenrigspolitik, især indblandingen i utallige krige.
Ved Kalmarunionens oprettelse i 1397 medbragte Norge sine skattelande i det nordlige Atlanterhav: Orkneyøerne, Shetlandsøerne, Færøerne, Island, og Grønland, som var etablerede under højmiddelalderen og var en del af Norgesvældet. Disse skatlande eller kolonier forblev formelt og praktisk set under norsk overherredømme som en del af kongeriget Norge indtil Reformationen og opløsningen af det norske Rigsråd efter Grevens Fejde i 1536. Fra da af blev Norge og dets skatlande administrerede som danske provinser, direkte underlagt den danske konge i unionen Danmark-Norge.
Bruddet mellem Danmark og Norge indtraf under Napoleonskrigene. Norge forsøgte at vinde fuld selvstændighed men blev tvunget ind i en ny union, denne gang med Sverige. Den svenske konge var imidlertid ikke interesseret i de gamle norske oversøiske besiddelser. Ved Freden i Kiel i 1814 blev de norske kolonier som den danske konges arv beholdt af Danmark og kom nu i direkte statsretlig forbindelse med Danmark. Selv om disse lande gennem mange år var blevet administreret fra København, tilhørte de formelt Norge indtil 1814. Kun Svalbard kom under Norge og først efter, at landet havde vundet sin fulde selvstændighed.
I 1596 opdagede den frisisk-nederlandske Willem Barentsz Svalbard, og engelskmanden Henry Hudson så i 1607 muligheder for at udnytte de rige naturressourcer på og omkring øen. Dette førte til, at Christian 4. – ud fra den dagældende opfattelse af Svalbard som en landfast del af Grønland – gjorde krav på landet som en del af det gamle norske skatteland. Gennem de næste to århundreder fortsatte Danmark-Norge at hævde sin ret til øgruppen. 
Gennem et par hundrede år blev der drevet hvalfangst i området, idet hollændere, englændere, tyskere, svenskere, franskmænd, baskere og ikke mindre dansk-norske hvalfangere kappedes og stredes om de letfangelige grønlandske hvaler. Danmark deltog selv fra 1617. På Svalbards kyster anlagdes på denne tid landstationer for hvalfangere, på hvilke man ved hjælp af de rigelige mængder af sibirisk drivtræ udbrændte tran i store ovne. Smeerenburg var en hvalfangerby beboet om sommeren af en blanding af hollændere og dansk-norske. Den eksisterede i årene 1620-1660. Siden blev den atter opgivet.Svalbards stilling blev derefter først taget op igen omkring 1900 – lang tid efter at forbindelsen mellem Danmark og Norge var blevet opløst (ved Freden i Kiel, i 1814). Omkring 1900 startede kuludvindingen, hvilket bragte Norge i en fordelagtig stilling med hensyn til overherredømmet, og ved Svalbardtraktaten, en traktat indgået 9. februar 1920 i Paris, blev Norges overherredømme de facto anerkendt af andre lande.
Orkneyøerne og Shetlandsøerne kom i 1380 under regentskab af den fælles dansk-norske konge Oluf Håkonsen. Øerne forblev næsten uafbrudt under fælles norsk-dansk regentskab frem til 1468, hvor de  blev pantsat til Skotland som betaling af medgiften ved ægteskabet mellem Jakob 3. af Skotland og Margrete, datter af kong Christian 1. Efter som pantet aldrig blev indløst, trods flere danske forsøg, har øerne siden tilhørt Skotland.
Islands tidligste faste bosættelser 874 fandt sted som et led i almindelig ekspansion og folkevandring i vikingetiden. De første nordboere bosatte sig særligt i områderne mod sydvest og vest. Området omkring den nuværende hovedstad Reykjavik blev meget tidligt beboet. Nybyggerne kom især fra det vestlige Norge, men var godt og grundigt blandet op med keltiske folk fra de britiske bosættelser. Harald Hårfagers bestræbelser på at underlægge sig hele Norge resulterede i. at ca. 20.000 mennesker udvandrede fra Norge, England, Skotland, Irland og Sverige til Island de næste 60 år. 930 oprettedes Altinget med lovgivende og dømmende, men ingen udøvende magt; der blev Den islandske fristat etableret. Tinget var et resultat af, at høvdingene dannede et forbund mellem høvdingedømmer (godedømmer), og formålet var at skabe mere ligevægt mellem magthaverne. Det var et oligarki, der opdelte samfundet i 36 godedømmer. Fristaten lignede ingen andre europæiske samfund i denne tidsperiode. 
995 blev den kristne Olaf Tryggvason konge i Norge, og han indførte kristendommen i hele Norge og tvang islændingene til at blive kristne. Høvdingene, som havde råd til at bygge kirkerne, fik endnu mere magt ved at kunne vælge, hvem der skulle være præster, eller de kunne eventuelt selv blive det. 999 eller1000 indførte Altinget ved lov den katolske tro. For at sikre at landet ikke blev delt, fik befolkningen lov til i hemmelighed at tilbede de gamle guder. 1097 blev der indført tiende, som tilfaldt kirkerne. Langsomt begyndte fristaten at bryde sammen. 1056 kom der en biskop i syd og i 1106 også i det nordlige Island, hvilket splittede landet.
Der udviklede sig efterhånden så store interne stridigheder blandt de mest indflydelsesrige familier, at det trak op til en forening med den norske trone. En udvikling, som kulminerede i 1262, hvor Island blev et norsk skatland og en del af den norske kongemagts interessesfære. 1380 blev Kalmarunionen indgået mellem Danmark og Norge og Sverige, hvilket bragte Island under dansk kontrol.
1602 indførte Danmark handelsmonopol på Island og islændingene mistede retten til at handle med England, som var deres største handelspartner efter Danmark-Norge. 1660 blev der indført enevælde i Danmark-Norge og to år efter også på Island. Dette gjorde, at islændingene mistede magten over deres eget land. 1700 indsamlede og opkøbte islændingen Arni Magnusson for Københavns Universitet gamle medtagne islandske håndskrifter, der lå rundt om på de islandske gårde og kirker. 
På samme tid, som nationalitetsfølelsen vågnede i Danmark og Norge, fik man en rådgivende stænderforsamling (1845) og efterhånden mere selvstyre. 1874 fik Altinget igen lovgivende status. 1904 bliver Island ændret fra blot at være en del af Danmark til at få hjemmestyre. 1918 fik Island en personalunion med Danmark. 1940 blev Danmark besat, og Storbritannien besatte Island. 1941 afløste amerikanske soldater englænderne efter aftale med det islandske hjemmestyre. Den 17. juni 1944 proklameredes Republikken Island på Tingvallasletten, og den første præsident Sveinn Björnsson blev valgt og erklærede Island uafhængigt. 
Island fik de følgende år økonomisk fremgang som følge af udvikling af moderne havfiskeri, opførelse af kraftværker som udnyttede geologisk energi og vandkraft. Landet blev 1946 medlem af FN, 1948 af OECD, 1949 NATO og Europarådet og 1952 Nordisk Råd.
Omkring 1000 blev Færøerne kristnet. Derefter blev de en del af Norge, og siden 1380 også af den dansk-norske personalunion. Reformationen nåede Færøerne i 1538, og dansk blev embedssprog. Da Norge blev afstået til kongen af Sverige i 1814, forblev Færøerne under dansk styre. Færøerne var et dansk amt, men handelsmonopolet ophævedes i 1856. Det færøske skriftsprog udviklede sig, og Færøerne forvandlede sig fra et bondesamfund til en moderne fiskerination, som har haft hjemmestyre siden 1948 og selvstyre siden 2005.
Siden 1410 var der ingen kendt kontakt mellem nordboere på Grønland og resten af Danmark-Norge, og de norske nybyggere antages uddøde omkring 1450. Den nye kolonisering af Grønland startede efter Hans Egedes ankomst til Grønland i 1721, med oprettelse af handelsposter og kolonier, blandt andet for at finde de nordboere, som man vidste havde boet der i højmiddelalderen - men de blev ikke fundet, og den dansk-norske nykolonisering var af en andet karakter.
Godthaab var den første nye koloni, anlagt i 1728, efterfulgt af andre kolonier, med det formål 1) at udbrede kristendommen og 2) at indhandle skind, spæk, elfenben og andre varer. Det var forbudt for den indfødte befolkning at handle med andre end Den Kongelige Grønlandske Handel og det danske styre slog hårdt ned på den såkaldte tuskhandel med andre nationaliteter såsom portugiserer og hollændere. 
Kolonien Godhavn i Diskobugten blev specielt brugt til indhandling af hvaler. Af andre kan nævnes Sukkertoppen, Frederikshåb, Christianshåb, Holsteinsborg, Jakobshavn, Riten benk, Umanaq, Upernavik og Julianehåb. Hver koloni blev ledet af en kolonibestyrer og desuden fandtes de fleste steder en dansk præst, et mindre sygehus med dansk sygeplejerske samt en butik med en dansk assistent samt udsendte håndværkere: tømrere og bødkere.Ved siden af handel var kolonierne oprettet med henblik på missionering. Missionen lå under den Danske Kirke. Men der var også andre kristne grupperinger i Grønland. Blandt andet den tyske Herrnhutiske Brødremenighed. Disse havde tre vigtige steder; syd for Godthaab, Umanak i Godthaabsfjorden og Lichtenau i Sydgrønland.
Under den såkaldte Grønlands Styrelse, blev befolkningen inddelt i tre grupper: Danskere, Grønlændere og blandinger. Blandinger, der var sønner og døtre af grønlandsk/danske ægteskaber, havde nogle af de samme privilegier som danskerne. Det er så vidt vides ikke gjort op om Grønland på noget tidspunkt har været en overskudsforretning for danskerne, eller i hvor høj grad Danmark har profiteret af Grønland. 
Den sidste rest fra den danske kolonitid forsvandt med vedtagelsen af den ændrede grundlov 5. juni 1953. Fra denne dato var Grønland ikke længere i lovens forstand en koloni, men ændrede status til at være et dansk amt. Der blev oprettet 16 kommuner i Vestgrønland: Nanortalik, Julianehåb, Narssaq, Frederikshåb, Ivigtut, Godthåb, Sukkertoppen, Holsteinsborg, Umanaq, Upernavik, Egedesminde, Kangâtsiaq, Christianshåb, Jakobshavn, Godhavn og Vejgat. Med Folketingets vedtagelse af hjemmestyreloven i 1978 fik Grønland 1. maj 1979 hjemmestyre. Dermed blev Grønland efter mere end 550 år som ligestillet del af Rigsfællesskabet mellem Danmark, Færøerne og Grønland nu udstrakt selvstyrende.
Historisk udgjorde Sønderjylland (Slesvig) en del af det danske rige. Befolkningen var dansktalende og havde dansk kultur. I tidlig middelalder begyndte holstensk adel at skaffe sig besiddelser i Sønderjylland, og denne landsdel fik samme overklasse af godsejere som det tyske Holsten. Udviklingen af en fælles særstilling for det danske Sønderjylland og det tyske Holsten fremmedes af, at kongelige danske sidegrene fik stilling som hertuger over den danske landsdel og i vid udstrækning støttede sig til bosat tysk adel. Udviklingen nåede et højdepunkt i tiden frem til Christoffer IIs død i 1332, da store dele af kongeriget var pantsat til holstenske grever. Først under Valdemar Atterdag skete en begyndende rigssamling, men Sønderjylland havde da fået en særstilling og en – indtil videre – ubrydelig sammenknytning med Holsten. Hertugdømmerne var mellem 1544 og 1773 opdelt i kongelige, hertugelige og fællesregerede dele. Sønderjylland (Slesvig) blev regeret som dansk og Holsten som tysk len. Fristaden Hamborg var ligeledes formelt underlagt den danske konges overherredømme. Christian IV var den sidste danske konge, der i 1603 blev formelt hyldet af Hamborg.
I 1448 blev grev Christian af Oldenborg valgt som dansk konge (Christian I). Christian afgav dog kort tid efter kontrollen over Oldenborg til sin bror Gerhard. I 1667 kom Oldenborg imidlertid under den danske konge, og dette varede indtil Mageskiftet i 1773, hvor Christian VII gav Oldenborg og naboområdet Delmenhorst i bytte til Storfyrst Paul af Rusland (den senere zar Paul 1. af Rusland) mod til gengæld af få de gottorpske dele af Holsten.I sin tid under danske konger spillede Oldenburg en vis rolle dels i forbindelse med studehandel fra Danmark til markeder i Nordtyskland og Nederlandene, dels under Skånske Krig (1675-1679).
I 1806 opløses Det tysk-romerske Rige og regenten kronprins Frederik proklamerer at Holsten i stedet inkorporeres i det danske monarki.  Den løse sammenslutning af riger og lande skal afløses af én sammenhængende stat. I de næste 60 år følger skiftende regeringer helstatspolitikken.
Ved Freden i Kiel i januar 1814 og de efterfølgende fredsforhandlinger i Wien (1814-1815) afstod Danmark Norge til Sverige og fik til erstatning herfor Svensk Forpommern, der imidlertid atter blev byttet med Hertugdømmet Lauenborg. Derved opstod Helstaten omfattende De kongerigske dele, Sønderjylland (Slesvig), Holsten og Lauenborg samt bilande (Island, Færøerne og Grønland) og de oversøiske kolonier. 
Med novemberforfatningen i 1863 bryder den danske regering med helstatspolikken. Derefter følger 2. Slesvigske Krig. Sønderjylland (Slesvig), Holsten og Lauenborg blev afstået efter nederlaget til Preussen og Østrig-Ungarn og Freden i Wien i oktober 1864. 
I 1920 stemte den nordlige del sig tilbage til Danmark. Den mellemste del udviste tysk flertal ved afstemningen, og en afstemning i de sydlige dele blev derfor nægtet. Da spørgsmålet blev rejst efter 2. verdenskrig om en fornyet afstemning i de mellemste og sydlige dele af Sønderjylland, blev befolkningen nægtet dem denne demokratiske ret til selv at afgøre deres tilhørsforhold. I stedet indgik Danmark og Vesttyskland i 1955 med København-Bonn-erklæringerne en grænseaftale, der skulle sikre nationale mindretal på begge sider af grænsen i Sønderjylland en særstilling, blandt andet med hensyn til nationale skoler og kulturinsitutioner og muligheden for at opnå repræsentation i folkevalgte forsamlinger. Denne aftale er fortsat gældende.
Derefter mister begrebet Det Danske Monarki sin betydning til fordel for Kongeriget Danmark. I samtiden havde man ofte anvendt betegnelsen "Monarkiet" for det i 1814 indførte begreb "helstaten", som reelt var en personalunion.
Fra begyndelsen af 1600-tallet indledtes en ny etape i dansk historie: riget blev en kolonimagt. Formålet var at sikre landet forsyninger med kolonialvarer som krydderier, the, kaffe, sukker, tobak og lignende.
Danmark havde i virkeligheden alle odds imod sig i denne politik. At der overhovedet kom et koloniimperium ud af det skyldes dels held, dels dygtighed. Heldet bestod i, at til trods for andre store sømagters (Spaniens, Portugals, Frankrigs, Hollands, Englands) mere end hundredeårige forspring i kolonipolitikken var der endnu ledige områder i Afrika, Asien og Amerika, som disse kolonilande enten ikke var opmærksomme på eller havde anset for så lidet værdifulde, at ingen af dem havde gjort noget for at sikre sig nogen overhøjhed over dem. Dygtigheden bestod i, at de danske udsendinge både fandt frem til disse områder og formåede at sikre dem for riget og den danske kolonihandel.
Fremgangsmåden ved den danske kolonidannelse var at oprette statsstøttede, men private handelskompagnier med kongelig deltagelse, tildelt omfattende eneret på handel og skibsfart på de støttepunkter, som det lykkedes dem at sikre. Disse rettigheder blev givet i form af en kongelig oktroy, der skulle gælde for en årrække, og som derefter kunne fornys eller ophæves. Denne fremgangsmåde betød to ting:
dels virkede handelskompagnierne som halvofficielle statslige udsendinge, hvis stilling efter forholdene kunne anses som den danske konges repræsentanter eller som privatforetagender. Som den danske konges repræsentanter kunne handelskompagnierne stille udsigt til statslige indgreb i sigte ved trusler, og som opkræver af Øresundstolden ved en af de vigtigste søgående handelsveje i verden aftvang den danske konge sig respekt overalt i verden. Som privatforetagender betød handelskompagnierne at eventuelle modsætninger med andre lande ikke opfattedes som egentlige statslige konflikter, der nødvendigvis udløste en krig. Derfor havde handelskompagnierne et forholdsvis stort råderum;
dels måtte handelskompagnierne med deres tidsbegrænset sikrede særfordele være interesserede i at udvikle deres kolonihandel og i at sikre, at kolonierne blev udnyttede på den bedst tænkelige måde. Med andre ord måtte deltagerne i handelskompagnierne være interesserede i vellykkede resultater men med faren for, at når de var opnået og kolonierne blomstrede, ville kongen undlade at forlænge særrettighederne og dermed gennem fritstilling af kolonihandelen virke til dennes yderligere fremme.Handelskompagnierne blev således redskabet for den danske kolonipolitik og en uadskillelig del af denne.
Det skulle vise sig at være den rette fremgangsmåde for et land i Danmarks stilling. Skridt for skridt udvikledes det danske koloniimperium i alle tre verdensdele: Afrika, Asien og Amerika, ikke mindst understøttet af en officiel dansk neutralitetspolitik under tidens talrige krige. Udviklingen vendte først den dag, den danske stat (trods neutraliteten) blev angrebet og efter, at man efter anerkendelsen af en ny økonomisk virkelighed valgte at omprioritere sine målsætninger.
Det danske kolonivælde i Asien begyndte nærmest ved et held i uheld. I 1615 henvendte to indvandrede hollandske købmænd, Jan de Willum fra Amsterdam og Herman Rosenkranz fra Rotterdam, sig gennem Christian 4.s sekretær, Jonas Charisius, til kongen med anmodning om tilladelse til at oprette et ostindisk kompagni. Christian 4. var opmærksom på den fremgang, som et hollandsk ostindisk kompagni oprettet i 1595 havde haft og derfor velvilligt indstillet. Efter kort tid blev givet en oktroy, der lå så tæt på den hollandske som muligt for derved at gentage den hollandske bedrift. Ostindisk Kompagni fik eneret på at handle i Det magellanske Hav og Stræde, omkring Kap det Gode Håb og på alle de ostindiske lande, der viste sig imødekommende. Kongen fulgte oktroyen op med at indskyde 16.000 daler i kompagniet, mens københavnske borgere indskød over 60.000 daler og provinskøbstæders borgere 43.000 daler, mens adelige indskød 27.500 daler; i alt udgjorde den indskudte kapital næsten 180.000 daler.
Kort efter, i november 1617, fik kejseren af Ceylons gesandt, ridder af Solens Orden, Øverste i det kejserlige krigsråd og Storadmiral for den kejserlige flåde, hollænderen Marselis Boshouwer, foretræde for Christian 4. med et tilbud om en alliance mellem kejseren og den danske konge. Hvis kongen ville hjælpe kejseren mod dennes (portugisiske) fjender, ville han til gengæld modtage varer og kontanter og 12 års eneret på den ceylonske handel. Der var således lagt op til en vellykket start for det nye handelskompagni. Den 30. marts 1618 blev traktaten mellem de to lande underskrevet, og kompagniets skib "Øresund" begyndte rejsen mod Ceylon. Kaptajnen, hollænderen Roland Crappé, skulle ved ankomsten til Ceylon meddele kejseren, at en dansk flåde på fire skibe ville følge efter. Efter to års rejse nåede skibet frem til Ceylon, men i mellemtiden havde kejseren måttet indgå forlig med portugiserne, og da den kongelige flåde under ledelse af den danske adelsmand Ove Gjedde nåede frem til Ceylon, nægtede kejseren at have givet Boshouwer fuldmagt til at indgå traktaten.Imidlertid havde "Øresund" under en jagt på kejserens portugisiske fjender lidt skibbrud ved Indiens sydøstkyst, Coromandelkysten, og her, ved det lille udsted Tarangambadi (dansk: Tranquebar eller Trankebar, navnet betyder "byen ved brændingen") overlod den stedlige fyrste af Tanjore danskerne et mindre landområde, bekræftet ved en traktat af 19. november 1620. Det skulle blive den første spæde start på det danske asiatiske kolonivælde. I foråret 1622 nåede Ove Gjedde tilbage til Danmark med en ladning peber, men resultatet af ekspeditionen levede ikke op til de hjemlige forventninger, og tilslutningen til handelskompagniet svandt ind. Christian 4. ville imidlertid ikke opgive planerne, men måtte indskyde 250.000 daler, og i 1624 nåede de kongelige indvesteringer i kompagniet 309.000 daler. Men handelskompagniet gav ikke det forventede udbytte, af i alt 18 udsendte skibe vendte kun 7 tilbage til Danmark med ladninger af peber og krydderier, som ikke kunne dække omkostningerne. Et kongeligt ønske om forbud mod indførsel af ostindiske varer blev modarbejdet af rigsrådet.
I Trankebar opførtes et fort, Dansborg, i begyndelsen med hollandske kommandanter. Først i 1648 fik Dansborg en dansk kommandant efter et mytteri i garnisonen. Det skulle vise sig, at Trankebar lå godt for handel på Coramandelkysten, og kommandanten Berent Pessart drev en livlig handel, der imidlertid til sidst truede ham med gældsfængsel. I 1643 nåede en ny kommandant, Willem Leyel, frem men kunne først indtage sin post efter en regulær belejring af fortet, og kastede sig i 1646 ud i dels at ombygge to af Dansborgs fire hjørnebastioner, dels at genoprette den danske kredit langs handelens ruter. Derved kom han i modsætningsforhold til Dansborgs garnison, der afsatte ham. Lederen af mytteriet, Poul Hansen Korsør, overtog kommandantposten men døde i 1655 og efterfulgtes af fæstningens konstabel, Eskild Andersen Kongsbakke. Nayaken af Tanjore forsøgte at afpresse penge af danskerne, og Trankebars indiske befolkning søgte ly i fæstningen, der formåede at holde nayakens tropper borte. Også krige med mogulens nawab i Bengalen stod man igennem. Omkring 1660 lod Eskild Andersen opføre en mur rundt om byen til dennes bedre beskyttelse.Vel beliggende for handel fra Coromandelkysten sydover til Ceylon og østover til Bantam ved Sundastrædet, Japara på Java og Macasser på Celebes udvikledes en søfart, der eksporterede indiske bomuldstøjer og hjembragte til Trankebar nelliker, krydderier, tin, kobber og guld. Denne handel fremmedes af, at danskerne var neutrale i de indbyrdes stridigheder mellem hollændere og portugisere, som derfor lod deres handel ske under dansk flag. Og således levede kolonien i 29 år uden at se et eneste skib fra Danmark. Først den 31. maj 1669 nåede den danske fregat "Færø" til Trankebar. Under Frederik 3. havde man uden held forsøgt at sælge kolonien, men i stedet havde man fået en lille handelskoloni, som havde udviklet handelsforbindelser østover, samt de nye danske handelsstationer Oddeway Torre (1696-1722) og Gondalpara (1698-1714). Erfaringerne med at gøre handel i Ostindien skulle komme til nytte, da man i 1730 indledte et nyt handelsfremstød ved oprettelsen af Asiatisk Kompagni.
I 1755 blev landsbyen Serampore overdraget til Danmark og senere også landsbyerne Achne og Pirapur. Disse ligger ca. 25 km nord for Kolkata (dengang Calcutta). Her blev i 1829 etableret et dansk universitet, som fungerer endnu i dag. Der findes flere lignende kolonier, de såkaldte bengalske loger, som blev anvendt til handel med meget svingende udbytte. 
Alle de danske koloniale besiddelser i Indien blev solgt og overgivet til Indiens herskende koloniherre, Storbritannien, den 7. november 1845, mens man beholdte ø-gruppen Nicobarerne, som også gik under det danske navn Frederiksøerne.
Nicobarerne blev erklæret dansk område den 1. januar 1756. Op til d. 16. oktober 1869 havde danskerne beholdt rettighederne til ø-gruppen Nicobarerne (Frederiksøerne). Her forsøgte man på flere koloniseringsforsøg. Disse gentagne forsøg mislykkedes, bl.a. som følge af befolkningens modstand og af udbrud af malaria. Dette førte til, at rettighederne til øerne blev solgt til Storbritannien.
I Afrika købte man forskellige handelsområder, og der oprettedes mindst tre handelsstationer og et fort på Guldkysten, nærmere bestemt Ghana. De tre handelsstationer blev kaldt for Fort Frederiksborg (Kpompo), Fort Christiansborg, (ved Accra i 1661) og Frederiksberg. Men der var også tale om 4 andre forter. Fort Prinsensten oprettet i 1784, Fort Augustaborg fra 1787, Fort Fredensborg og Fort Kongensten, flere af disse er i dag ruiner. Af disse 7 forter eksisterer kun Fort Christiansborg, som tidligere var den ghanesiske præsidents bolig i Ghana. Danskerne prøvede at lave plantager i Fredriksborg, men det mislykkedes. Dog prøvede de mægtige afrikanske høvdinger at fjerne de europæiske forter langs hele Guldkysten. Fort Christansborg blev fra 1685 hovedkvarteret for danske interesser i Afrika og afskibningen af slaver til de Dansk Vestindiske Øer. I 1807 var de afrikanske handelspartnere underkuet af Ashantistammen, og i 1807 var de danske handelsstationer forladt. Danmark solgte sine forter ved Guldkysten til Storbritannien i 1850.
Danmark erhvervede en ø i Caribien ved navn Sankt Thomas i 1671, Sankt Jan (i dag Saint John) i 1718, og i 1733 købte Danmark Sankt Croix af Frankrig. Øerne blev en blomstrende forretning for Danmark, især på grund af den meget givtige sukkerproduktion.
Den danske trekantshandel startede i København eller Flensborg, hvor skibene sejlede til Fort Christiansborg lastet med efterspurgte varer, navnlig håndskydevåben. Våbnene solgte man så til kystens høvdinger, som leverede slaver i stedet. Besiddelsen af skydevåben gav disse høvdinge mulighed for at besejre deres fjender længere inde i landet og således tage krigsfanger, som igen kunne sælges. Slaverne blev af danskerne sejlet til Vestindien og afsat til de danske og udenlandske plantageejere på de dansk-vestindiske øer, hvor der så kunne oprettes sukkerplantager. Øerne var ikke større end Møn, men inden for det danske monarki fandtes der ikke en større befolkningstæthed eller et område med større afkast. Trekantshandelen sluttede igen i København eller Flensborg, hvor man udskibede råstoffet, der blev anbragt i Vestindisk Pakhus. Sukkeret blev behandlet i de københavnske sukkerraffinaderier. 
Det dansk-norske slaveskib Fredensborg er genfundet som vrag ved Arendal i Norge, og en udstilling om skibets sidste rejse kan ses på amtsmuseet i byen.
Den danske finansminister foreslog ca. 1790, at man skulle forbyde slavehandel, fordi den var på retur, og der skulle laves en plan for de nuværende slaver i de danske kolonier. Danmark blev derved det første land i verden, som  så tidligt som i 1792 forbød slavehandel. Men forbuddet ville først have effekt i 1802. Danske og norske skibe transportede omkring 85.000 – 100.000 afrikanere på mere end 340 transatlantiske rejser. I 1848 blev slaveriet helt ophævet.
I København kom størsteparten af rigdommene fra trekantshandelen/slavehandelen et fåtal af byens borgere til gode, f.eks. familien Schimmelmann, der fik råd til at bygge det overdådige Schimmelmannske palæ i Bredgade, som senere hen købtes af Odd Fellow Logen, det nuværende Odd Fellow Palæ.
Øerne løb efterhånden ind i en økonomisk krise, især på grund af faldende sukkerpriser. Allerede i 1867 var der sonderinger, med henblik på at få øerne solgt. Det lykkedes først i 1917, da USA købte de tre øer for 25 millioner dollars. USA ville bruge øerne til flådebase og anerkendte Danmarks krav på Grønland, der tidligere var et stridspunkt mellem landene. Desuden kunne USA hjælpe Danmark med at få Sønderjylland tilbage efter 1. verdenskrig. Dermed hjalp afviklingen af det danske kolonirige med at styrke besiddelserne i Danmarks nærområde.
Aksel E. Christensen: Kongemagt og Aristokrati. Epoker i middelalderlig dansk statsopfattelse indtil unionstiden; København 1976; ISBN 87-500-1663-6
Aksel E. Christensen: Vikingetidens Danmark paa oldhistorisk baggrund; 2 udgave, København 1977 ISBN 87-500-1732-2
Poul Enemark: Dansk oksehandel 1450-1550. Fra efterårsmarkeder til forårsdrivning I-II; Århus Universitetsforlag 2003; ISBN 87-7288-880-6
Hedeager, Lotte (1992), Danmarks jernalder, Århus: Aarhus Universitet, ISBN 87-7288-291-3. 
Hedeager, Lotte (2002) [1988], Danernes land, Gyldendal og Politikens Danmarkshistorie, 2 (2. udgave), København: Nordisk Forlag & Politikens Forlag, ISBN 87-89068-21-1. 
Axel Kjær Sørensen: Danmark-Grønland i det 20. århundrede - en historisk oversigt; Viborg 1983; ISBN 87-17-05130-4
Geir Ulfstein: The Svalbard Treaty: From Terra Nullius to Norwegian Sovereignty (doktorafhandling, 1995) ISBN 82-00-22713-8
Erling Albrectsen: "Danmark og Normandiet"(kronik i Skalk 1986 nr. 1, s. 22-30)
Svend E. Albrethsen: "Dansk-norsk hvalfangst ved Svalbard i 1600-tallet" (Fra Nationalmuseets Arbejdsmark 1985; København 1985; ISBN 87-480-0562-2; s. 5-20)
Anders Linde-Laursen: "Skåne på skillevejen" (kronik i Skalk 1993 nr 2, s. 18-27)
Jørgen Skaarup: "Uden respekt for kanonerne" (kronik i Skalk 1994 nr 6, s. 18-29)
List of Danish colonial possessions Engelsksproget liste over danske koloniale besiddelser.
Historisk Tidsskrift, Bd. 10, rk. 4 (1937-1938): Holger Hjelholt: Inkorporationen af den gottorpske del af hertugdømmet Slesvig i året 1721
Historisk Tidsskrift, Bd. 8, rk. 4 (1912): Ellen Jørgensen (anmeldelse): Nyere Bidrag til de syditalienske Normanners Historie
Vilh. Lorenzen: "Christiansburg. Et dansk Byanlæg i Oldenburg i 17. Aarhundrede" (Historisk Tidsskrift, 10. række, Bind 5; 1939)
Historisk Tidsskrift, Bd. 10, rk. 3 (1934-1936): Georg Nørregaard: Englands køb af de danske Besiddelser i Ostindien og Afrika 1845 og 1850
Geografisk Tidsskrift, Bd. 44 (1941): Sophie Petersen: I en gammel dansk Koloni
Daniel Thorleifsen (red.): De vestnordiske landes fælles-historie; INUSSUK • Arktisk forskningsjournal 2 • 2003; ISBN 87-90948-07-6LA-ikon
Dareios 1. (oldpersisk:   Dareios den Store 550 f.Kr. – 486 f.Kr.) var den tredje persiske storkonge. Han og Kyros 2. var de mest betydelige af det achæmenidiske dynastis konger. Under Dareios 1. nåede det persiske imperium sin største udstrækning og omfattede meget af Vestasien, Kaukasus, Centralasien, dele af Balkanhalvøen (Bulgarien - Pannonien), dele af Nord- og Nordøstafrika, herunder Egypten, det østlige Libyen, kyststrækningen i Sudan og Eritrea, såvel som det meste af Pakistan, de Ægæiske øer og det nordlige Grækenland/Thrakien - Makedonien.
Dareios 1. besteg tronen ved at styrte Gaumata og blev kronet dagen efter. Den nye konge mødte oprør i hele riget og nedkæmpede hvert af dem. En vigtig begivenhed i Dareios' liv var hans ekspedition for at straffe Athen og Eretria for deres støtte i det ioniske oprør. Dareios 1. udvidede sit imperium ved at erobre Thrakien og Makedonien samt invadere Skytien, hjemsted for skyterne, som var nomadestammer, der invaderede Medien og tidligere havde dræbt Kyros den Store.
Dareios 1. organiserede sit imperium ved at inddele det i provinser og sætte satrapper (guvernører) til at regere dem. Han organiserede et nyt ensartet valutasystem og gjorde aramæisk til det officielle sprog i imperiet. Dareios 1. arbejdede desuden på byggeprojekter i hele riget med fokus på Susa, Pasargadae, Persepolis, Babylon og Egypten. Dareios 1. udtænkte en kodificering af love for Egypten.
Dareios er den græske form af hans oldpersiske navn Dārayavauš, som betyder den, der opretholder det gode.
På et tidspunkt i sin regeringstid fik Dareios 1. lavet et relief med en tresproget tekst på Behistun-bjerget: på elamitisk, oldpersisk og akkadisk. Indskriften begynder med en kort selvbiografi med hans afstamning og slægt. Som introduktion til sin herkomst nedskrev Dareios rækkefølgen af begivenheder, der skete efter Kyros den Stores død. Dareios 1. nævner flere gange, at han er den retmæssige konge af Ahura Mazdas nåde, zarathustrianismens gud. Desuden er yderligere tekster og monumenter fra Persepolis blevet fundet, herunder en fragmentarisk oldiransk indskrift fra Gherla, Rumænien (Harmatta) samt et brev fra Dareios til Gadates, bevaret i en græsk udgave fra den romerske periode.Herodot, den græske historiker og forfatter, nedskrev i sit store værk Historia en redegørelse for mange persiske konger og perserkrigene. Han skrev om Dareios, hvilket fylder halvdelen af bind 3 samt hele bindene 4, 5 og 6. Beskrivelsen indledes med afsættelsen af den påståede tronraner Gaumata og fortsætter indtil slutningen af Dareios' regeringstid.
Dareios 1. blev født som den ældste af Hystaspes og Rhodogunes fem sønner i 550 f.Kr. Hystaspes var en autoritet i Persien, som var hjemland for perserne. Dareios' indskrift siger, at hans far var satrap af Baktrien i 522 f.Kr. Ifølge Herodot var Hystaspes satrap af Persis, men de fleste historikere siger, at det er en fejl. Ligeledes hedder det ifølge Herodot (III.139), at før Dareios greb magten, havde han tjent som spydkæmper (doryphoros) i Kambyses 2. egyptiske kampagne. Hystaspes var officer i Kyros' hær og ved hans hof.Før Kyros og hans hær krydsede Aras-floden for at kæmpe mod nordlige stammer, indsatte han sin søn Kambyses 2. som konge, hvis han ikke skulle vende tilbage fra slaget. Men da Kyros havde krydset Aras havde han en drøm med en vision om Dareios 1., hvor denne havde vinger oven skuldrene og stod på Europa og Asien (hele den kendte verden). Da Kyros vågnede, så han det som en stor fare for sikkerheden i sit imperium, da det betød, at Dareios en dag ville regere hele verden. Men Kyros' søn Kambyses var arving til tronen, ikke Dareios. Det fik Kyros til at tro, at Dareios havde forræderiske og ambitiøse planer, og fik ham til at beordre Hystaspes til at drage tilbage til Persis og våge strengt over hans søn, til Kyros selv vendte tilbage. Det ser ikke ud til, at Dareios havde nogen forræderiske tanker, for Kambyses 2. besteg tronen fredeligt, og gennem forfremmelser blev Dareios efterhånden Kambyses personlige lansener.
en fra Dareios 1. selv,en anden fra græske historikere. Nogle moderne historikere har udledt, at Dareios' magtovertagelse kunne have været illegitim. Moderne historikere mener også, at Gaumata faktisk var Bardiya, og under dække af oprør dræbte Dareios 1. arvingen til tronen og tog den selv.Ifølge Dareios' levnedsbeskrivelse på Behistun-bjerget dræbte Kambyses 2. sin egen bror Bardiya, men dette var ikke kendt blandt de iranske folk. En tronraner kaldet Gaumata kom frem og løj for folket, idet han erklærede, at han var Bardiya, Kambyses' bror. Iranerne var blevet utilfredse med Kambyses' styre, og den 11. marts 522 f.Kr. udbrød et oprør mod Kambyses. Den 1. juli valgte det iranske folk som deres leder Gaumata, som de mente var "Bardiya". Intet medlem af achæmenide-familien ville rejse sig imod Gaumata af frygt for deres eget liv. Dareios, der havde tjent Kambyses som lansener til hans død, bad om støtte. I september 522 f.Kr. dræbte han og Otanes, Intraphrenes, Gobryas, Hydarnes, Megabyzus og Aspathines Gaumata i Sikayauvati.Herodot angiver en tvivlsom version om Dareios' tiltrædelse: Flere dage efter at Gaumata var myrdet, diskuterede Dareios 1. og seks andre adelige rigets skæbne. I første omgang diskuterede de seks mænd styreformen: Otanes foreslog en demokratisk republik, Megabyzus et oligarki, mens Dareios talte for  et monarki efter at have sagt, at en republik ville føre til korruption og interne kampe, mens et monarki ville blive ledet med en målbevidsthed, som ikke var mulig i andre regeringsformer.
Det lykkedes Dareios at overbevise de andre adelsmænd om, at et monarki var den rigtige styreform. For at beslutte, hvem der skulle være monark, valgte fem af dem (Otanes erklærede, at han ikke ville være konge) en prøve: Alle fem skulle samles til hest ved solopgang, og den mands hest, som vrinskede først, blev konge. Ifølge Herodot havde Dareios en slave, som hed Oebares, der hjalp Dareios 1. med vinde. Inden prøven gned Oebares hånden over kønsdelene på en hoppe, som Dareios' hest havde forkærlighed for. Da de fem adelsmænd samledes, lagde Oebares hænderne på næseborene på Dareios' hest, der blev ophidset ved lugten og vrinskede. Umiddelbart efter lynede og tordnede det,  og det fik de fem andre til at tro, at det var Guds valg. Det fik de seks adelsmænd til at knæle for Dareios 1. Dareios hævdede, at han ikke havde fået tronen ved list, men på grund af sin strålende skarpsindighed. Han rejste en statue af sig selv til hest, hvor indskriften lød: "Dareios, søn af Hystaspes opnåede suverænitet af Persien ved sin hests skarpsindighed og et genialt påfund af Oebases, hans staldmester."Ifølge de græske historikere havde Kambyses 2. overladt Patizeithes ansvaret for riget, da han var på vej til Egypten. Han udsendte senere Prexaspes for at myrde sin bror Bardiya. Efter drabet satte Patizeithes sin bror Gaumata, der lignede Bardiya, på tronen og udråbte ham til konge. Men Otanes opdagede, at Gaumata var en bedrager, og sammen med seks andre iranske adelige herunder Dareios, skabte de en plan for at fordrive bedrageren. Efter at bedrageren sammen med sin bror Patizeithes og andre magianere (tilhængere af zarathustrianismen) blev dræbt, blev Dareios 1. kronet til konge næste morgen.
Efter sin kroning i Pasargadae flyttede Dareios til Ekbatana. Han lærte hurtigt, at støtten til Bardiya var stærk, og oprør i Elam og Babylonien var brudt ud. Dareios afsluttede elamiter-oprøret, da de revolutionæres leder Aschina blev fanget og henrettet i Susa. Efter tre måneder var oprøret i Babylonien slut. Da Dareios 1. var i Babylonien, fandt han ud af, at en revolution var brudt ud i Baktrien, men en af Dareios' guvernører slog det ned. Nu udbrød der oprør i Persis, som var hjemlandet for perserne og Dareios selv. Disse nye oprør førte til et fornyet oprør i Elam og Babylonien. Samtidig med disse oprør udbrød der oprør i Medien, Parthien, Assyrien og Egypten. I 522 f.Kr. var de fleste, hvis ikke hele det achæmenidiske imperium, i oprør mod Dareios. Selvom han ikke havde støtte fra befolkningen, havde han en loyal hær ledet af nære fortrolige og adelige (herunder de seks adelsmænd). Med dem var han i stand til at undertrykke alle oprør inden for et år. Med Dareios' ord havde han dræbt i alt otte "lyvende konger" gennem undertrykkelse af revolutioner. Dareios 1. skrev en detaljeret redegørelse for disse revolutioner på Bisutun-inskriptionerne.
En af de vigtige begivenheder i Dareios' tidlige regeringstid var Intaphernes' drab. Intaphernes var en af de seks adelsmænd, som havde afsat den tidligere hersker og indsat Dareios som monark. De seks adelsmænd indgik en aftale om, at de alle kunne besøge den nye konge, når de ville, undtagen når han var sammen med sin kone. En aften gik Intaphernes til paladset for at møde Darius, men blev stoppet af to officerer, der erklærede, at Dareios havde trukket sig tilbage for natten. Intaphernes trak rasende sit sværd og skar ørerne og næsen af de to officerer. Da han var ved at forlade slottet, tog han tøjlen fra sin hest og bandt de to mænd sammen. Officererne gik til kongen og viste ham, hvad Intaphernes havde gjort ved dem. Dareios 1. begyndte at frygte for sin egen sikkerhed. Han troede, at alle seks adelsmænd havde sluttet sig sammen mod ham, og at angrebet på hans officerer var det første tegn på oprør. Han sendte en budbringer til hver af de øvrige adelsmænd og spurgte, om de kunne godtage Intaphernes handlinger. Det nægtede de, ligesom de benægtede enhver forbindelse til Intaphernes og fastholdt, at de stod ved deres beslutning om at udnævne Dareios som konge af Persien.
Dareios 1. sendte derefter soldater ud for at arrestere Intaphernes og hans søn, familie, slægtninge og eventuelle venner, der var i stand til at bevæbne sig selv. Dareios mente, at Intaphernes planlagde et oprør, men da han blev bragt for retten, var der ingen beviser for en sådan plan. Ikke desto mindre dræbte Dareios hele Intaphernes' familie, bortset fra hans kones bror og søn. Hun blev bedt om at vælge mellem sin bror og søn. Hun valgte sin bror. Hendes begrundelse var, at hun kunne få en anden mand og søn, men ikke en bror. Dareios var imponeret over hendes svar og skånede både hendes bror og hendes søns liv.
Efter at have sikret sin autoritet over hele imperiet indledte Dareios en ny kampagne mod Egypten, hvor han besejrede Faraos hær og sikrede de landområder, som Kambyses 2. havde erobret. Dareios førte også sin hær til Indus-floden, hvor han byggede fæstninger og etablere persisk herredømme.
I 516 f.Kr. indledte Dareios en kampagne mod Centralasien og marcherede gennem det nuværende Afghanistan til det nuværende Pakistan. Dareios  tilbragte vinteren 516-515 f.Kr. i Gandhara som forberedelse til at erobre Indus-området. Han erobrede Indus-området i 515 f.Kr. Dareios kontrollerede Indus fra Gandhara til nutidens Karachi og udpegede Skylaks til at udforske det Indiske Ocean fra Indus til Suez. Derefter marcherede Dareios gennem Bolanpasset og returnerede gennem det, der nu er Afghanistan, til Persien.
Efter at Bardiya var blevet myrdet, bredte oprør sig i hele imperiet, især den østlige del. Dareios 1. hævdede sin stilling som konge med magt, og hans hær undertrykte ethvert oprør. Det mest bemærkelsesværdige var det babyloniske oprør, der blev ledet af Nebukadnesar 3. Det opstod, da Otanes trak meget af hæren tilbage fra Babylonien for at hjælpe Dareios med at undertrykke andre oprør. Dareios mente, at det babyloniske folk havde benyttet sig af ham og bedraget ham. Det resulterede i, at Dareios samlede en stor hær og marcherede til Babylonien. Da han ankom til Babylonien, var portene lukkede og en række forsvar til at holde ham og hans hær ude var opført. Dareios blev hånet af oprørerne, herunder den berømte tale: "Åh ja, du vil få vores by, når muldyr kan få føl." I halvandet år var Dareios og hans hær ikke i stand til at generobre byen, selvom han forsøgte mange tricks og strategier, endda ved at kopiere Kyros den Store metode, da han erobrede Babylonien. Men situationen ændrede sig til Dareios' fordel, da et muldyr ejet af Zopyrus, en højtstående soldat, ifølge legenden skulle have et føl. En plan blev udtænkt: Zopyrus foregav at være desertør, gik ind den babylonske lejr og vandt deres tillid. Planen lykkedes, og Dareios' hær omringede byen og overvandt oprørerne.Under dette oprør drog skyterne fordel af uorden og kaos og invaderede Persien. Først besejrede Dareios oprørerne i Elam, Assyrien og Babylonien, og derefter angreb han de skytiske nomader. Han forfulgte angriberne, som førte ham til en mose; der fandt han ingen kendte fjender, udover den gådefulde skytiske stamme.
Skyterne, som var en nordiransk nomadestamme, der talte et indoiransk sprog, og som havde invaderet Medien og dræbt Kyros i kamp, gjorde oprør imod Dareios og truede med at afbryde handelen mellem Centralasien og Sortehavet, da de levede mellem Donau og Sortehavet.Dareios 1. krydsede Sortehavet ved Bosporus ved hjælp af en bro af både. Han erobrede nu store dele af Østeuropa - han krydsede endda Donau for at føre krig imod skyterne. Dareios invaderede Skytien, hvor skyterne undgik Dareios' hær ved hjælp af finter og tilbagetogsteknikker østpå, samtidig med at de ødelagde landet ved at blokere brønde, opsnappe konvojer, ødelægge græsgange og indgå i løbende træfninger med Darios' hær. I forsøg på at bekæmpe skytherne jagede Dareios' hær disse dybt ind i det skytiske område, hvor der ikke var nogen byer at erobre og ingen forsyninger at ødelægge. I frustration sendte Dareios et brev til den skytiske leder Idanthyrsus med krav om at kamp eller overgivelse. Herskeren svarede, at han ikke ville stå og kæmpe med Dareios, indtil de fandt deres forfædres grave og forsøgte at ødelægge dem - indtil da, kunne de fortsætte deres nuværende teknik, fordi de ingen byer eller dyrkede land havde at tabe. Dareios beordrede et stop ved bredden af Oarus, hvor han byggede otte grænsebefæstninger placeret med faste afstande imellem. Efter have jagtet skyterne i en måned, begyndte Dareios' hær at lide tab på grund af træthed, savn og sygdom. I frygt for at miste flere soldater standsede han på bredden af Volga-floden og drog til Thrakien. Han havde erobret nok skytisk territorium til at tvinge skyterne til at respektere de persiske styrker.
Dareios' europæiske ekspedition var en stor begivenhed i hans regeringstid, som begyndte med invasionen af Thrakien. Han erobrede også mange byer ved det nordlige Ægæiske Hav, og Makedonien undergav sig frivilligt til Dareios. Han overlod det til Megabyzus at erobre Thrakien, imens han selv vendte tilbage til Sardis for at tilbringe vinteren der. Grækerne som levede i Anatolien og nogle af de græske øer havde frivilligt undergivet sig Persien omkring 510 f.Kr. Der fandtes grækere, der var pro-persiske, men de boede primært i Athen. De forbedrede græsk-persiske relationer fik Dareios til åbne sin hof og statskassen til grækerne, der ønskede at tjene ham. Disse grækere tjente som soldater, håndværkere, statsmænd og søfolk under Dareios, men græsk frygt for styrken af Dareios' rige voksede, og den konstante indblanding af grækerne i Ionien og Lydien var kun begyndelsen i den konflikt, der snart skulle bryde ud mellem Persien og Grækenland.
Da Aristagoras organiserede det ioniske oprør, blev han støttet af Eretria og Athen, som sendte ham skibe og tropper til Ionien og brændte Sardis ned. Persiske militære og maritime operationer undertrykkede oprøret, men det gav anti-persiske partier mere magt i Athen, og pro-persiske aristokrater blev forvist fra Athen og Sparta. Dareios 1. reagerede med at sende en hær under ledelse af sin svigersøn over til Hellespont, men en voldsom storm og chikane fra thrakerne tvang dem tilbage til Persien. Med håb om hævn over Athen og Eretria samlede Dareios en ny hær på 20.000 tropper under sin admiral, Datis, og sin nevø Artaphernes, og denne hær havde held til at erobre Eretria, hvorpå den avancerede til Marathon. I 490 f.Kr. fandt slaget ved Marathon sted, og her blev den persiske hær besejret af en stærkt bevæbnet atheniensisk hær med 9.000 mænd, der blev støttet af 600 platæanere, 1.000 soldater fra hver af 11 græske bystater (11.000 mænd i alt) og 10.000 let bevæbnede soldater ledet af Miltiades.
Nederlaget ved Marathon markerede afslutningen på den første persiske invasion af Grækenland. Dareios 1. begyndte forberedelserne på en anden hær, som han selv ville anføre, men før forberedelserne var færdige, døde Dareios. Det gav opgaven i arv til hans søn Xerxes.
Darieos var søn af Hystaspes og barnebarn af Arsames. Begge tilhørte achæmenider-stammen og var i live, da Darieos besteg tronen. Darieos retfærdiggjorde sin ret til tronen med sin slægt, som kunne spores tilbage til Achæmenes. Selvom han familiemæssigt tilhørte achæmenider-stammen var det et fjernt slægtskab, og han var nødt til at gifte sig med en, som var tættere relateret til achæmeniderne.
Han giftede sig med Atossa, datter af Kyros, og med hende fik han fire sønner, Xerxes, Achaimenes, Masistes og Hystaspes. Han giftede sig senere med Artystone, en anden datter af Kyros, med hvem han fik to sønner, Arsames og Gobryas. Dareios giftede sig også med Parmys, datter af kong Bardiya, med hvem han fik en søn, Ariomardos. Desuden giftede Darieos sig også med Phratagone, med hvem han fik to sønner, Abrokomas og Hyperantes. Endelig giftede han sig med en anden kvinde af adelen, Phaidime, datter af Otanes. Det er ukendt, om han havde børn med hende. Før disse kongelige ægteskaber var Darieos gift med en borgerlig, med hvem han havde tre sønner, Artobarzanes (den førstfødte), Ariabignes og Arsamenes, mens ingen døtre er kendt. Selvom Artobarzanes var den førstfødte af Darieos, blev Xerxes arving til tronen, og næste konge via Atossas indflydelse; hun havde stor autoritet i riget.
Efter at være blevet klar over det persiske nederlag i slaget ved Marathon begyndte Dareios at planlægge en ny ekspedition mod de græske bystater. Dareios havde brugt tre år på at forberede mænd og skibe til krig, men nu brød et oprør ud i Egypten. Dette oprør forværrede hans svigtende helbred og forhindrede muligheden for at han kunne anføre den kejserlige hær. Snart døde Dareios. I oktober 486 f.Kr. blev hans krop balsameret og begravet i en grav, som var blevet forberedt til ham flere år tidligere.
Tidligt i sin regeringstid ønskede Dareios at organisere det løst organiseret imperium med en afgiftsordning, han arvede fra Kyros og Kambyses. For at gøre det skabte Dareios 20 provinser kaldet satrapier (provinser), hvor satrappen (guvernøren) var forpligtet til at betale tribut til kongen. Tributterne blev betalt i både sølv- og guldtalenter.
De fleste af satrapperne var af persisk oprindelse og var medlemmer af det kongelige hus eller de seks store adelsfamilier. Disse satrapper var personligt udvalgt af Dareios til at overvåge provinserne, som blev inddelt i underprovinser med egne guvernører, der blev valgt enten af det kongelige hof eller af satrappen. For at vurdere tributterne evaluerede en kommission udgifter og indtægter for hver satrap. For at sikre at en person ikke fik for meget magt, havde hver satrap en sekretær, der overvågede ledelsen og kommunikerede direkte med Dareios.Der var hovedkvarter for den kejserlige administration i Persepolis, Susa og Babylonien imens Baktrien, Ecbatana, Sardis, Dascyclium, og Memphis ligeledes havde kejserlige administrationer. Dareios 1. valgte aramæisk som fælles sprog, og sproget spredte sig hurtigt over hele riget. Samtidig samlede Dareios en gruppe af lærde til at oprette et separat sprogsystem, som skulle kun anvendes af Persis og perserne, som blev kaldt for ariansk skrift, der kun blev brugt til officielle inskriptioner.
Dareios er kendt som en stor økonomisk begavelse. Han gennemførte en indførelse af en universel valuta, som hed daric og var lavet før 500 f.Kr. Han anvendte et møntsystem som en transnational valuta til at regulere handel og erhverv i hele sit imperium. Daric blev også anerkendt ud over grænserne i imperiet i områder som Central- og Østeuropa. Der var to typer daricer, en guld og en sølv. Kun kongen kunne slå gulddaricer, vigtige generaler og satrapper kunne slå sølvdaricer. Daric var et stort løft til international handel. Varer som tekstiler, tæpper, værktøj og metalgenstande begyndte at blive udbredt i hele Asien, Europa og Afrika. For at yderligere forbedre handelen byggede Dareios en kongelig vej, den 2.700 km lange persiske kongevej, og der var et system af rejsetilladelser udstedt af kongen, satrapper og andre højtstående embedsmænd. Dareios initierede også kanaler, underjordiske vandveje og et postsystem og satte gang i fønikisk-baseret kommerciel skibsfart.
Daric blev kaldt for dārayaka i imperiet og var sandsynligvis opkaldt efter Dareios 1.
Mens der ikke er nogen absolut enighed om kongerne før Dareios 1., såsom Kyros den Store og Kambyses 2., er det velkendt, at Dareios var en tilhænger af zarathustrianismen  eller i det mindste en stor tilhænger af Ahura Mazda. Som det kan ses på Bisutun-inskriptionerne mente Dareios, at Ahura Mazda havde udpeget ham til at regere det achæmenidiske rige. Dareios havde dualistiske overbevisninger og mente, at hver oprør i sit rige var drujs værk, Ashas fjende. Dareios troede, at fordi han levede retskaffent over for Asha, støttede Ahura Mazda ham. I mange inskriptioner fortæller han om sine store resultater, og han præsenterer sig selv som en troende, måske endda overbevist om, at han havde en guddommelig ret til at herske over verden.Dareios fulgte den samme achæmenidiske tolerance, som Kyros havde vist, og som senere achæmenidiske konger ville vise. Han støttede trosretninger og religioner, der var "fremmede", så længe tilhængerne var underdanige og fredelige, nogle gange gav han dem et tilskud fra sit skatkammer til deres formål. Han finansierede også restaureringen af det israelitiske tempel, der oprindeligt var dekreteret af Kyros. Han havde også observeret egyptiske religiøse ritualer relateret til kongedømmet og havde bygget templet for den egyptiske gud, Amon.
Under den første persiske invasion af Grækenland havde Dareios begyndt byggeprojekter i Susa, Egypten og Persepolis. Han havde forbundet det Røde Hav med Nilen ved at bygge en kanal, der løb fra nutidens Zagazig til nutidens Suez. For at åbne denne kanal rejste han til Egypten i 497 f.Kr., hvor indvielsen fandt sted under stor festivitas. Dareios byggede også en kanal til at forbinde det Røde Hav og Middelhavet. Under sit besøg i Egypten lavede han også monumenter og henrettede Aryandes på grund af forræderi. Da Dareios vendte tilbage til Persis, fandt han ud af, at kodificering af den egyptiske lov var blevet gennemført.Derudover sponsorerede Dareios store byggeprojekter i Susa, Babylonien, Egypten og Persepolis. I Susa byggede Dareios et nyt slotskompleks i den nordlige del af byen. I Pasargadae afsluttede Dareios alle ufuldstændige byggeprojekter fra Kyros' regeringstid. Et slot blev også bygget under Dareios' regeringstid med en indskrift med Kyros den Stores navn.
I Egypten opførte Dareios mange templer og restaurerede de steder, som var ødelagt. Selv om han var tilhænger af zarathustrianismen, byggede han templer som var viet til guderne i den gamle egyptiske religion. Adskillige templer var viet til Ptah og Nekhbet. Dareios skabte også flere veje og ruter i Egypten. De monumenter, som Dareios havde bygget, fik ofte indskrifter på de officielle sprog i det persiske imperium: oldpersisk, elamitisk, akkadisk og egyptisk. For at konstruere disse monumenter tilknyttede Dareios et stort antal arbejdere og håndværkere af forskellige nationaliteter. Flere af disse arbejdere var deporterede, der havde været ansat specifikt til disse projekter. Disse deporterede forbedrede økonomien og forbedrede internationale forbindelser med nabolande, hvorfra disse deporterede kom. Da Dareios døde, var mange byggeprojekter stadig i gang. Xerxes afsluttede disse værker og udvidede i nogle tilfælde sin fars projekter ved at opføre nye bygninger.
Burn, A.R. (1984). Persia and the Greeks : the defence of the West, c. 546-478 B.C. (2nd udg.). Stanford, Calif.: Stanford University Press. ISBN 0-8047-1235-2. 
Ghirshman, Roman (1964). The Arts of Ancient Iran from Its Origins to the Time of Alexander the Great. New York: Golden Press. 
Olmstead, Albert T. (1948). History of the Persian Empire, Achaemenid Period. Chicago: University of Chicago Press. 
Vogelsang, W.J. (1992). The rise and organisation of the Achaemenid Empire : the eastern Iranian evidence. Leiden: Brill. ISBN 90-04-09682-5. 
Warner, Arthur G. (1905). The Shahnama of Firdausi. London: Kegan Paul, Trench, Trübner and Co. 
Wiesehöfer, Josef (1996). Ancient Persia : from 550 BC to 650 AD. Azizeh Azodi, trans. London: I.B. Tauris. ISBN 1-85043-999-0. 
Wilber, Donald N. (1989). Persepolis : the archaeology of Parsa, seat of the Persian kings (Rev. udg.). Princeton, N.J.: Darwin Press. ISBN 0-87850-062-6.
Darfur-konflikten er en igangværende væbnet konflikt i Darfur-regionen i det vestlige Sudan. Den ene part består hovedsageligt af medlemmer af Janjaweed, en militsgruppe rekrutteret fra lokale nomadefolk, overfor dem står en blandet gruppe af oprørsgrupper med rod i flere af regionens fastboende folkeslag. Mens den sudanske regering overfor omverdenen benægter, at den støtter Janjaweed, forsynes militsen med både våben og bistand, og ifølge øjenvidneberetninger har sudanske regeringstropper deltaget i fælles angreb sammen med janjaweed. Konflikten begyndte i februar 2003. Modsat tidligere borgerkrige i Sudan adskiller ofrene for angrebene i forbindelse med denne konflikt sig ifølge FN ikke i særlig høj grad fra angriberne: De taler samme sprog (arabisk) og tilhører den samme religion (islam).Angrebene på civilbefolkningen i Darfur har medført en humanitær krise, og i september 2004 anslog Verdens Sundhedsorganisationen (WHO), at 50.000 var dræbt i området siden konflikten tog til, de fleste af sult. I oktober rapporterede WHO's ledelse, at tallet var steget til 71.000 døde af sult og sygdomme. Der er blevet offentliggjort mange forskellige estimater af omfanget af ofre. FN har beregnet, at op til 450.000 er døde, enten som følge af voldshandlinger, sygdom eller sult relateret til konflikten. De fleste NGO'er (ikke-statslige organisationer) bruger tal fra 200.000 til over 400.000.[kilde mangler] Sudans regering hævder på sin side, at dødstallet ligger på 9.000. Det menes derudover, at op til 2,5 millioner er blevet fordrevet indtil oktober 2006.
I vestlige medier er konflikten blevet beskrevet som etnisk udrensning og folkedrab. Samtidigt beskyldes Sudans regering for siden 2004 bevidst at undertrykke al information om overgreb på menneskerettighederne ved fængslinger og drab på vidner, og for bevidst at destruere beviser i form af massegrave. Sudans regering beskyldes ligeledes for at fordreje sandheden om begivenhederne ved at forhindre journalisters arbejde og fængslinger. FN har hidtil tøvet med at bruge betegnelsen "folkedrab", selvom det netop er hvad den amerikanske regering nu er begyndt at kalde konflikten. FN har i stedet anklaget Sudans regering for at have planlagt og selv taget del i overdrevne voldshandlinger i Darfur, og henstillet til det internationale samfund om at gribe ind for at beskytte civilbefolkningen.
Efter en optrapning af kampene i juli 2006 vedtog FN's sikkerhedsråd resolution 1706, der gav mandat til udstationeringen af 17.300 fredsbevarende tropper. De skulle fungere som forstærkning til de utilstrækkelige og dårligt udrustede 7.000 AMIS-soldater, udstationeret af AU (Afrikanske Union). Sudan modsatte sig på det kraftigste denne indblanding i konflikten, og erklærede, at man fra sudansk side ville betragte alle FN-styrker der blev indsat i Darfur som en fjendtlig invasionsstyrke. Pga. Sudans modstand har det endnu ikke været muligt at indsætte den fredsbevarende styrke. Dagen efter vedtagelsen af resolutionen iværksatte Sudans militær en større offensiv i regionen. I samme periode begyndte kampene at sprede sig til nabolandene (se: Centralafrikanske krig). I juli 2007 vedtog sikkerhedsrådet resolution 1769, der gav mandat til en fælles FN/AU fredsbevarende styrke (UNAMID).
Konflikten opstod mellem to distinkte grupper i Darfurregionens befolkning; mellem de ikke-arabiske folkeslag fur, masalitt- og zaghwa-folkene og arabisktalende stammer, der kollektivt kaldes baggara og som slog sig ned i regionen som nybyggere fra begyndelsen af det 13. århundrede. Begge befolkningsgrupper er muslimer, men forholdet mellem dem har imidlertid altid været spændt. Det førkoloniale Fur-kongedømme var regelmæssigt regelmæssigt i krig Baggaraerne, og især med Rizeigat. Desuden var Darfur før det 20. århundrede centrum for slavehandel og fur og arabiske slavehandlere konkurrerede gerne om at tage flest mulige slaver til fange i Bahr el Ghazal-regionerne ude langs kysten. De to befolkningsgrupper har også modsatrettede økonomiske behov; fur og masalit er primært jordbrugere, mens araberne og zaghawa er nomade hyrder. Dette har også har ført til sammenstød pga. uenigheder om rettigheder til land og adgang til overfladevand.
Efter Sudans uafhængighed i 1956 har landet været styret af en række militærdiktaturer og de antog fra begyndelsen et stærkt arabisk præg; den 1. sudanske borgerkrig mellem de muslimske magthavere i Khartoum og de ikke-muslimske befolkningsgrupper i Sydsudan var begyndt allerede i 1955, den blev imidlertid afsluttet i 1972. I 1983 udbrød den 2. sudanske borgerkrig pga. utilfredshed i syd over indførslen af sharialovgivning i hele Sudan. Denne konflikt endte med en fredskonference i 2005, hvor parterne blev enige om en fordeling af statens indtægter fra især olie mellem regeringen og oprørsgrupperne i syd. I Østsudan udbrød der i 1990'erne ligeledes en væbnet opstand som truede de vigtige olierørledninger dér, denne konflikt blev afsluttet i 2006.
Kombinationen af årtiers tørke, ørkendannelse og overbefolkning har ført til øgede spændinger mellem de baggara-nomader der har søgt efter vand til deres dyr og de fastboende ikke-arabere. Majoriteten af flygtningene er ikke-arabiske afrikanere på flugt fra angribere fra Janjaweed-militsen, men der er også arabiske ofre for overgreb begået af ikke-arabere. I vestlige medier er konflikten ofte blevet fremstillet som noget, der ligner et raceopgør mellem sorte afrikanere og arabere, men denne adskillelse har mødt modstand fra flere kredse; konflikten skal ifølge flere eksperter snarere forstås som en konkurrencesituation, hvor agerbrugere og kvægdrivende nomader kæmper indbyrdes om adgangen til knappe ressourcer.[kilde mangler]I begyndelsen af 2003 anklagede to lokale oprørsgrupper i Darfur; Justice and Equality Movement (JEM) og Sudan Liberation Movement/Army (SLM/A); regeringen for undertrykkelse af ikke-arabere til fordel for arabere. SLM bliver generelt knyttet til fur og masalit mens JEM er knyttet til zaghawa og som holder til i den nordlige halvdel af Darfur. I marts 2004 blev Hassan al-Turabi fængslet under anklage for planlægning af kup og tilknytning til JEM, som han selv har benægtet al støtte til. Regeringen derimod gav Al-Turabi skylden for at "situationen er blevet tilspidset", 3. december 2004 frafaldt den dog alle anklager mod ham.
I marts 2004 kaldte Mukesh Kapila (FN's humanitære koordinator for Sudan) Darfur-konflikten for "verdens værste igangværende humanitære krise". Dette medførte en forøget mediedækning af konflikten i vesten, men ingen indgreb fra FN's side, sandsynligvis fordi nøglemedlemmerne af FN's sikkerhedsråd bevidst indtog pragmatiske og ideologisk tilbageholdne positioner, og derved svækkede FN's evne til at reagere på konflikten. Fx fokuserede den russiske regering på sine egne sikkerhedsproblemer, mens USA allerede havde store troppekoncentrationer i Irak og Afghanistan, og derfor ville modsætte sig en intervention.[kilde mangler] Samtidig var USA's regering involveret i den fredsproces, der skulle afslutte den 2. sudanesiske borgerkrig i den sydlige del af landet, og man frygtede her at den ville løbe af sporet, hvis USA også tog del i Sudans anden konflikt.[kilde mangler]De øvrige lande i Sikkerhedsrådet modsatte sig på samme måde en intervention i et land, hvor ingen havde nationale interesser. Frankrig og USA havde derudover begge tidligere oplevet demoraliserende nederlag efter indgreb i interne konflikter i lande som Vietnam og Somalia. De nylige mislykkede forsøg fredsbevarende indgreb i kriserne i Rwanda og Liberia blev også brugt som modargument til en involvering i endnu en afrikansk konflikt.[kilde mangler]
Den væbnede konflikt i Darfur begyndte i februar 2003 da oprørere fra JEM og SLM indledte pludselige angreb på regeringsstyrker og –installationer, bl.a. flyvepladsen i provinshovedstaden i Norddarfur (al-Fashir). Regeringen som blev taget på sengen og havde kun få tropper i regionen. Da andelen af soldater med oprindelse i Darfur var høj i Sudans hær, havde man i centralregeringen mistillid til mange af sine egne afdelinger. Regeringens reaktion var derfor at iværksætte en bombekampagne som støtte for angreb på civilbefolkningen af lokale arabiske janjaweedmilitser, som blev rekrutteret blandt arabisktalende stammer men bevæbnet af regeringen (Sudans regering benægtede imidlertid alle forbindelser til Janjaweed-militsen og kaldte dem i stedet ”tyve og gangstere” .) Grundlaget for konflikten var politiske stridigheder basis, men den fik hurtigt en etnisk dimension, da civilbefolkningen bevidst blev gjort til mål for angreb, og at de blev foretaget på grundlag af etniske tilhørsforhold. Den økonomiske dimension, kampen om regionens ressourcer, knyttes også gerne til konkurrencen mellem hyrdebefolkningen (almindeligvis arabere) og fastboende bønder (almindeligvis ikke-arabisk talende) om adgangen til land og vand.
Grupper på begge sider af konflikten er blevet anklaget for at begå alvorlige brud på menneskerettighederne, herunder massedrab, plyndring og voldtægter af civilbefolkningen. De bedre bevæbnede janjaweed fik imidlertid hurtigt et overtag, og i foråret 2004 var flere tusind mennesker (mest fra den ikke-arabiske befolkningen) blevet dræbt og omkring en million blevet fordrevet fra deres hjem; det betød at hele regionen blev involveret i en stor humanitær krise. Den fik en international dimension da over 100.000 flygtninge, forfulgt af janjaweed, strømmede ind i nabolandet Tchad. Regeringstyrker fra Tchad stødte i flere tilfælde sammen med janjaweed; i april døde mere end 70 militsfolk og 10 soldater fra Tchad i de kampe.
Et observatørteam fra FN rapporterede at kun ikke-arabiske landsbyer blev udsat for angreb mens de arabiske landsbyer forblev urørt:
De 34 Fur-landsbyer i Shattaya (administrativ enhed) er blevet fuldstændigt affolkede, plyndret og brændt ned til grunden (teamet observerede det samme flere andre steder da de kørte gennem området i to dage). Ind imellem, spredt langs disse forkullede pladser, fandtes der uskadte, befolkede og fungerende arabiske bosættelser. På nogle pladser er afstanden mellem en ødelagt Fur-landsby og en arabisk landsby mindre end 500 meter. (Rapport fra FN, 25. april 2004)I 2004 forsøgte Tchad at mægle mellem parterne i N'Djamena, dette førte til aftale om en humanitær våbenhvile 8. april mellem Sudans regering og JEM- og SLM-militserne. En gruppe brød ud fra JEM i april (Nationalbevægelsen for Reform og Udvikling), og deltog derfor hverken i denne forhandling eller anerkendte den efterfølgende aftale. Angreb fra Janjaweed og oprørere fortsatte efter våbenhvilen. Den Afrikanske Union (AU) oprettede en kommission (CFC) der skulle overvåge efterlevelsen af våbenhvilen fra 8. april. Styrken er på i alt 7.000 mand, men det har vist sig at være utilstrækkelig til at kunne gennemføre en effektiv overvågning.
Størrelsesordenen af krisen førte til advarsler om en umiddelbart forestående katastrofe og advarsler fra bl.a. FNs generalsekretær Kofi Annan om at faren for folkedrab var skræmmende reel i Darfur. Janjaweedkampagnen førte også til sammenligninger med folkedrabet i Rwanda, en parallel som hidsigt blev benægtet af den sudanske regering i Khartoum. Uafhængige observatører har bemærket at taktikken som inkluderer amputering af legemsdele og drab på ikke-kombattanter, herunder børn og spædbørn minder om den form for etnisk udrensning som fandt sted i krigene i det tidligere Jugoslavien. Samtidig lød der advarsler om at de dårlige forbindelseslinier til regionen betød at hundredtusinder effektivt var afskåret fra nødhjælp. Den Internationale krisegruppe (International Crisis Group, ICG) i Bruxelles har rapporterede at over 350 000 mennesker potentielt kunne omkomme pga. sult og sygdom forårsaget af konflikten. 
Som konsekvens af kampene mellem oprørsgrupperne og regeringsstyrkerne og allierede janjaweed militsfolk forøgedes spændingerne i grænselandet til Tchad, og den ulmende borgerkrig i Tchads østlige regioner brød atter ud i åbne kampe i 2005 og 2006, sandsynligvis pga. Sudansk støtte til oprørsbevægelserne der. Urolighederne i grænseområderne har tilmed medført en spredning af konflikten til den Centralafrikanske Republik, og i december 2005 erklærede Tchads regering at landet befandt sig i en krigslignende tilstand med Sudan og at de ville støtte den Centralafrikanske republik med soldater mod angreb fra Sudan. Mellem de forskellige oprørsbevægelser har der også forekommet kampe.I maj 2006 blev der i Abuja indgået en fredsaftale mellem regeringen og en af oprørsfraktionerne SLA/MM. Men i efteråret 2006 optrappedes urolighederne endnu engang, nu mellem regeringssiden og de oprørsgrupper, der går under betegnelsen NFR og som ikke underskrev aftalen. FN vedtog i august 2006 en resolution om at der skulle indsættes en FN-styrke i Darfur, som skulle udvide den allerede indsatte styrke på 7.000 mand under AU’s kontrol. Resolutionen krævede dog godkendelse fra Sudans regerings, før den kunne iværksættes. Det blev udnyttet af Sudan i efteråret 2006 og foråret 2007 til at trække processen i langdrag, da den sudanske regering ved flere lejligheder at fremsætte meget forskellige bud, hvordan en FN-styrke kunne sammensættes, før man ville godkende den.I løbet af juli og august 2006 blussede kampene op igen, og flere angreb på nødhjælpsarbejdere var nu en alvorlig trussel mod den største nødhjælpsoperation i verden, da de internationale nødhjælpsorganisationer begyndte at overveje om deres personel skulle trækkes ud af sikkerhedsgrunde.November 2007 meddeler talsmænd for ni forskellige oprørsgrupper at de har indgået en samarbejdsaftale, at de fremover vil kæmpe sammen under navnet SLM/A.
I juni 2007 virkede det dog som om at der skete et gennembrud, formentlig som resultat af et øget amerikansk pres for at indføre sanktioner mod Sudan. USA var også et stærk kritiker af Kinas engagement i Sudan og ønskede at isolere landet.
Fra 3. august til 5. august 2007 blev der afholdt en konference i Arusha, Tanzania, med det formål at forene de forskellige oprørsgrupper, for samlet at stå stærkere før en eventuel fredshandling med centralregeringen. Størstedelen af oprørslederne mødte op; den mest prominente leder som ikke deltog var Abdul Wahid al Nur, lederen af udbrydergruppen SLA/M. Denne gruppe er ikke stor, men han regnes som repræsentant for store dele af de fordrevne furer, og hans fravær kan skade fredsforhandlingerne. Gruppen SLM Unity afstod også fra deltagelse, da Sudans regering truede med arrestation af dens leder Suleiman Jamous, hvis han tog med.
Fra international side er det blevet sagt at den vigtigste forhindring før der kan skabes fred i Darfur, er den manglende enighed mellem grupperne, og at der i Darfur her ikke er en ’’John Garang’’, den ubestridte sydsudanske leder af forhandlingerne mellem de forskellige oprørsgrupper i Sydsudan og centralregeringen. Han blev udnævnt til Sudans vicepræsident, men døde kort efter i helikopterulykke. Garang blev anset for at være en vigtig person for fredsforhandlinger i Darfur, men de langsigtede virkninger af hans død er fortsat uklare, og på trods af forbedringer i sikkerhedssituationen, har forhandlingerne mellem de forskellige oprørsgrupper gået trægt, uden udsigt til en endelig fredsaftale. Formålet med konferencen var derfor at skabe samling mellem de forskellige grupper, og den bestod af en række møder bag lukket dør med deltagelse af både FN/AU-repræsentanter og oprørsledere. Resultatet blev en aftale om fælles krav ved en fredsforhandling, herhunder fordeling af magt, land og ressourcer, sikkerhed og humanitære tiltag.Udover spørgsmålet om en fredsaftale mellem Sudans centralregering og Darfurs oprørsgrupper, bliver problemet med at stoppe kampene mellem de forskellige militsgrupper mindst lige så vigtigt. Et led i den fredsproces, som FN har igangsat i 2007 bliver derfor særskilte forhandlinger med de oprørsgrupper, hvis antal er vokset stærkt i løbet af konflikten. FN’s særlige udsending til Sudan bliver svenskeren Jan Eliasson.En ny fredskonference begyndte 27. oktober 2007 i Sirte, Libyen, med Libyens regering som vært og med deltagelse af Sudans regering, flere af Darfurs oprørsgrupper, FN, EU, USA, Kina og Rusland. På forhånd havde arrangørerne håbet at repræsentanterne fra alle betydende parter i konflikten ville deltage, men kun en mindre del af de forskellige oprørsfraktioner mødte op da konferencen begyndte. Blandt andet dukkede Abdel Wahid al-Nur og Khalil Ibrahim ikke op, to af væsentligste oprørs ledere. En rådgiver for EU’s delegation ved konferencen, Umberto Tavolato, betegner netop manglen på en samlende lederfigur for oprøret mod Sudans centralregering som en vigtig grund til at konflikten stadig er uløst. Den manglende opbakning fra de stærkeste oprørsgrupper betyder at bl.a. repræsentanter fra FN frygter fredsforhandlingerne igen vil gå i stå; FN har derfor besluttet at sende diplomater til Darfur for at overtale flere oprørsledere til at igen deltage i fredsprocessen.Et af de centrale emner for konferencen i Sirte var indsættelsen af en FN ledet fredstyrke i Darfur. Chefen for FN’s fredsbevarende styrker, Jean-Marie Guehenno advarede derfor 15. november om at; hvis der ikke kan skabes enighed med Sudan om sammensætningen af en fredsstyrke kan hele den planlagte fredsmission ryge i vasken. Sudans præsident vil på sin side ikke acceptere tilstedeværelsen af tropper fra vestlige lande i Sudan, de da ifølge ham er skyldige i blasfemi mod profeten Muhammed.
I slutningen af 2006 dannede arabisk-talende stammer deres egen oprørsgruppe i Darfur, The Popular Forces Troops, og i december hævdede gruppen, at de havde slået et angreb fra Sudans militær tilbage. Gruppen betegner janjaweed som lejesoldater, der på ingen måde repræsenterer Darfurs arabiske befolkning, og siden 2003 har adskillige arabiske grupper udtrykt deres modstand mod regeringens fremfærd i Darfur. Flere af disse grupper har indgået aftaler med de ikke-arabiske oprørsbevægelser.
I månederne før Arushakonferencen i begyndelsen af august splittedes alliancen mellem de arabisk-talende stammer i Darfur, og især mellem Terjem og Mahriastammerne udbrød der igen kampe over kontrollen med den strategisk vigtige Bulbulfloddal. Medlemmer af disse stammer har tidligere udgjort kernen i janjaweedmilitsen, og har derfor modtaget store mængder våben. FN repræsentanter beskriver årsagen til denne splittelse som uenighed om fordelingen af erobret land og simpel kriminalitet, begået af militsgrupper der udviklet sig at blive røverbander. Splittelsen i den arabiske befolkning har været stammebaseret, fx er der opstået spændinger mellem de fastboende terjem og de nomadiske mahriafolk, da terjem beskyldte mahria for at have kidnappet en dreng. Mahria beskyldte på deres side terjem for at stjæle deres kvæg. I december 2006 udbrød der kampe mellem de to stammer, da mahria førte deres kamelhjorde gennem terjem-territorium ved Bulbulfloden.
I september 2007 er kampene mellem de arabiske grupper atter blusset op, efter at det blev klart, at FN og AU sammen vil indsætte en fredsbevarende styrke, UNAMID. De arabiske stammer forsøger derfor at tage kontrollen over så meget land som muligt og plyndre nødhjælpsorganisationer og nabostammer mest muligt, før den internationale styrke bliver indsat i løbet af efteråret 2007. Disse kampe er i øjeblikket de mest blodige i Darfur, og har medført at også mange personer som tilhører de arabiske befolkningsgrupper er drevet på flugt, antallet af dødsofre er dog langt lavere end som følge af kampene i 2003 og 2004. Denne udvikling har forstærket indtrykket af at baggrunden for hele konflikten har fordelingen af regionens ressourcer og ikke etniske modsætninger.
Som en konsekvens af konflikten har mere end 200.000 mistet livet, og det tal er sandsynligvis højere, måske mellem 300.000 og 400.000. Samtidig lever mindst 2 millioner mennesker som flygtninge, enten som internt fordrevne i Sudan eller i flygtningelejre i nabolandet Tchad. Desuden er flere hjælpeorganisationer blevet udsat for angreb og hjælpearbejdere er blevet dræbt; størstedelen af hjælpeorganisationerne har derfor helt forladt området eller stoppet deres arbejde der. Dette har bidraget til at den humanitære katastrofe, som krigen er skyld, er blevet yderligere forværret, når nødhjælpen ikke kan nå frem til de mange flygtninge. Flygtningelejrene kan i sig selv også bidrage til en forværring af konflikten, eftersom de pga. den desperate situation som råder der, let kan medføre en radikalisering af de forskellige etniske grupper der lever samme i lejrene, og at risikoen for nye voldshandlinger dermed er stærkt forøget.Med hensyn til regeringens andel af konflikten, så er det usikkert om hvilke handlinger, der faktisk udføres af regulære regeringsstyrker, og hvilke den regeringsstøttede Janjawidmilist udfører. Den er dog med relativ stor sikkerhed ansvarlige for overgreb og drab på uskyldige og civile, samt for at have fordrevet og plyndret befolkningen i hele byer. Den dominerede oprørsgruppe Sudan Liberation Army (SLA) har dog også gjort sig skyldig i krigsforbrydelser. Janjaweeds plyndringstogter er sandsynligvis blevet gennemført ved at regeringsstyrker først har gennemført togter med Antonov-bombefly, og at Janjaweedsoldater derefter rykkede ind og begyndte at nedbrænde huse samt myrde eller fordrive indbyggerne.Janjaweed beskyldes også for systematiske overgreb på civilbefolkningen i form af voldtægter kvinderne både i de byer, som angribes, og i flygtningelejrene. De finder ofte sted i forbindelse med at kvinderne går uden for lejrene for at samle brænde. I interviews med familier i flygtningelejrene er det kommet frem, at årsagen til at kvinderne bliver sendt ud, er at man frygter, at mændene ville blive dræbt, hvis de forlod lejren. En kommentar var: "kvinderne bliver bare voldtaget."FN har udfærdiget sanktioner mod et antal individer, som kan stilles til ansvar for krigsforbrydelse, men pga. frem for alt Kinas og Ruslands modstand, er siden anden halvår af 2006 ikke lykkedes at få gennemført flere sanktioner. Den Internationale Straffedomstol begyndte i slutningen af 2005 på en udredning, som i februar 2007 førte tll at et antal individer kunne udpeges som hovedmistænkte for krigsforbrydelser i forbindelse med konflikten i Darfur.
Det har været svært at beregne det nøjagtige antal af dræbte i forbindelse med konflikten, bl.a. fordi Sudans regering i høj grad har forsøgt at modarbejde journalisters arbejde i området.
I september 2004 anslog WHO at 50.000 var døde i Darfur siden konfliktens begyndelse som resultat af sult og sygdomme relateret til underernæring. En måned senere offentliggjorde WHO et opdateret estimat, som viste at 70.000 var døde af sygdom og sult mellem marts og oktober 2004. Disse opgørelser blev efterfølgende kritiseret, fordi de ikke medregnede ofre for voldshandlinger. I en senere britisk regeringsrapport er det blevet anslået at konflikten har kostet over 300.000 livet.I marts 2005 advarede Jan Egeland, FN’s generalsekretær for humanitære affære og nødhjælpskoordinator, om at op til 10.000 mennesker døde hver måned som følge af "vold mellem etniske grupper". I april 2005 offentliggjorde the Coalition for International Justice den hidtil omfattede statistiske undersøgelse, og i den blev dødstallet anslået til over 400.000 siden konfliktens begyndelse; dette tal bruges i øjeblikket af de fleste nødhjælpsorganisationer og menneskerettighedsgrupper. I samme periode er omkring 2 millioner mennesker blevet fordrevet fra deres hjem, de fleste er søgt mod de større byer i Darfur, men 200.000 er flygtet til nabolandet Tchad. Ifølge libyske kilder opholder omkring 750.000 personer fra Darfur sig i Libyen, primært som gæstearbejdere.April 2006 fremlagde dr. Eric Reeves "omfattende data, der tyder på at den totale dødelighed i Darfur under de foregående tre års krigstilstand overstiger 450.000. Dette tal er dog ikke blevet bekræftet af uafhængige kilder. I september 2006 viste FN’s egen opgørelse, at 400.000 var døde og at omkring 2 millioner levede som flygtninge. Dette tal er tilsyneladende i øjeblikket FN’s officielle estimat.
Sudan har kategorisk afvist alle beskyldninger om folkedrab og fastholder at antallet af døde i konflikten totalt er på ca. 9.000.
I august 2006 rapporterede International Rescue Committee at hundredvis af kvinder var blevet overfaldet og voldtaget ved Kalma flygtningelejren i løbet af de foregående uger. Janjaweed har tilsyneladende i vid udstrækning brugt seksuelle overgreb som våben, da kvinder, som har været udsat for voldtægt, i regionen normalt betragtes som urene og derfor ofte fordrives fra deres hjem. Overgrebene har endda fundet sted på offentlige steder, for på den måde at øge ydmygelsen for kvinderne og deres familier. Et våben, som arabere i Nordafrika i øvrigt har anvendt i flere hundrere år for at undertrykke andre etniske og religiøse grupper.[kilde mangler] Pga. de sociale konsekvenser ved voldtægt er kvinderne tilbøjelige til at skjule overgreb, og antallet af seksuelle overfald kan derfor være langt højere end de tal, som hidtil er blevet offentliggjort.
Den internationale opmærksomhed om konflikten i Darfur begyndte efter offentliggørelsen af rapporter fra Amnesty International i juli 2003 og International Crisis Group i december 2003. Den mere intense mediedækning kom dog først efter at FN’s humanitære koordinator for Sudan, Mukesh Kapila, i marts 2004 kaldte situationen for den ’’værste humanitære krise i verden’’ Krav om en humanitær intervention i Darfur har siden været fremlagt fra forskellige sider i mange lande. men Gérard Prunier, en specialist i afrikanske konflikter, har påpeget at størsteparten af verdens stromagter hidtil har begrænset sig til at udtrykke bekymring for situationens udvikling og til at kræve handling fra FN’s side. FN har dog hidtil manglet både finansiel og militær støtte fra verdens rige lande, og derfor har det været overladt til medlemmerne af den Afrikanske Union at udstationere en symbolsk fredbevarende styrke, der end ikke fik et mandat, som gjorde det muligt at beskytte civilbefolkningen. Af mangel på politisk vilje i det internationale samfund til at tage fat på de reelle politiske og økonomiske forhold, der ligger til grund for konflikten, er konflikten blevet defineret indenfor rammerne af humanitære katastrofer og diskussionen har været fokuseret på om der foregik et ’’folkedrab’’ eller ej.
Fra mange sider er Sudans regering blevet anklaget for at støtte et folkedrab på Darfurs ikke-arabisktalende befolkning, men en FN-rapport, offentliggjort 31. januar 2005, konkluderede at, selvom der har forekommet massemord og voldtægter, så kan konflikten ikke betegnes som "folkedrab", da intentionerne om noget sådant ikke er tilstede hos nogen af parterne.Ikke desto mindre har der især fra amerikansk side været fremført krav om aktiv indgriben i konflikten, så det formodede folkedrab kunne standses, i 2006 vedtog kongressen i USA en lov (Darfur Peace and Accountability Act), som pålagde regeringen at påtage en mere aktiv rolle for at stoppe folkedrabet, gerne i samarbejde med NATO-partnerne. Loven var også en støtte til oprettelsen af en FN-styrke i Darfur. ,
i oktober 2006 offentliggjorde Minority Rights Group (MRG) en kritisk rapport, som påpegede at både FN og stormagterne kunne have forhindret en eskalering af krisen i Darfur, hvis viljen havde været der, og at det internationale samfund tydeligvis intet havde lært af folkedrabet i Rwanda. MRG’s direktør, Mark Lattimer, udtalte at omfanget af drab, voldtægt og fordrivelser kunne forudsiges, og at situationen i Darfur ikke ville have udviklet sig som den gjorde, hvis FN-systemet havde handlet hurtigere. Ligeledes i oktober sendte 120 overlevende fra folkedrabene i Tyskland, Cambodja og Rwanda, med støtte fra seks organisationer, et åbent brev til EU med en appel om at gøre mere for at stoppe overgrebene ved at indsætte en FN-styrke.
I maj 2007 beskyldte Amnesty International i en rapport Kina og Rusland for brud på den internationale våbenembargo af de stridende parter i Sudan. Ifølge denne rapport skulle Sudans regering være blevet forsynet med våben, ammunition og relateret udstyr af repræsentanter fra de to lande. Udstyret blev leveret både til hæren og til janjaweed. Bevismaterialet udgøres bl.a. af fotografier taget i marts 2007 af bl.a. kinesiskproducerede Fanfan kampfly ved Nyala og af et ukrainskproduceret Antonov An-26. I rapporten indgik desuden øjenvidne beretninger, der viste at Sudans luftvåben havde brugt disse fly til omfattede bombetogter mod landsbyer i Darfur og det østlige Tchad. Andre fotografier viste en russisk produceret Mi-24 kamphelikopter også ved Nyala, og Sudans militær har i åresvis benyttet den helikoptertype på operationer i samarbejde med janjaweed på landsbyer i Darfur. Rapporten viste også at militærfly og helikoptere var blevet kamufleret ved at være malet hvide, i et forsøg på at sløre at de blev brugt i kamp. Et hvidmalet Antonovfly blev ifølge øjenvidne brugt i forbindelse med bombemissioner.Både Kina og Rusland har nægtet at de har brudt FN sanktionerne mod Sudan, men Kinas regering har opbygget tætte relationer til Sudans regering og øget det militære samarbejde fra begyndelsen af 2007. Det væsentligste grund til det tætte forhold mellem landene er Sudans oliereserver, og Kina betragter adgangen til den olie som en strategisk nødvendighed. Kina har derfor foretaget flere inversteringer direkte i Sudans olieindustri, det statsejede olieselskab CNPC kontrollerer fx mellem 60 og 70% af Sudans totale olieproduktion og 40% af Sudans nationale olieselskab, Greater Nile Petroleum Operating Company.Menneskerettighedsgrupper og modstandere af Sudans regering har beskrevet Kinas involvering i Sudan, gennem salg af våben og militærfly, som et kynisk forsøg på at sikre olie og gasforsyninger på en måde, som ligner de gamle kolonimagters udnyttelse af Afrikas ressourcer. Political China has offered Sudan support threatening to use its veto on the U.N. Security Council to protect Khartoum from sanctions and has been able to water down every resolution on Darfur in order to protect its interests in Sudan. Det amerikansk finansierede Civilian Protection Monitoring Team, som undersøger overgreb i Sydsudan, har bl.a. påvist at Sudans regering brugte store militære ressourcer på at beskytte olieproduktionen, og at civile i flere tilfælde blev dræbt for at skabe sikkerhedszoner omkring oliefelterne. Og Sarah Wykes, en ledende NGO, har påpeget at "Sudan har købt våben for omkring $100m fra Kina og har derefter brugt dem mod civile i Darfur." Andre organisationer har udtrykt bekymringer for at kinesiske olie og tømmerfirmaer gennem ødelæggelser af det lokal miljø begrænser lokalbefolkningens muligheder for overlevelse. Anklagerne mod Kinas engagement i Sudan fik bl.a. den franske præsidentkandidat François Bayrou til at foreslå et øget pres på Kina, herunder en eventuel boykot af de olympiske lege i Beijing. Samtidig har Kina konstant søgt at modarbejde alle forsøg på økonomisk og ikke-militær boykot af Sudan.
Fornylig har en analyse fra Small Arms Survey dog vist at Kina måske er ved at skifte kurs i forholdet til Sudan pga. det internationale pres på samarbejdet.
I den arabiske og muslimske verden har den måde, hvorpå konflikten har været behandlet i medierne, været genstand for skarp kritik. Den er bl.a. blevet beskyldt for at være overdrevet. I den arabiske presse er det blevet forklaret med at den Israel-venlige lobby bruger Darfur-konflikten som middel til at aflede verdens opmærksomhed fra de forbrydelser der bliver begået i Palæstina og Irak. En anden beskyldning er at den vestlige opmærksomhed på Darfur skal dække over Vestens planer om opnåelse af hegemoni over den arabiske verden. I de arabiske medier anses situationen i Darfur generelt som meget alvorlig, men ikke som et folkedrab; konflikten beskrives som krig mellem Sudans regering og forskellige oprørsgrupper, og retten til at dræbe civile og begå voldtægter er i den arabiske forståelse en del af krigsførelsen, som samtidig blandes sammen med en religiøs krig for opnåelse af et muslimsk verdensherredømme. Man skal dog være opmærksom på, at der også i mere moderate dele af den muslimske verden har været mere nuancerede beretninger om konflikten.
I 2010 skabte kunstneren Nadia Plesner sit opsigtsvækkende maleri Darfurnica. Maleriet blev et symbol på forbrydelserne i regionen og omverdenens ligegyldighed. Centralt for maleriet er en lille sulten afrikansk dreng med en moderigtig håndtaske.
Kunstneren blev sagsøgt af den internationale modegigant Louis Vuitton, da de mente at lovgivningen omkring logoprodukter var blevet brudt. Selve maleriet og den efterfølgende retssag betød, at der blev skabt fornyet interesse for Darfur-konflikten.
Gérard Prunier; Darfur: The Ambiguous Genocide, Cornell University Press, 2005, ISBN 0-8014-4450-0
Hatem Elliesie; "Die Darfur-Krise im Sudan und das Völkerrecht: Eine Herausforderung für die Vereinten Nationen (UN) und den Internationalen Strafgerichtshof (ICC)", Verfassung und Recht in Übersee 2, Baden-Baden 2007, pp. 199–229. ISSN 0506-7286LA-ikon
De hvide busser er betegnelsen på en redningsaktion, som under ledelse af den svenske greve Folke Bernadotte i slutfasen af 2. verdenskrig hentede danske og norske fanger, der befandt sig i tyske koncentrationslejre hjem i busser. De var malet hvide med røde kors på tag, sider, front og bag, så de ikke blev forvekslet med militære køretøjer.
Efter fælles dansk/norsk pres og planlægning blev ca. 15.000 skandinaver og andre reddet ud af lejrene i de tyskkontrollerede områder af det svenske Røde Kors i løbet af marts og april måned 1945. Efter den tyske kapitulation blev yderligere ca. 10.000 personer reddet ud i maj og juni 1945.
De skandinaviske fanger havde førsteprioritet i redningsaktionen, men også svenske kvinder og børn, der boede i Tyskland, skulle hentes hjem. Hvis muligheden bød sig, kom folk af andre nationalitet også med. Aktionen blev en stor humanitær succes, og mange liv blev reddet. Aktionen er kritiseret for, at den for ensidigt gik efter at redde de skandinaviske fanger, samt for de transporter den udførte for det tyske SS.
Den 9. april 1940 blev Danmark og Norge invaderet af tyske tropper, og i juni samme år blev den første norske fangelejr, Ulven, oprettet ved Bergen. I takt med at modstanden mod okkupationen tiltog i Norge, steg antallet af arresterede. I begyndelsen blev de interneret i Norge, men hurtigt blev tusindvis af nordmænd ført til fangelejre og fængsler i Tyskland. De første i efteråret 1940. I Danmark tog massearrestationer og deporteringer først for alvor fart som følge af den tiltagende sabotage og modstand mod besættelsen efter samlingsregeringens tilbagetræden den 29. august 1943.
De skandinaviske fanger i Tyskland var inddelt i forskellige kategorier. Der var fra civilt internerede, der boede privat og havde en vis bevægelsesfrihed, til  Nacht und Nebel-fangerne, også bare kaldet NN-fangerne, der var skulle arbejde sig ihjel. Efterhånden som antallet af skandinaviske fanger i Tyskland tiltog, blev der organiseret hjælpearbejder. Arne Berge og Conrad Vogt-Svendsen, der var sømandspræster i Hamborg, opsøgte fangerne og hjalp dem med mad samt formidlede breve til familierne i Norge og Danmark. Hiltgunt Zassenhaus gjorde  et stort arbejde som tolk for bl.a. Conrad Vogt-Svendsen. Han fik også kontakt med Johan Bernhard Hjort og Didrik Arup Seip, der sammen med deres familier var civilt interneret på godset Gross Kreutz, der tilhørte Johan Bernhard Hjorts fætter. Sammen med andre skandinaver udarbejdede de omfattende lister over de skandinaviske fanger og deres opholdssteder. Listerne blev sendt til Sverige og til den norske eksilregering i London via den svenske ambassade i Berlin. I Stockholm var den norske diplomat Niels Christian Ditleff specielt beskæftiget med de skandinaviske fangers skæbne. Ved årsskiftet 1944-1945 var der ca. 8.000 politiske fanger og 1.125 militære krigsfanger fra Norge i Tyskland.
I Danmark havde admiral Carl Hammerich længe arbejdet med hemmelige planer for et Jyllandskorps, der skulle redde danske og norske fanger ud fra lejrene. Carl Hammerich havde kontakt med både de norske sømandspræster i Hamborg, kredsen ved Gross Kreutz og med Niels Christian Ditleff i Stockholm. I løbet af 1944 udførte danskerne et omfattende planlægningsarbejde: Fangerne blev registreret, transportresurser opgjort og forplejning og karantæne for fangerne blev planlagt ved ankomsten til Danmark. Carl Hammerich besøgte Stockholm i februar, april og juli 1944, hvor han diskuterede planerne med Christian Ditleff. I 1945 var der ca. 6.000 danske fanger i Tyskland.
Efterhånden som de Allierede styrker i 1944 nærmede sig Tyskland, blev der fra de Allieredes hovedkvarter, SHAEF, truffet en afgørelse vedrørende fangerne. I den norske eksilregering havde major Johan Koren Christie den 23. september udarbejdet et P.M. herom. Fangerne skulle stay put – altså blive hvor de var, indtil de Allierede kunne befri dem. Gross Kreutz-kredsen fik nys om beslutningen måneden efter og reagerede straks. Johan Bernhard Hjort skrev en rapport, som stærkt frarådede denne beslutning. Han argumenterede for, at fangerne risikerede at blive likvideret og skulle reddes ud af Tyskland, inden de Allierede havde kontrol over landet. Han fortsatte:
I Johan Bernhard Hjorts rapport nævnes første gang en mulig svensk deltagelse i redningsaktionen. Forslaget blev først køligt modtaget. Man anså aktionen for at være en ren norsk opgave, og man var ikke umiddelbart indstillet på at give svenskerne mulighed for at markere sig, nu hvor krigen nærmede sig sin afslutning.
Christian Ditleff nægtede at følge retningslinjerne fra den norske eksilregering i London og fortsatte med at bearbejde svenskerne og det svenske udenrigsministerium for at få dem med i aktionen. Christian Ditleff drøftede i september spørgsmålet om evakueringen med den svenske greve Folke Bernadotte, som straks var med på ideen. Den 30. november overbragte Christian Ditleff på eget initiativ et notat med titlen "Momenter til svensk aksjon for fangehjelp" til det svenske udenrigsministerium. Den 29. december ændrede den norske eksilregering holdning og gav den norske ambassade i Stockholm grønt lys til at diskutere en svensk aktion til fordel for de skandinaviske fanger.
Mens Christian Ditleff arbejdede på at påvirke eksilregeringen, fik danskerne tilladelse af tyskerne til at hente et antal danske fanger. De første var internerede politifolk i Buchenwald. Den første af disse transporter fandt sted den 5. december. Indtil slutningen af februar måned 1945 hentedes med egne køretøjer 341 fanger, hvoraf de fleste var syge. Disse transporter gav danskerne værdifuld erfaring, som senere skulle komme de hvide busser til gode. 
Sverige var som det eneste nordiske land neutralt under 2. verdenskrig, men det var en neutralitet, der fulgte krigens gang. Indtil tyskernes nederlag ved slaget om Stalingrad havde Sverige til en vis grad været imødekommende over for Tyskland. Efter Stalingrad ændrede Sverige politik og nærmede sig de Allierede.
Felix Kersten, der var massør for den tyske SS-leder Heinrich Himmler, havde opholdstilladelse i Sverige og tog kontakt til det svenske udenrigsministerium. Heinrich Himmler og hans fortrolige medarbejder Walter Schellenberg havde indset, at Tyskland ville tabe krigen, og overvejede at indgå en separatfred med vestmagterne. Ved disse forhandlinger kunne Sverige være en nyttig formidler af de tyske forslag. Med hjælp fra Felix Kersten fik det svenske udenrigsministerium i december udleveret 50 norske studenter, 50 danske politibetjente og tre svenskere. Betingelsen for frigivelsen var, at det ikke måtte give anledning til medieomtale. Hvis Adolf Hitler fik nys om frigivelsen, ville yderligere frigivelser ikke være mulige.
Den 5. februar 1945 overbragte Christian Ditleff et nyt P.M. til det svenske udenrigsministerium. Det var udformet som en officiel norsk anmodning. Sverige blev bedt om at sende en Røde Kors-delegation til Berlin for at forhandle om de skandinaviske fanger med henblik på at sende en svensk hjælpeekspedition. Den svenske udenrigsminister Christian Günther var positivt indstillet over for anmodningen, og den svenske regering gav tilladelse til, at Folke Bernadotte som næstformand for det svenske Røde Kors skulle:
Folke Bernadotte fløj til Berlin den 16. februar og forhandlede med en række højtstående tyske ledere. Det var udenrigsminister Joachim von Ribbentrop, SS-Obergruppenführer Ernst Kaltenbrunner, chef for Udlandsafdelingen af Sicherheitsdienst Walter Schellenberg samt Reichsführer-SS Heinrich Himmler. Som Adolf Hitlers stedfortræder og Nazi-Tysklands næstvigtigste person var Heinrich Himmler til at begynde med ikke meget for ideen. De frigivne fanger kunne jo uddannes til politibetjente, som det neutrale Sverige allerede havde gjort med andre nordmænd og danskere. Folke Bernadotte fremlagde derfor sit andet forslag. Fangerne kunne samles i en lejr, så det svenske Røde Kors kunne sikre dem. Folke Bernadotte anslog overfor Heinrich Himmler, at der var tale om ca. 13.000 fanger. Heinrich Himmler mente ikke, det drejede sig om mere end 2-3.000 fanger.
Ved et nyt møde med Walter Schellenberg den 21. februar fik Folke Bernadotte oplyst, at Heinrich Himmler havde accepteret forslaget om at samle de skandinaviske fanger i én lejr. Under sit besøg i Berlin havde Folke Bernadotte også flere møder med Didrik Arup Seip, Conrad Vogt-Svendsen, Wanda Hjort og Bjørn Heger fra Gross Kreutz. Det forslag, Heinrich Himmler havde accepteret, var udarbejdet af Bjørn Heger.
Udgangspunktet for aktionen var den planlægning og den indsamling af informationer, som var foregået gennem flere år fra dansk og norsk side. Det svenske Røde Kors kontaktede den svenske hær, der straks stillede transportkapacitet til rådighed. I realiteten var det:
308 personer – heraf ca. 20 læger, sygeplejersker og sygeplejere. Resten var frivillige fra de svenske forsyningstropper T1, T3 og T4. Lederen var oberst Gottfrid Björck i egenskab af inspektør for de svenske forsyningstropper.
fuld udrustning – dvs. mad, brændstof og reservedele, der ikke kunne skaffes i Tyskland.
fartøjet Lillie Matthiessen, der sejlede til Lübeck med 350 ton brændstof og 6.000 pakker til fangerne. Senere tilkom også fartøjet Magdalene. Begge skibe kom fra det svenske rederi Salén og tog fanger med, da de returnerede til Sverige.Styrken blev opdelt i tre transportkolonner, hver med 12 busser, en lastbilkolonne med 12 lastbiler samt en forsyningskolonne. Styrkens transportkapacitet var 1.000 personer ved længere transporter og 1.200 ved kortere, da man der også kunne benytte lastbilerne. 
Busserne kørte på en blanding af 50 % benzin og 50 % alkohol. De kunne hver medbringe otte bårer til syge eller have plads til 30 passagerer. Brændstofforbruget var fem liter pr. 10 km, og på en fuld tank kunne de tilbagelægge 100 km. Hver bus havde to chauffører, der kørte på skift.
For ikke at få omtale i nyhedsmedierne sendte Statens Informationsstyrelse i Sverige såkaldte grå sedler til avisredaktionerne med en henstilling om ikke at nævne ekspeditionen.
Den danske ambassadør i Stockholm havde den 13. februar tilbudt en større styrke på 40 busser, 30 lastbiler, 18 ambulancer og andre køretøjer. På trods af at Folke Bernadotte tidligere havde forestillet sig en dansk/svensk ekspedition, blev tilbuddet afvist. Af hensyn til tyskerne skulle ekspeditionen være svensk.
Den 8. marts afgik den første del af ekspeditionen fra Hässleholm i Sverige og sejlede fra Malmø til København. Af sikkerhedsgrunde var den danske modstandsbevægelse på forhånd informeret. Men der var ingen problemer. Den svenske Røde Kors-ekspedition blev særdeles godt modtaget. Den 12. marts var man fremme ved hovedkvarteret, slottet Friedrichsruh, der lå ca. 30 km sydøst for Hamborg. Det var tæt på Danmark og ikke langt fra koncentrationslejren Neuengamme, hvor fangerne skulle samles. Friedrichsruh tilhørte Otto von Bismarck, der var svensk gift og en bekendt af Folke Bernadotte. Ekspeditionens ledelse blev indkvarteret på slottet og på en nærliggende kro. Det øvrige mandskab etablerede en teltlejr i slotsparken.
Ekspeditionen havde tyske forbindelsesofficerer. Den mest prominente var Heinrich Himmlers informationsofficer, SS-Obersturmbannführer Karl Rennau. Gestapo havde også en forbindelsesofficer med. Det var Franz Göring. I alt var der ca. 40 tyske forbindelsesfolk, SS-officerer og gestapofolk tilknyttet kolonnen. Tyskerne krævede, at der skulle være en tysker i hvert andet køretøj. De hvide busser var totalt afhængige af at samarbejde med tyskerne. Landet var en politistat, og med folk fra Gestapo og SS i busserne kunne de komme frem overalt.
Folke Bernadotte havde lovet Walter Schellenberg, at han ville forsøge at ankomme med kolonnen til Warnemünde den 3. marts, men den blev forsinket en uge. Hovedårsagen til forsinkelsen var problemer med at få garantier fra de Allierede, så ekspeditionen ikke blev angrebet. De Allierede havde nu totalt herredømme i luftrummet over Tyskland og angreb hensynsløst trafik på de tyske veje. De hvide busser skulle hovedsageligt bevæge sig i de områder, der kontrolleredes af britiske fly. Den 8. marts meddelte den britiske regering det svenske udenrigsministerium, at den var indforstået med ekspeditionen. Nogen garanti mod angreb kunne den dog ikke give – den svenske kolonne bevægede sig på eget ansvar ind i Tyskland.
Den 6. marts landede Folke Bernadotte i Berlin og fortsatte sine forhandlinger for at sikre transporten af de skandinaviske fanger. Heinrich Himmlers massør Felix Kersten var allerede ankommet til Berlin fra Stockholm, og det svenske udenrigsministerium instruerede sin ambassadør i Berlin Arvid Richert om, at han skulle bistå Felix Kersten med at påvirke Heinrich Himmler. Sideløbende hermed forsøgte danske repræsentanter anført af den danske ambassadør i Berlin Otto Carl Mohr at få frigivet flere danske fanger. Målene for de danske og de svenske forhandlinger var forskellige. Svenskerne forhandlede med Heinrich Himmler og Walter Schellenberg og koncentrerede sig om at få samlet fangerne i Neuengamme, mens danskerne forhandlede med Ernst Kaltenbrunner og ønskede danske fanger frigivet, alternativt interneret i Danmark.
Fra den 12. marts fik danskerne tilladelse til tre transporter. Frem til den 21. marts blev sammenlagt 262 fanger af forskellig nationalitet hentet til Danmark med danske køretøjer. Herefter blev der et ophold i de danske transporter, og svenskerne tog over for en tid.
I Friedrichsruh blev ekspeditionen opdelt i to grupper. Den første gruppe skulle transportere fanger fra koncentrationslejren ved Sachsenhausen nord for Berlin til Neuengamme. Transporten blev påbegyndt den 15. marts. Afstanden var ca. 540 km, og med i alt syv transporter blev 2.200 danskere og nordmænd overført til Neuengamme. Sven Frykmann, der var lederen af disse transporter, skriver om fangerne og turen:
Efterhånden som fangerne blev hentet i Sachsenhausen, blev de krydstjekket med listen fra Gross Kreutz, så ingen blev glemt.
Den anden gruppe, der bestod af trop to og tre, fik ansvaret for at hente fanger fra Sydtyskland. Det drejede sig om fanger fra Dachau, der lå nord for München, Schönberg ca. 80 km syd for Stuttgart samt Mauthausen-Gusen tolv km øst for Linz. Afstandene for denne gruppe var længere. Til München alene var der godt 800 km, og transporterne blev forsinkede, da de måtte vente på brændstof. Den første af disse kolonner startede den 19. marts. Der var 35 køretøjer under ledelse af oberst Gottfrid Björck, og de returnerede til Neuengamme den 24. marts. Tilbageturen var vanskelig, da de fleste fanger var i en meget dårlig helbredstilstand. Den svenske sygeplejerske Margaretha Björcke fortæller:
Ved denne første transport blev 559 fanger hentet, mens 67 svært syge fanger måtte efterlades. Et stort problem under transporterne var fangernes kroniske diarre. Dette blev afhjulpet af, at danskerne kunne levere tørklosetter, som de havde god erfaring med fra egne transporter.
I Neuengamme samledes stadig flere fanger, og det trak ud med frigivelsen af de skandinaviske fanger, som Folke Bernadotte havde fået lovning på af Heinrich Himmler. Det svenske sygepersonale fik heller ikke umiddelbart adgang til lejren. I den første tid af transporterne måtte busserne ikke køre ind i lejren. Fangerne måtte selv marchere det sidste stykke, da tyskerne ikke ønskede, at svenskerne så lejren indefra.
Allerede i begyndelsen af februar var en lille Røde Kors-kolonne under ledelse af kaptajn Hultgren ankommet til Berlin med seks mand, to busser og en personbil. Formålet var at hente svenskfødte kvinder, der var gift med tyskere, men som på grund af Tysklands snarlige sammenbrud ønskede at komme væk. Disse transporter begyndte den 26. marts, og frem til den 20. april ankom godt 1.400 kvinder og børn med svensk baggrund til Malmø via Lübeck og Danmark.
Lejren i Neuengamme var fyldt, og for at få plads til de skandinaviske fanger krævede SS, at fanger derfra blev flyttet til andre lejre. SS-lejrchefen i Neuengamme havde ikke selv transportmuligheder til dette og forlangte, at de hvide busser påtog sig at transportere fanger fra andre lande ud af lejren for at gøre plads til de nyankomne skandinaver i bygningen Schonungsblock.
Rundt regnet 2.000 franske, belgiske, nederlandske, russiske og polske fanger blev transporteret til andre lejre. Disse fanger var svært medtagne, da Schonungsblock var en barak beregnet for uarbejdsdygtige, syge og døende fanger. Allerede under transporten døde mellem 50 og 100 fanger, og mange flere døde som følge af de dårlige forhold i de lejre, de kom til eller i forbindelse med nye transporter for at undgå de fremrykkende allierede soldater.
De fleste af fangetransporterne for SS fandt sted 27.-29. marts fra Neuengamme til underlejre i Hannover, Salzgitter og til Bergen-Belsen. Den svenske løjtnant Åke Svensson skrev:
Den sidste transport for SS fandt sted så sent som den 13. april med ca. 450 prominente franske fanger. Det var bl.a. senatorer og ledende forretningsfolk, der var fængslet efter invasionen. Tyskerne sagde, de skulle sendes hjem via Schweiz. Fangerne skulle efter planen køres til koncentrationslejren i Flossenbürg, hvor de angiveligt skulle hentes af det schweiziske Røde Kors. Udleveringen til Schweiz viste sig at være en løgn. Lejren var fyldt, så fangerne blev ført til Theresienstadt, hvor de hvide busser skulle hente 400 danske jøder.
Transporter den 30. marts og 2. april fra lejrene Torgau, Mühlberg og Oschatz ved Leipzig hentede danske politifolk og flere nordmænd – i alt 1.200 personer. De danske politifolk blev af to danske kolonner kørt videre til Danmark 3.-5. april. Den 23. april blev ca. 1.000 af dem sendt videre til Sverige.
Den 29. marts fik det svenske Røde Kors endelig adgang til Neuengamme og kunne komme ind med medikamenter, tæpper, sanitære artikler og mad. En skandinavisk afdeling blev etableret, og forholdene for de skandinaviske fanger blev så gode, at fanger fra andre nationer fik en negativ indstilling til dem.
Folke Bernadotte ankom til Berlin fra Stockholm den 28. marts med henblik på nye forhandlinger. Han skulle lægge pres på Heinrich Himmler for at få tilladelse til at overføre de skandinaviske fanger fra Neuengamme til Sverige og for at få adgang til hele lejren – og skulle muligheden byde sig også tage jødiske fanger med til Sverige. Den 30. marts besøgte Folke Bernadotte første gang Neuengamme. Den danske fange J. B. Holmgård mindes besøget:
"For første gang i Neuengammes historie var nazibødlerne Pauly og Thumann ikke to storskrydende, hovne repræsentanter for herrefolket med svingende piske. De kom listende i Bernadottes fodspor, pludselig imødekommende, tjenstvillige og medgørlige indtil krybende sleskhed, den typiske sleskhed, som var så karakteristisk for herrefolkets bødler, da det omsider gik op for dem, at deres dage var talte. Nu var vi sikre på, at vi ville komme hjem".I begyndelsen af april var de fleste skandinaviske fanger samlet i Neuengamme. Men operationen trak ud. Oberst Gottfrid Björck rejste tilbage til Sverige, og ny chef for kolonnen blev major Sven Frykman. En del af personalet rejste også, men løftet om en fordobling af dagslønnen medførte, at lidt under halvdelen af personalet, godt 130 mand, blev.
Den 2. april drog en ny kolonne mod Sydtyskland. De sidste fanger fra Mauthausen og Dachau skulle hentes. En bus med den norske læge Bjørn Heger skulle opsøge 30 fanger, man i Gross Kreutz mente opholdt sig i området omkring Schömberg. Forholdene var vanskelige. Molin skriver:
I underlejren Vaihingen blev 16 af de 30 fundet i live, resten var døde. Blandt de overlevende, der alle var alvorligt svækkede, var Trygve Bratteli og Kristian Ottosen. I alt redede denne kolonne 75 fanger. Det var 16 fra Vaihingen, 16 kvindelige Nacht und Nebel-fanger fra Mauthausen og 43 alvorligt syge mænd fra Dachau.
Den 5. april rejste godt halvdelen af det svenske personel hjem og blev erstattet af danskere. De blev accepteret af tyskerne og det svenske udenrigsministerium. Danskerne tilførte aktionen 33 busser, 14 ambulancer, syv lastbiler og fire personbiler. Lederen for danskerne var Frants Hvass fra det danske udenrigsministerium. Den danske styrke blev samordnet med den svenske, og fra den 8. april var de hvide busser en fælles dansk/svensk aktion under svensk kommando. De danske køretøjer var også hvidmalede, men havde det danske flag, Dannebrog, i stedet for det røde kors.
Fanger, der blev holdt i regulære fængsler og tugthuse, var en kategori for sig selv. Ekspeditionen fik først tilladelse til at hente dem i april måned. Den 9. april blev en dansk/svensk kolonne under ledelse af kaptajn Folke sendt til Berlin for at hente 200 tugthusfanger på grundlag af informationer, der var indsamlet af Conrad Vogt-Svendsen. I alt blev 211 tugthusfanger hentet fra 20 steder, bl.a. fra Waldheim øst for Dresden, i selve Dresden, Cottbus, Luckau, Zeithin og Groitsch. På vej tilbage til Neuengamme den 11. april blev der første gang set et tysk køretøj, der var malet som de hvide busser med Røde Kors-markeringer. Den 15. april blev 524 tugthusfanger hentet fra Mecklenburg.
De danske jøder, der ikke undgik at blive arresteret af tyskerne, var blevet deporteret til Theresienstadt ved byen Theresienstadt i Tjekkiet. Det tog nogen tid, inden tyskerne gav grønt lys for de hvide busser, men det hastede, da de Allierede fronter nærmede sig. Det lykkedes til sidst for den tyske forbindelsesofficer Rennau at få Gestapos tilladelse, og den 12. april startede en kolonne under kaptajn Folke med 23 svenske busser, tolv svenske biler, tre motorcykler og et antal danske ambulancer med danske læger og sygeplejersker. Situationen i Tyskland var kritisk, og de svenske chauffører fik besked om, at rejsen var meget risikabel. I sidste øjeblik forsøgte det svenske udenrigsministerium at stoppe afrejsen, da det havde fået oplysninger om at sovjetiske styrker havde blokeret vejen, men kolonnen tog af sted. Med sig fra Neuengamme havde busserne 450 franske fanger, som ifølge SS skulle til Schweiz via lejren Flossenbürg. Det viste sig at, at fangerne i stedet blev sendt videre til Theresienstadt.
Den 15. april blev 423 skandinaviske jøder hentet og kunne begynde den farlige rejse tilbage til Danmark. Undervejs passerede de Dresden, der netop var blevet jævnet med jorden af de Allierede, og havde et nattestop ved Potsdam, der blev bombet samme nat. Kolonnen nåede uskadt frem til Padborg den 17. april. Dagen efter blev de sendt videre med færge til Malmø.
Det første angreb på de hvide busser skete den 18. april. Den danske lejr ved Friedrichsruh blev angrebet af allierede jagerfly, og fire chauffører og en sygeplejerske blev lettere såret, mens ti biler blev ødelagt. De næste dage skete lignende angreb fra luften, og flere blev dræbt eller såret.
Folke Bernadotte havde nu efter nye forhandlinger fået grønt lys for evakuering af alvorligt syge fanger. Den første transport fandt sted den 9. april fra Neuengamme med 12 svenske busser og 8 danske ambulancer. 153 fanger, hvoraf de fleste var sengeliggende, blev kørt til den danske grænse og sat af i Padborg, hvor danskerne havde oprettet en karantænestation. Her fik fangerne yderligere hvile og behandling, inden de med danske busser og tog blev fragtet gennem Danmark til København og herfra med færge til Malmø. Frem til den 18. april blev 1.216 syge danske og norske fanger ført til Sverige. To dage efter, den 20. april, blev resten af de skandinaviske fanger evakueret fra Neuengamme.
Den 19. april om aftenen blev evakueringen af de skandinaviske fanger fra Neuengamme diskuteret på et møde på Friedrichsruh. Deltagerne var Folke Bernadotte, Sven Frykmann og Arvid Richert fra svensk side. Fra tysk deltog Rennau og fra dansk Frants Hvass og Holm. Situationen var ved at blive akut, og de svenske og danske køretøjer i Freidrichsruh havde ikke kapacitet til at evakuere alle fanger hurtigt nok. Danskerne tilbød at stille med ekstra køretøjer fra Jyllandskorpset, og det blev accepteret.
I alt blev 4.255 danske og norske fanger evakueret af 20 svenske og 100 danske busser. Efter nogle dages ophold i Danmark blev fangerne sejlet med færge til Malmø i Sverige.
Ravensbrück var en koncentrationslejr ca. 90 km nord for Berlin. Den blev oprettet i 1938 til kvindelige fanger. Den 8. april blev ca. 100 skandinaviske og to franske kvinder hentet i lejren og kørt direkte til Padborg i Danmark. Folke Bernadotte havde imidlertid af Heinrich Himmler fået tilladelse til at hente alle syge fanger, så den 22. april kørte en kolonne med 15 danske ambulancer under ledelse af kaptajn Arnoldson fra Friedrichsruh for at hente flere syge kvinder i Ravensbrück.
Ved ankomsten til lejren var alt kaos. Lejren skulle evakueres, og Arnoldson fik besked på, at han kunne tage alle franske, belgiske, nederlandske og polske kvinder med. I alt drejede det sig om 15.000 personer. Arnoldson sagde ja, skønt det var mere end tre gange så mange, som de hvide busser hidtil havde reddet. Ambulancerne hentede 112 syge kvinder, og ved ankomsten til Lübeck meddelte Arnoldson til Folke Bernadotte, at der var behov for yderligere transportkapacitet. Arnoldson blev lovet, at alle disponible resurser ville blive indsat.
To nye kolonner kom til Ravensbrück. Den ene afgik den 23. april med 786 kvinder, de fleste franske, og kørte direkte til Padborg. Den anden af kolonnerne ankom til Ravensbrück den 25. april og hentede 360 franske kvinder. Situationen i Tyskland blev stadig mere besværlig, og transporterne blev nu jævnligt beskudt, mens fronterne hurtigt nærmede sig. I lejren blev 706 franske, belgiske, nederlandske og polske kvinder taget med af danske ambulancer og lastbiler fra det internationale Røde Kors. Denne kolonne blev på hjemvejen angrebet af allierede jagerfly. Mindst 11 blev dræbt straks og 26 blev sårede. Det endelige antal dræbte blev opgjort til 25.
Den sidste kolonne blev ledet af løjtnant Svenson og havde 934 kvinder i sine 20 busser. De fleste var fra Polen, men der var også franske, amerikanske og engelske kvinder imellem. Kolonnen blev under et nattestop beskudt af jagerfly, men ingen blev såret, og man ankom til Padborg den 26. april. Dette blev den sidste transport, inden Tyskland kapitulerede. Svenskerne havde imidlertid fået disposition over et tog med 50 godsvogne. Den 25. april afgik toget fra Ravensbrück med 80 fanger i hver vogn og ankom til Lübeck den 29. april. Efter at have fået forplejning fortsatte toget videre mod Danmark. 3.989 kvinder blev reddet med denne transport. I løbet af nogle få dage blev i alt ca. 7.000 kvinder på denne måde reddet fra Ravensbrück til Danmark og videre til Sverige.
Ritmester Ankarcrona førte den 28. april en kolonne fra det internationale Røde Kors til lejren Neubrandenburg. Kolonnen blev passeret af fremrykkende sovjetiske styrker og fandt 200 kvinder, der var tvunget ud på march. Kolonnen vendte tilbage til Lübeck med kvinderne. Den tyske gestapomand Franz Göring organiserede en togtransport fra Hamborg med 2.000 kvinder. Det var 960 jødiske kvinder, 790 polske og 250 franske. Dette tog ankom til Padborg den 2. maj. Denne transport er ikke medregnet i den svenske Røde Kors-oversigt over de personer, det reddede, men det forekommer alligevel relevant at nævne denne transport i sammenhæng med de hvide busser.
Den 30. april afsejlede de to svenske skibe fra Lübeck med fanger, der var tvunget ud på march fra Neuengamme. Magdalena havde 233 med, og Lillie Matthiessen havde 225. Denne transport var organiseret af den svenske læge Hans Arnoldsson med hjælp fra Bjørn Heger. Den 4. maj kunne kvinderne fortsætte med færgen fra København til Malmø. De måtte imidlertid efterlade ca. 7.500 fanger, der var stuvet sammen i tre skibe i Lübeck. Disse tre skibe blev den 3. maj blev bombet og sænket af det britiske RAF i Lübeck Bugt. Af de 7.500 fanger om bord overlevede kun godt 350.
I Danmark var den store modtagelsesstation i grænsebyen Padborg. Her fik fangerne forplejning og lægehjælp inden den videre transport til København. Rejsen til Sverige foregik herfra med færge til Malmø, hvor Länsstyrelsen og civilforsvaret tog over. Ved ankomsten til Sverige blev alle sat i karantæne på grund af den store smittefare. Der var i alt 23 karantænestationer, de fleste ved Malmø, med tilsammen 11.000 sengepladser. Ambulante klinikker, der primært var bemandet med danske og norske læger og sygeplejerske, der selv var flygtninge, tog sig af fangerne. For nogle af fangerne kom hjælpen for sent. Efter ankomsten til Sverige døde 110 personer. De fleste af disse var polske fanger.
Ifølge det svenske Røde Kors blev i alt 15.345 fanger reddet . Af dem var de 7.795 skandinaver og 7.550 fra andre nationer. Ca. 1.500 tysk/svenskere blev hjulpet til Sverige. Fra Neuengamme blev 2.000 fanger ført til andre lejre for at gøre plads til de skandinaviske fanger. 400 franske fanger blev ført fra Neuengamme til Theresienstadt, da de ikke kunne sendes til lejren i Flossenburg.
For Sverige var aktionen med de hvide busser en triumf, der gav landet en del ’’goodwill’’ i fredsdagene. Returkørslen gennem Danmark var ekstatisk, og den 17. maj 1945 stod Folke Bernadotte på slotsbalkonen i Oslo sammen med den norske kronprins. Den britiske diplomat Peter Tennant, der under krigen var udstationeret i Stockholm, skrev:
Efter afslutningen af krigen havde aktionen med de hvide busser høj status – og med rette. Mange fanger blev reddet. Men efterhånden er der blevet stillet spørgsmål ved prioriteringen af de skandinaviske fanger. Bl.a. i Ingrid Lomfors' bog "Blind fläck". Debatten har foregået i både svenske og norske aviser. I et indlæg i den norske avis Aftenposten skrev flere tidligere fanger kritisk om Ingrid Lomfors:
Bernt Henrik Lund, der selv var tidligere fange i Sachenhausen, var derimod positivt indstillet over, at de moralske dilemmaer fangerne oplevede, kom frem. I en kronik i Aftenposten skrev han udførligt om, at de skandinaviske fanger i det store og hele ikke blev behandlet dårligst, og om skammen ved at være favoriseret. Han afsluttede sit indlæg med:
Transporterne for SS er også blevet diskuteret. Oplevelsen af at blive hentet af det svenske Røde Kors i den tro at være reddet – for derefter at blive dumpet til lige så utålelige eller værre forhold – blev opfattet som et chok og et svigt af de fanger, der blev udsat for det. De svenske chauffører var stærkt påvirkede. Løjtnant Gösta Hallquist skriver i sin dagbog:
Om flere ville have overlevet, hvis de var blevet i Neuengamme, er svært at sige, da mange af fangerne fra lejrene blev placeret på skibe, der siden hen blev bombet og sænket af det britiske RAF. Men at Røde Kors' egne regler om "ens behandling for alle" blev tilsidesat ved denne tuskhandel med SS er et faktum.
Uanset diskussionerne om aktionen med de hvide busser holdes mindet herom fortsat fast, ikke mindst i Norge. Her blev i 1992 grundlagt en Stiftelsen Hvite busser til Auschwitz, der ved at arrangere dokumentationsrejser til nogle af koncentrationslejrene har til hensigt at give især ungdommen viden om menneskerettigheder og demokrati. Stiftelsen driver også oplysende virksomhed for skoler og øvrige læreanstalter i Norge.
I Danmark mindes aktionen specielt på Frøslevlejrens Museum. Gennem denne lejr passerede langt størstedelen af de befriede fanger på vej videre mod nord. I museets faste udstilling fortælles historien om forholdene for de danske fanger i de tyske koncentrationslejre samt om de hvide busser.
Sune Persson: "Vi åker till Sverige, De vita bussarna 1945", Bokförlaget Fischer & co., 2002
Ingrid Lomfors: "Blind fläck : minne och glömska kring svenska Röda korsets hjälpinsats i Nazityskland 1945", Bokförlaget Atlantis, 2005
Gösta Hallquist og Anita Nilsson: "Löjtnant Hallquists Dagbok", Edition Erikson, 1995
Hans Sode-Madsen: "Reddet fra Hitlers helvede : Danmark og De Hvide Busser 1941-45", Aschehoug, 2005
Folke Bernadotte: "Sidste Akt. Mine humanitære forhandlinger i Tyskland foråret 1945 og deres politiske følger", Gyldendal, 1945
Ralph Oppenhejm: Det skulde saa være, roman baseret på Ralph Oppenhejms dagbogsoptegnelser under sit fangenskab i lejren, 1943-1945, Hirschsprung, 1945
Artiklen er en dansk bearbejdning af Norsk Wikipedia: De hvite bussene. Yderligere kildehenvisning og dokumentation kan findes på:
Website ikke længere tilgængelig, Søg i webarkiv:[1] Skabelon:Dødt link/drk.dkDe hvide busser – Dansk Røde kors
EMU|Danmarks undervisningsportal: Befrielsen 1945 – Danskere i koncentrationslejre
Website ikke længere tilgængelig, Søg i webarkiv:[2] Skabelon:Dødt link/forintelsen.levandehistoria.seLevande Historia: Axel Molin (en af deltagerne i aktionen)
Website ikke længere tilgængelig, Søg i webarkiv:[3] Skabelon:Dødt link/www.historie-nu.dkHans Sode-Madsen: De Hvide Busser
Website ikke længere tilgængelig, Søg i webarkiv:[4] Skabelon:Dødt link/aftenposten.by.comAftenposten: Oversigt over debatindlæg i forbindelse med De hvide busserGA-ikon.
De lange knives nat (tysk:  Nacht der langen Messer +  ?), også kaldet Röhm-Putsch (Röhmkuppet) eller Operation Kolibri, var en udrensning, som fandt sted i Nazityskland mellem 30. juni og 2. juli 1934, da det nationalsocialistiske styre gennemførte en række politiske likvideringer. Førende skikkelser på den venstreorienterede fløj i nazistpartiet, herunder deres bannerfører Gregor Strasser, blev myrdet, og det samme blev fremtrædende konservative anti-nazister, såsom den tidligere kansler Kurt von Schleicher og Gustav Ritter von Kahr, som havde slået Hitlers ølkælderkup ned i 1923. Mange af de dræbte var ledere i Sturmabteilung (SA), de paramilitære brunskjorter.
Adolf Hitler slog til mod SA og dens leder Ernst Röhm, fordi Hitler anså det uafhængige SA og dens medlemmers tendens til at øve gadevold for en direkte trussel mod sin nyligt vundne politiske magt. Han ønskede også at berolige lederne af Reichswehr, det officielle tyske militær, som frygtede og afskyede SA – og især Röhms ønske om at opsluge Reichswehr i SA under Röhms ledelse. Desuden var Hitler utryg ved Röhms udtalte støtte til en "anden revolution", der skulle omfordele velstanden. Efter Röhms mening havde Hitlers magtovertagelse været en "nationalistisk" revolution, men der manglede fortsat den "socialistiske" dimension af nationalsocialismen. Endelig brugte Hitler udrensningen til at angribe eller fjerne kritikere af sit nye styre, især de som var loyale over for vicekansler Franz von Papen, samt til at få afsluttet gamle mellemværender.Mindst 85 personer blev dræbt under udrensningen, men det samlede dødstal kan have været flere hundrede, og over tusinde mistænkte modstandere blev arresteret. De fleste drab blev udført af Schutzstaffel (SS) og Gestapo (Geheime Staatspolizei), styrets hemmelige politi. Udrensningen styrkede støtten i Reichswehr til Hitler. Den dannede også et juridisk grundlag for naziregimet, da de tyske domstole og regeringen hurtigt fjernede århundreders forbud mod henrettelser uden dom, for at vise deres loyalitet overfor styret.
Under planlægningen blev operationen til tider omtalt som Kolibri, det kodeord som blev brugt til at sende henrettelsesgrupperne i aktion under udrensningen. Kodenavnet lader til at være valgt tilfældigt. Begrebet "De lange knives nat" er ældre end selve massakren og bruges i almindelighed om hævnaktioner. I Tyskland bruges stadig begrebet "Röhm-Putsch" (Röhmkuppet) om mordene. Det var den betegnelse, de fik af naziregimet, trods den udokumenterede antydning af at mordene var nødvendige for at forhindre et kup. Tyske forfattere bruger ofte anførselstegn eller skriver om det såkaldte Röhm-Putsch for at understrege dette.
Den tyske præsident Paul von Hindenburg udpegede Hitler til rigskansler den 30. januar 1933. I de følgende måneder, under den såkaldte Gleichschaltung (ensretning), fjernede Hitler behovet for den tyske Reichstag som lovgivende forsamling og fjernede alle andre politiske partier i Tyskland, så landet i midten af 1933 var blevet en etpartistat under hans ledelse og kontrol. Trods sin hurtige konsolidering af magten udøvede Hitler ikke enevældig magt. Som kansler havde Hitler ikke kommandoen over hæren, som forblev under formel ledelse af Hindenburg, en højt respekteret feltmarskal fra 1. verdenskrig. Selv om mange officerer var påvirket af Hitlers løfter om udvidelse af hæren og tilbagevenden til værnepligt samt en mere aggressiv udenrigspolitik, fortsatte hæren med at værne om sin tradition for uafhængighed i de første år under nazistyret.
I mindre grad fortsatte Sturmabteilung (SA), en paramilitær nazistisk organisation, med at være autonom inden for selve partiet. SA var opstået af resterne af Freikorps-bevægelsen efter 1. verdenskrig. Frikorpsene, som primært bestod af utilfredse tyske veteraner, var nationalistiske organisationer, der var blevet etableret af regeringen i januar 1919, for at imødegå truslen om en kommunistisk revolution, da det viste sig, at der var mangel på loyale tropper. En meget stor del af medlemmerne af frikorpsene mente, at den tyske novemberrevolution havde forrådt dem, da Tyskland angiveligt var på nippet til sejr i 1918. Derfor var frikorpsene modstandere af den nye Weimarrepublik, som opstod ved novemberrevolutionen, og kaldte foragteligt republikkens grundlæggere for "novemberkriminelle". Kaptajn Ernst Röhm fra Reichswehr fungerede som forbindelsesofficer til det bayerske frikorps. Röhm fik øgenavnet "Maskingeværkongen af Bayern" i starten af 1920'erne, da han var ansvarlig for oplagring og udlevering af illegale maskingeværer til de bayerske frikorpsenheder. Röhm forlod Reichswehr i 1923, og blev senere kommandant for SA. I 1920'erne og 1930'erne fungerede SA som en privat milits, som Hitler brugte til at intimidere rivaler og afbryde andre politiske partiers møder, især socialdemokraternes og kommunisternes. SA blev også kaldet "brunskjorter" eller "stormtropper", og de blev kendt for deres gadekampe med kommunisterne. De voldelige sammenstød mellem de to grupper bidrog til destabiliseringen af demokratiet i Tyskland. I juni 1932, som blev en af de værste måneder med politisk vold, var der over 400 gadekampe med 82 døde. Denne destabilisering var afgørende for Hitlers opstigning til magten, ikke mindst fordi den overbeviste mange tyskere om, at når først Hitler blev kansler, ville den udbredte gadevold slutte.
Udpegningen af Hitler til kansler efterfulgt af undertrykkelse af alle andre politiske partier end nazistpartiet førte ikke til en afslutning af stormtroppernes gadevold. Da stormtropperne ikke længere havde kommunisternes møder at forstyrre gik de nogle aftener amok i gaderne i forbindelse med drukture. De angreb forbipasserende og derpå politiet, som var blevet tilkaldt for at stoppe dem. Klager over stormtroppernes opførsel hobede sig op i løbet af 1933. Udenrigsministeriet klagede endda over tilfælde, hvor brunskjorter mishandlede udenlandske diplomater. Stormtroppernes opførsel forstyrede den tyske middelklasse og andre konservative grupper, såsom hæren.
Hitler valgte at styrke sin stilling over for hæren ved at gribe ind over for dens nemesis, SA. Den 6. juli 1933 erklærede Hitler foran en forsamling af højtrangerende nazister, at den nationalsocialistiske revolution var lykkedes. Nu hvor nazistpartiet havde grebet magten i Tyskland, sagde han, var det på tide at styrke kontrollen. Hitler sagde til forsamlingen: "Revolutionen har gennembrudt digerne, men må ledes ind i evolutionens sikre kanaler."Hitlers tale var et signal, om at han ville lægge bånd på SA, hvis medlemstal var vokset meget hurtigt i begyndelsen af 1930'erne. Dette viste sig imidlertid særdeles vanskeligt, da SA udgjorde en stor del af de mest ivrige nazister. SA kunne spore den dramatiske vækst i sit medlemstal til starten af depressionen, hvor mange tyskere mistede både deres job og deres tro på de traditionelle samfundsinstitutioner. Selv om nazismen ikke kun – eller blot primært – var et arbejderklassefænomen, udfyldte SA mange arbejdsløse arbejderes behov for klassesolidaritet og nationalistisk glød. Mange stormtropper troede på det socialistiske løfte i nationalsocialismen og ventede, at det nazistiske styre ville gennemføre mere radikale økonomiske tiltag, såsom at opsplitte adelens store godser. Da nazistyret ikke indledte sådanne skridt, blev de, som forventede en økonomisk såvel som en politisk revolution, skuffede.
Ingen i SA talte mere højlydt for "en fortsættelse af den tyske revolution", som en fremtrædende repræsentant kaldte det, end Röhm. Röhm havde som et af de første medlemmer af nazistpartiet deltaget i Ølstuekuppet i München, Hitlers forsøg på at tage magten i 1923. Röhm var veteran fra 1. verdenskrig og havde for nylig pralet af, at han ville dræbe 12 mand til gengæld for hvert drab på en fra stormtropperne. Röhm anså vold for at være et middel til at opnå politiske mål. Han tog det socialistiske mål i nationalsocialismen alvorligt og krævede, at Hitler og andre af partiets ledere indledte vidtgående socialistiske reformer i Tyskland.
Röhm var ikke tilfreds med bare at være leder af SA og prøvede at få Hitler til at udnævne ham til forsvarsminister, en post som blev beklædt af den konservative general Werner von Blomberg. Selv om nogle af hans kritikere gav ham øgenavnet "gummiløven" på grund af hans hengivenhed over for Hitler, var Blomberg ikke selv nazist og udgjorde dermed en bro mellem hæren og partiet. Blomberg og mange af hans officerskolleger stammede fra den preussiske adel og anså SA for en pøbel, der truede hærens traditionelt høje status i det tyske samfund.Ligesom den stående hær udviste foragt for masserne i SA, blev følelsen gengældt i modsat retning. Mange SA'er syntes, at hæren ikke var tilstrækkelig engageret i den nationalsocialistiske revolution. Max Heydebreck, en SA-leder i Rummelsburg, nedgjorde hæren over for sine brunskjorter: "Nogle af officererne er svin. De fleste officerer er for gamle og skal udskiftes med yngre. Vi venter til bedstefar Hindenburg er død, og så marcherer SA mod hæren".Trods dette fjendskab mellem brunskjorterne og den stående hær betragtede Blomberg og andre i militæret SA for at være en kilde til rekrutter til en udvidet og genoplivet hær. Röhm derimod ønskede at fjerne alle de preussiske generaler og bruge SA som kernen i et nyt tysk militær. Ifølge Versaillestraktaten var Reichswehr begrænset til 100.000 mand, og hærens ledere så bekymrede til, da medlemstallet i SA passerede 3 mio. mand i starten af 1934. I januar 1934 sendte Röhm et memorandum til Blomberg, hvor han krævede, at SA overtog rollen som nationens hær, og at Reichswehr blev til en træningsenhed tilknyttet SA.Som reaktion mødtes Hitler med Blomberg og ledelsen af SA og SS den 28. februar 1934. Under pres fra Hitler underskrev Röhm tøvende en erklæring, hvor han anerkendte hærens overherredømme over SA. Hitler meddelte de tilstedeværende, at SA ville fungere som en hjælpestyrke for Reichswehr – og ikke omvendt. Efter Hitler og de fleste af hærofficererne var gået, erklærede Röhm imidlertid, at han ikke ville tage imod ordrer fra "den latterlige korporal" – en nedgørende henvisning til Hitler. Selv om Hitler ikke straks greb ind over for Röhm for hans ubeherskede udbrud, betød det alligevel en uddybning af kløften imellem dem.
Trods aftalen med Hitler holdt Röhm fast i tanken om en ny tysk hær med SA i centrum. I starten af 1934 kom denne ide i direkte konflikt med Hitlers plan om at konsolidere magten og udvide Reichswehr. Fordi deres planer for hæren var gensidigt udelukkende, kunne Röhm kun vinde på Hitlers bekostning. Desuden var det ikke kun hæren, der så SA som en trussel. Adskillige af Hitlers nærmeste underordnede frygtede Röhms stigende magt og utålmodighed, og det samme gjorde Hitler selv. Som følge heraf voksede den politiske kamp inden for partiet og Hitlers nærmeste, heriblandt Hermann Göring, Joseph Goebbels, Heinrich Himmler og Hitlers stedfortræder Rudolf Hess, der placerede sig imod Röhm. Mens alle disse mænd var veteraner i nazibevægelsen, var det kun Röhm, som fortsatte med at demonstrere sin uafhængighed af, frem for loyalitet over for, Adolf Hitler. Röhms foragt for partibureaukratiet ophidsede Hess. SA-vold i Preussen gjorde den preussiske ministerpræsident Göring bekymret. Endelig i foråret 1934, da han hørte om den voksende kløft mellem Röhm og Hitler over SA's rolle i nazistaten, begyndte den tidligere kansler, general Kurt von Schleicher, at politisere igen. Schleicher kritiserede Hitlers nuværende regering, mens nogle af Schleichers ledsagere, såsom general Ferdinand von Bredow og Werner von Alvensleben, begyndte at uddele lister over en ny Hitler-regering, hvor Schleicher skulle være vicekansler, Röhm forsvarsminister, Heinrich Brüning udenrigsminister og Gregor Strasser minister for nationens økonomi. Den britiske historiker Sir John Wheeler-Bennett, som kendte Schleicher og hans kreds godt, skrev, at Bredow udviste en "mangel på diskretion", som var "forfærdende", mens han gik rundt og viste udkastet til ministerlisten til alle interesserede. Selv om Schleicher rent faktisk var betydningsløs i 1934, begyndte der at florere stadig mere vilde rygter, om at han lagde planer med Röhm om at vende tilbage til magtens korridorer, hvilket bidrog til at forøge krisestemningen.Som et middel til at isolere Röhm overdrog Göring den 20. april 1934 kontrollen med det preussiske politiske politi (Gestapo) til Himmler, som Göring mente, at man kunne stole på, ville gribe ind over for Röhm. Himmler var misundelig på SA's uafhængighed og magt, selv om han og hans næstkommanderende Reinhard Heydrich på dette tidspunkt allerede var gået i gang med at omstrukturere SS fra en livvagt for naziledere (og underordnet SA) til et uafhængigt elitekorps, som var loyalt over for ham selv og Hitler. SS-folkenes loyalitet ville vise sig nyttigt for dem begge, da Hitler endelig besluttede at slå til mod Röhm og SA. I maj begyndte der at cirkulere lister blandt Görings og Himmlers folk over de, som skulle "likvideres". De indgik en handel, hvor fjender af den ene blev tilføjet til gengæld for, at venner af den anden blev streget. I slutnigen af maj blev de to tidligere kanslere Heinrich Brüning og Kurt von Schleicher advaret af venner i Reichswehr, om at deres liv var i fare, og at de straks skulle forlade Tyskland. Brüning flygtede til Holland, mens Schleicher afviste advarslen som en dårlig vittighed. I begyndelsen af juni var alting klart, og alt, hvad der manglede, var Hitlers tilladelse.Kravene mod Hitler om at inddæmme SA voksede. Konservative i hær, industri og politik lagde stadigt større pres på Hitler for at få mindsket SA's indflydelse og få grebet ind over for Röhm. Selv om Röhms homoseksualitet ikke gjorde ham vellidt blandt de konservative, var de mere bekymrede over hans politiske ambitioner. Hitler var stadig uafklaret og usikker på, hvad han præcis ønskede at gøre, da han tog til Venedig for at mødes med Benito Mussolini den 15. juni. Inden Hitler tog af sted, og på foranledning af præsidentens statssekretær Otto Meißner, beordrede udenrigsminister baron Konstantin von Neurath den tyske ambassadør i Italien, Ulrich von Hassell, til – uden Hitlers viden – at bede Mussolini om at sige til Hitler, at SA tilsværtede Tysklands gode navn. Neurats manøvre til at lægge pres på Hitler virkede, da Mussolini indvilligede (Neurath var tidligere ambassadør i Italien og kendte Mussolini godt). Under topmødet i Venedig kritiserede Mussolini Hitler for at tolerere vold, bølleadfærd og homoseksualitet i SA, hvilket, Mussolini udtalte, ødelagde Hitlers gode rygte over hele verden. Mussolini brugte affæren, som opstod ved mordet på Giacomo Matteotti som et eksempel på de problemer, uregerlige følgesvende kunne afstedkomme for en diktator. Selv om Mussolinis kritik ikke overbeviste Hitler om at gribe ind overfor SA, bidrog den til at få ham til at gå i den retning.Den 17. juni 1934 blev de konservative krav til Hitler tydeliggjort, da vicekansler Franz von Papen, der var den skrantende Hindenburgs fortrolige, holdt en tale på Universitetet i Marburg, hvor han advarede mod truslen om en "anden revolution". Uofficielt truede von Papen, der var en katolsk aristokrat med forbindelser til hæren og industrien, med at træde tilbage, hvis Hitler ikke greb ind. Selv om von Papens tilbagetræden ikke ville have truet Hitlers stilling, ville den alligevel have været et pinligt udtryk for uafhængighed fra en førende konservativ.
Som følge af konservativt pres for at få inddæmmet Röhm tog Hitler til Neudeck for at mødes med Hindenburg. Blomberg, som havde haft møde med præsidenten, kritiserede helt usædvanligt Hitler for ikke at have grebet ind over for Röhm noget tidligere. Han meddelte herefter Hitler, at Hindenburg var tæt på at erklære undtagelsestilstand og overlade styret til Reichswehr, hvis Hitler ikke straks greb ind over for Röhm og hans brunskjorter. Hitler havde tøvet i måneder med at gribe ind over for Röhm, delvis på grund af Röhms stilling som leder af en national milits med millioner af medlemmer, men truslen om at erklære undtagelsestilstand fra den eneste i Tyskland med autoritet til at fjerne nazistyret betød, at Hitler måtte handle. Han forlod Neudeck besluttet på både at ødelægge Röhm og at gøre regnskabet op med gamle fjender. Både Himmler og Göring bifaldt Hitlers beslutning, da de begge havde meget at vinde ved Röhms fald – SS' afhængighed til Himmler og fjernelse af en rival til den fremtidige ledelse af hæren for Göring.Som forberedelse til udrensningen fremstillede Himmler og Heydrich, der var chef for SS' sikkerhedstjeneste, et dossier med fabrikerede beviser, som pegede på, at Röhm havde fået 12 mio. Reichmark af Frankrig for at vælte Hitler. Ledende officerer i SS fik den 24. juni forevist falske beviser på, at SA ville indlede et kup mod regeringen (heraf Röhm-Putsch, Röhmkuppet). Göring, Himmler, Heydrich og Victor Lutze (på Hitlers forlangende) udarbejdede lister med folk i og udenfor SA, som skulle myrdes. En af de mænd, som Göring udvalgte til at hjælpe sig, var Willi Lehmann, en Gestapo embedsmand og NKVD spion. Den 25. juni satte general Werner von Fritsch Reichswehr i højeste alarmberedskab. Den 27. juni tog Hitler skridt til at sikre sig hærens samarbejde. Blomberg og general Walter von Reichenau, hærens forbindelsesofficer til partiet, gav den til ham ved at udstøde Röhm fra det tyske officerskorps. Den 29. juni udkom Völkischer Beobachter med en artikel underskrevet af Blomberg, hvor han med omhu understregede, at "Reichswehr" stod bag Hitler. Hitler følte sig tilstrækkelig sikker i sin stilling til at deltage i et bryllup i Essen, selv om han forekom ophidset og fraværende. Herfra ringede han til Röhms adjutant i Bad Wiessee og beordrede lederne af SA til at mødes med ham der den 30. juni.
Omkring kl. 4.30 om morgenen den 30. juni 1934 ankom Hitler og hans følge med fly til München. Fra lufthavnen kørte de til det bayerske indenrigsministerium, hvor de samlede lederne af nogle gadeoptøjer, som SA havde udført i byens gader den foregående aften. Rasende rev Hitler epauletterne af Obergruppenführer Schneidhuber, lederen af politiet i München, for ikke at have sørget for ro og orden i byen den foregående aften. Han råbte til ham, at han ville blive skudt. Schneidhuber blev henrettet senere på dagen. Mens brunskjorterne blev gennet i fængsel, samlede Hitler en stor gruppe SS og politi og tog af sted til Hanselbauer Hotel i Bad Wiessee, hvor Ernst Röhm og hans følge boede.I Bad Wiessee arresterede Hitler personligt Röhm og andre højtstående SA-ledere. Ifølge Erich Kempka, som var til stede under aktionen, overgav Hitler Röhm til "to detektiver, som havde afsikrede pistoler", og SS fandt lederen af SA i Breslau, Edmund Heines, i seng med en unavngivet 18-årig mandlig tropsleder fra SA. Goebbels understregede det sidste i den senere propaganda og retfærdiggjorde dermed udrensningen som et slag mod depraveret moral. Både Heines og hans partner blev skudt på stedet i hotellets have efter personlig ordre fra Hitler. I mellemtiden arresterede SS en række SA-ledere, da de stod af toget til deres planlagte møde med Röhm.Det faktum, at Röhm aldrig havde planlagt at vælte regimet, forhindrede ikke Hitler i at fordømme ledelsen af SA. Da han kom tilbage til partihovedkvartert i München talte Hitler til den forsamlede folkemængde. Opfyldt af raseri fordømte Hitler "det værste forræderi i verdenshistorien". Hitler fortalte mængden, at "udisciplinerede og ulydige personer og asociale og syge elementer" ville blive udryddet. Folkemængden, som bestod af partimedlemmer og mange fra SA, som var så heldige, at de undgik arrestation, brølede deres tilslutning. Hess, som var til stede, tilbød endda selv at skyde "forræderne". Joseph Goebbels, som havde været med Hitler i Bad Wiessee, satte den sidste del af planen i gang. Ved tilbagekomsten til Berlin telefonerede han til Göring med kodeordet Kolibri for at slippe henrettelsesgrupperne løs på resten af deres intetanende ofre.
Regimet nøjedes imidlertid ikke med at rense ud i SA. Efter tidligere at have fængslet eller udvist ledende socialdemokrater og kommunister benyttede Hitler lejligheden til at slå til mod de konservative, han anså for upålidelige. Dette inkluderede vicekansler von Papen og de i hans nærmeste omkreds. I Berlin stormede en bevæbnet SS-enhed på Görings personlige ordre vicekanslerens kontor. Gestapoofficerer tilknyttet SS-enheden skød von Papens sekretær Herbert von Bose uden at ulejlige sig med at arrestere ham først. Gestapo arresterede von Papens nære medarbejder Edgar Jung, forfatteren af von Papens Marburgtale. Han blev senere henrettet og liget blev smidt i en grøft. Gestapo myrdede også Erich Klausener, lederen af Katolsk Aktion, og en nært tilknyttet von Papen. Vicekansleren selv blev uden videre arresteret i på sit kontor, selv om han kraftigt hævdede ikke at kunne arresteres. Selv om Hitler beordrede ham løsladt nogle dage senere, turde von Papen ikke længere kritisere styret.Hitler, Göring og Himmler slap også Gestapo løs på gamle fjender. Både Kurt von Schleicher, Hitlers forgænger som kansler, og hans kone blev myrdet i deres hjem. Blandt andre ofre kan nævnes Gregor Strasser, en tidligere nazist, som havde ophidset Hitler ved at træde ud af partiet i 1932, og Gustav Ritter von Kahr, den tidligere bayerske statskommissær, som knuste ølstuekuppet i 1923. Kahrs skæbne var særlig grusom. Hans lig blev fundet i en skov uden for München. Han var blevet hakket til døde, tilsyneladende med hakker. Mordene omfattede mindst et tilfældigt offer; Musikkritikeren Willi Schmid fra Münchner Neuste Nachrichten. Gestapo tog fejl af ham og Ludwig Schmitt, en tidligere støtte af Otto Strasser, bror til Gregor. En sådan uhæmmet brug af vold bidrog til Gestapos brutale ry.
Röhm blev tilbageholdt kort i Stadelheimfængslet i München, mens Hitler overvejede, hvad der skulle ske med ham. Til sidst besluttede Hitler, at Röhm måtte dø. Den 2. juli besøgte Theodor Eicke, som senere blev kommandant over koncentrationslejren i Dachau, og SS-officeren Michel Lippert Röhm efter ordre fra Hitler. Da de var kommet ind i Röhms celle, gav de ham en ladt Browning-pistol og sagde til ham, at han havde 10 minutter til at begå selvmord, og ellers ville de gøre det for ham. Röhm protesterede og sagde: "Hvis jeg skal dræbes, så lad Adolf selv gøre det." Efter de ikke havde hørt noget i den tildelte tid, vendte de tilbage til Röhms celle, hvor han stod med sit bare bryst skudt frem i trods. Lippert skød ham på klos hold. I 1957 satte de tyske myndigheder Lippert for retten i München anklaget for mordet på Röhm. Indtil da havde Lippert været en af de få af bødlerne ved udrensningen, som havde undgået at blive stillet for retten. Lippert blev idømt 18 måneders fængsel.
Da udrensningen kostede livet for så mange fremtrædende tyskere, kunne den dårligt holdes hemmelig. I starten lod bagmændene til at være splittede om, hvordan den skulle tackles. Göring beordrede politiet til at brænde "alle dokumenter vedrørende aktionen de sidste to dage". I mellemtiden forsøgte Goebbels at forhindre aviserne i at offentliggøre lister over de døde, men samtidig benyttede han en radiotale den 2. juli til at beskrive, hvordan Hitler med nød og næppe havde forhindret Röhm og Schleicher i at styrte regeringen og kaste landet ud i kaos. Senere den 13. juli 1934 retfærdiggjorde Hitler udrensningen i radiotransmitteret tale til Reichstag:
I denne time var jeg ansvarlig for det tyske folks skæbne, og derved blev jeg den øverste dommer for det tyske folk. Jeg gav ordren til at skyde bagmændene for dette forræderi, og jeg gav desuden ordre til at brænde ind til kødet for at fjerne de blødende sår fra denne forgiftning af kilderne til vort liv. Lad nationen vide, at dens eksistens, som afhænger af indre ro og sikkerhed, ikke ustraffet kan trues af nogen! Og lad det være kendt i al evighed, at hvis nogen løfter sin hånd mod staten, er sikker død hans skæbne.
For at give massakren et juridisk grundlag lod Hitler den 3. juli regeringen godkende en beslutning, som lød: "De tiltag, som blev udført den 30. juni, 1. og 2. juli for at nedkæmpe forræderiske angreb er legale i form af statsligt selvforsvar." Rigsjustitsminister Franz Gürtner, en konservativ, som havde været Bayerns justitsminister under Weimarrepublikken, demonstrerede sin loyalitet over for det nye regime ved at lave udkastet til beslutningen, som gav udrensningen et legalt skær. Ophøjet til lov ved underskrift af Hitler, Gürtner og indenrigsminister Wilhelm Frick legaliseredes mordene under udrensningen med tilbagevirkende kraft. Tysklands juridiske system kapitulerede yderligere til styret, da landets førende juridiske forsker, Carl Schmitt, skrev en artikel, hvor han forsvarede Hitlers tale den 13. juli. Artiklen havde titlen: "Føreren overholder loven".
Hæren bifaldt næsten enstemmigt de lange knives nat, selv om generalerne Kurt von Schleicher og Ferdinand von Bredow var blandt ofrene. Den skrantende præsident Hindenburg, Tysklands højt respekterede militærhelt, sendte et telegram, hvor han udtrykte sin "dybtfølte taknemmelighed", og han lykønskede Hitler for at 'tage forræderiet i opløbet'. General von Reichenau gik så langt, at han offentligt bakkede op om løgnen, om at Schleicher havde planlagt at vælte regeringen. I sin tale til Reichstag den 13. juli, hvor han retfærdiggjorde sine handlinger, fordømte Hitler Schleicher for at have konspireret med Ernst Röhm om at vælte regeringen, og Hitler hævdede, at begge var forrædere, som var betalt af Frankrig. Da Schleicher var en god ven af den franske ambassadør André François-Poncet, og fordi han havde ry for at intrigere, var påstanden, om at Schleicher arbejdede for Frankrig, tilstrækkelig plausibel, til at de fleste tyskere troede på den, selv om den var falsk. Falskheden i Hitlers påstande kunne ses af, at François-Poncet ikke blev erklæret persona non grata, som det normalt ville være tilfældet, hvis en ambassadør blev grebet i at være involveret i kupplaner mod værtslandets regering. Hærens støtte til udrensningen ville imidlertid få langrækkende konsekvenser for denne institution. Ydmygelsen af SA fjernede den trussel, som den havde udgjort mod hæren, men ved at bistå Hitler i udrensningen knyttede hæren sig tættere til naziregimet. En pensioneret kaptajn, Erwin Planck, lod til at erkende dette: "hvis du ser til uden at løfte en finger," sagde han til sin ven general Werner von Fritsch, "vil du få den samme skæbne før eller siden." En anden sjælden undtagelse var feltmarskal August von Mackensen, som talte om mordene på Schleicher og Bredow ved årsmødet i generalstabsselskabet i februar 1935, efter de var blevet rehabiliteret af Hitler i starten af januar 1935.Rygter om de lange knives nat spredtes hurtigt. Selv om mange tyskere tog den officielle version af begivenhederne, som beskrevet af Joseph Goebbels med et gran salt, var der mange, som troede på regimets version og troede på, at Hitler havde reddet Tyskland fra kaos. Luise Solmitz, en skolelærer fra Hamburg, afspejlede mange tyskeres opfattelse, da hun skrev om Hitlers "personlige mod, beslutsomhed og effektivitet" i sin private dagbog. Hun sammenlignede ham endda med den preussiske konge Frederik den Store. Andre var forfærdede over antallet af henrettelser og den relative føjelighed, som blev udvist af mange af deres tyske medborgere. "Et meget roligt og omgængeligt postbud," skrev dagbogsskriveren Victor Klemperer, "som slet ikke er nationalsocialist, sagde: 'Tja, han "dømte" dem simpelthen.'" Det undgik ikke Klemperers opmærksomhed, at mange af ofrene havde spillet en rolle i Hitlers opstigning til magten. "En kansler", skrev han, "dømmer og skyder medlemmer af sin egen private hær!" Omfanget af massakren og det allestedsværende Gestapo betød imidlertid, at de, som var uenige i udrensningen i det store og hele, holdt det for sig selv. Blandt de få undtagelser var general Kurt von Hammerstein-Equord og feltmarskal August von Mackensen, som indledte en kampagne for at få Schleicher rehabiliteret af Hitler. Hammerstein, som var en nær ven af Schleicher, var blevet meget fornærmet ved Schleichers begravelse, da SS nægtede at lade ham deltage i ceremonien og konfiskerede de kranse, som de sørgende havde medbragt. Udover at arbejde for rehabilitering af Schleicher og Bredow sendte Hammerstein og Mackensen et memorandum til Hindenburg den 18. juli, hvor de i betydelig detaljeringsgrad beskrev omstændighederne ved mordene på de to generaler og bemærkede, at von Papen kun lige var undsluppet. Memorandummet fortsatte med at kræve, at Hindenburg straffede de ansvarlige, og kritiserede Blomberg for hans udtalte støtte til mordene på Schleicher og Bredow. Endelig bad Hammerstein og Mackensen om, at Hindenburg omdannede regeringen ved at afskedige baron Konstantin von Neurath, Robert Ley, Hermann Göring, Werner von Blomberg, Joseph Goebbels og Richard Walther Darré. I stedet bad memorandummet Hindenburg om at skabe et direktorat, der skulle styre Tyskland, bestående af Hitler som kansler, general Werner von Fritsch som vicekansler, Hammerstein som forsvarsminister og Rudolf Nadolny som udenrigsminister. Anmodningen, om at Neurath blev udskiftet med Nadolny, den tidligere ambassadør i Moskva, som var trådt tilbage tidligere på året i protest mod Hitlers antisovjetiske udenrigspolitik, antydede at Hammerstein og Mackensen ønskede en tilbagevenden til den "fjerne venlighed" over for Sovjetunionen, som havde eksisteret ind til 1933. Mackensen og Hammerstein sluttede deres memorandum således:
"Excellence, øjeblikkets alvor har tvunget os til at appellere til Dem som vores øverstkommanderende. Vort lands fremtid er på spil. Deres Excellence har tre gange tidligere reddet Tyskland fra at kæntre, ved Tannenberg, ved krigens slutning og ved Deres valg til rigets præsident. Excellence, red Tyskland en fjerde gang! De undertegnede generaler og højtstående officerer sværger til sidste åndedrag at bevare deres loyalitet over for Dem og Fædrelandet".
Hindenburg svarede aldrig på memorandummet, og det er uklart, om han nogensinde så det, da Otto Meißner, som havde besluttet, at hans fremtid afhang af nazisterne, muligvis ikke overgav ham det. Det er bemærkelsesværdigt, at selv de officerer, som var mest ophidsede af drabene, såsom Hammerstein og Mackensen, ikke lagde skylden for udrensningen på Hitler, som de ønskede skulle fortsætte som kansler, og højest ønskede en omdannelse af regeringen, som fjernede nogle af Hitlers mest radikale følgesvende.I slutningen af 1934 til begyndelsen af 1935 lykkedes det Werner von Fritsch og Werner von Blomberg, som var blevet presset til et slutte sig til Hammersteins og Mackensens rehabiliteringskampagne, at presse Hitler til at rehabilitere von Schleicher og von Bredow. Fritsch og Blomberg hævdede nu pludselig i slutningen af 1934, at hærofficerer ikke kunne udholde de voldsomme presseangreb på Schleicher og Bredow, som havde varet ved siden juli, og skildrede dem som de værste forrædere, som modarbejdede Fædrelandet i fransk sold. I en tale den 3. februar 1935 i Berlins Statsopera fastslog Hitler, at Schleicher og Bredow var blevet skudt ved "en fejl" på grundlag af forkerte oplysninger, og at deres navne straks skulle genindføjes i deres regimenters æresruller. Hitlers tale blev ikke omtalt i de tyske aviser, men hæren blev stillet tilfreds med den. Trods oprejsningen til de to myrdede officerer fortsatte nazisterne uofficielt at beskylde Schleicher for højforræderi. Under en rejse til Warszawa i januar 1935 fortalte Göring Jan Szembek, at Schleicher i januar 1933 indtrængende havde opfordret Hitler til at nå til en forståelse med Frankrig og Sovjetunionen og dele Polen med den sidste, og at Hitler lod Schleicher dræbe af afsky over det påståede råd. Under et møde med den polske amballadør Józef Lipski den 22. maj 1935 fortalte Hitler Lipski, at Schleicher "med føje var blevet myrdet, om ikke andet så for at have forsøgt at opretholde Rapallotraktaten". Udtalelserne, om at Schleicher var blevet dræbt, fordi han ønskede en deling af Polen med Sovjetunionen, blev senere udgivet i den polske hvidbog fra 1939, som var en samling af diplomatiske dokumenter, som beskrev det tysk-polske forhold op til krigsudbruddet.Hitler udnævnte Victor Lutze som afløser for Röhm som leder af SA. Hitler beordrede ham til, som en fremtrædende historiker beskriver det, at få en ende på "homoseksualitet, vellevned, drukkenskab og ødselhed" i SA. Hitler gav ham udtrykkelig besked på at sætte en stopper for, at SA-midler blev brugt på limousiner og banketter, som han så som beviser på SA's ekstravagance. Lutze var en svag mand og gjorde ikke meget for at sikre SA's uafhængighed i de følgende år, og SA mistede sin magt i Tyskland. Regimet lod alle de dekorative SA-daggerter slibe, så navnet Röhm blev fjernet fra bladet og udskiftet med ordene "Alles für Deutschland" (Alt for Tyskland). Memlemstallet i SA faldt drastisk fra 2,9 million i august 1934 til 1,2 million i april 1938.De lange knives nat var en triumf for Hitler og et vendepunkt for det tyske styre. Den placerede Hitler som "det tyske folks øverste dommer", som han formulerede det i sin 13. juli-tale til Reichstag. Senere i april 1942 antog Hitler formelt denne titel og placerede sig således juridisk såvel som faktisk over loven. Århundreders retspraksis vedrørende drab uden rettergang blev fejet til side. Nogle indledende skridt fra lokale anklagere til at indlede sager mod de, som udførte drabene, blev hurtigt stoppet af regimet, og det så ud til, at ingen lov kunne begrænse Hitler i hans magtudøvelse. De lange knives nat sendte også en klar besked til offentligheden om, at selv de mest prominente tyskere kunne blive arresteret og endda summarisk henrettet, hvis det nazistiske styre skulle opfatte dem som en trussel. På denne måde skabte udrensningen et mønster af vold, som kom til at karakterisere naziregimet: brugen af magt til et skabe et imperium.

Deinosuchus er en uddød slægtning til alligatoren, der levede fra omkring 80 til 73 millioner år siden, i den sene kridttid. Det kan bedst oversættes med "frygtelig krokodille", fra græsk deinos (δεινός), "frygtelig", og soukhos, "krokodille". De første rester blev først fundet i North Carolina, USA, i 1850'erne, og arten blev navngivet og beskrevet i 1909. Yderligere fragmenter blev fundet i 1940'erne, og var senere indarbejdet i en indflydelsesrig, men upræcis rekonstruktion ved American Museum of Natural History. Kendskabet til Deinosuchus er stadigvæk ufuldstændig, men bedre kranielt materiale fundet i løbet af de seneste år har udvidet den videnskabelige forståelse af denne massive jæger.
Selvom Deinosuchus var langt større end hvilken som helst moderne krokodille eller alligator, omkring 12 meter lang, og vejede op til 8,5 ton, var den forholdsvis identisk med dens mindre slægtninge. Den havde store, robuste tænder, der var bygget til at knuse byttet, og dens ryg var dækket med tykke, halvkugleformede osteodermer. En afhandling indikerer at Deinosuchus kan have levet i op til 50 år og haft en lignende vækst som moderne krokodiller, men den fastholdt dog denne vækstrate i en meget længere periode i forhold dens nulevende slægtninge.
Deinosuchus-fossiler er blevet fundet i ti delstater i USA, herunder Texas, Montana, og mange andre steder langs østkysten. Fossiler af dyret er også blevet fundet i den nordlige del af Mexico. Den levede på begge sider af Western Interior Seaway, og var en opportunistisk jæger i kystregionerne ved den østlige del af Nordamerika. Deinosuchus var fysisk størst i sit vestlige udbredelsesområde, mens den i øst til gengæld var meget mere talrig. Meninger om at disse to populationer var forskellige arter forbliver delt blandt forskerne. Deinosuchus var muligvis i stand til at dræbe og æde store dinosaurer. Der er også en stor sandsynlighed for at den har levet af havskildpadder, fisk og andre byttedyr.
På trods af dens store størrelse var Deinosuchus' udseende ikke væsentligt forskelligt fra moderne krokodillers og alligatorers. Deinosuchus havde en alligatoragtig, bred snude, med en lidt løgformet  spids. Hver præmaxilla indeholdt fire tænder, med parret nærmest spidsen af snuden værende betydeligt mindre end de andre to. Hver maxilla indeholdt 21 eller 22 tænder.  Alle tænderne var meget tykke og robuste; de bagerste var afrundede og stumpe. Tænderne så ud til at have været brugt til at knuse byttet, snarere end at spidde det. Når munden var lukket, var det kun den fjerde tand på underkæben, der ville være synlig.
Nutidige saltvandskrokodiller har den største bidestyrke af alle nulevende dyr med et maksimum på mere end 16.000 Newton. Bidestyrken hos Deinosuchus har man vurderet til at have været på mellem 18.000 N. og 100.000 N. Det er blevet hævdet, at selv de største og kraftfuldeste dinosaurer som Tyrannosaurus nok havde mindre bidestyrke end Deinosuchus.Deinosuchus havde en sekundær, forbenet gane, der kunne gøre den i stand til at ånde igennem dens næsebor, mens resten af hovedet var under vandet..Osteodermerne (skællene), der dækkede ryggen af Deinosuchus, var usædvanligt store og tunge; nogle var næsten halvkugleformede. Dybe huller og riller på disse osteodermer fungerede som fastgørelsespunkter for bindevæv. Sammen med bindevævet fungerede osteodermerne som bærende forstærkning for at støtte Deinosuchus' enorme krop, når den var ude af vandet. Derfor, på trods af dens størrelse, var Deinosuchus omtrent næsten ligeså adræt på land som dens moderne slægtninge.
Fordi de kendte rester af Deinosuchus er så fragmentariske, er anslåede størrelser af dyret stærkt varierende. I 1954 rekonstruerede Edwin H. Colbert og Roland T. Bird underkæben af Deinosuchus, med en længde på omkring to meter, og udregnede "på basis af sammenlignende målinger", at den gigantiske alligators totale kropslængde kunne have været op til 15 m. Et meget mindre estimat — omkring 8-10 m — blev givet af Gregory M. Erickson og Christopher A. Brochu i 1999. David R. Schwimmer opdagede i 2002, at den mindre og mere almindelige form for Deinosuchus, fundet i den østlige del af Nordamerika, havde kranier på omkring 1 meter. Ved at bruge en formel baseret på kraniets størrelse anslog Schwimmer, at de muligvis havde en total kropslængde på omkring 8 meter og vejede nogenlunde 2,3 ton. Ifølge Schwimmers undersøgelser var Deinosuchus større i den vestlige del af kontinentet. Et rimeligt godt bevaret kranie, der blev fundet i Texas, indikerede, at dyrets hoved nåede omkring 1,31 meter, og med dette som grundlag udregnede Schwimmer dens totale kropslængde som værende ca. 9,8 meter. Selvom de største rester af Deinosuchus havde kranier, der er alt for dårligt bevarede til at bruge denne udregningsmetode, så tydede målinger af ryghvirvlerne på, at Deinosuchus godt kunne have været endnu større. Schwimmer anslår, at de største individer kunne nå en længde på 12 meter og måske veje 8,5 ton eller mere.Selvom der er noget uenighed om dyrets korrekte størrelse, er de fossile rester ikke desto mindre nok til at indikere, at Deinosuchus var væsentligt større end alle dens moderne slægtninge. Selv de mindre skøn fra Erickson og Brochu tyder det på, at den maksimale vægt overstiger nulevende arter med en faktor på 3 til 5. Deinosuchus er ofte blevet udråbt til den største krokodilleart der nogensinde har levet, men nogle andre krokodillelignende dyr, såsom Purussaurus, Rhamphosuchus og Sarcosuchus, kan muligvis have nået dens størrelse, eller måske overskredet den.
Deinosuchus var til stede på begge sider af Western Interior Seaway. Eksemplarer er blevet fundet i ti af USA's delstater. Et Deinosuchus-osteoderm fra San Carlos Formation var også rapporteret i 2006, så den enorme alligatorslægtnings udbredelse kan have inkluderet dele af det nordlige Mexico. Deinosuchus-fossiler er mest udbredt i Gulf Coastal Plain-regionen i Georgia, nær grænsen til Alabama. Alle kendte rester af Deinosuchus er fundet i klipper, der er dateret til Sen Kridt. De ældste eksemplarer af denne art levede omtrent for 80 millioner år siden, og de yngste fra omkring 73 millioner år siden.Fordelingen af Deinosuchus-rester indikerer, at disse gigantiske alligatorider kan have foretrukket at leve omkring flodmundinger. I Aguja Formation i Texas, hvor nogle af de største rester af Deinosuchus er blevet fundet, kan dette indikere, at dyrene muligvis levede i brakvandsbugter. Selvom nogle rester er blevet fundet ved havet, står det ikke klart, om Deinosuchus nogensinde vovede sig ud i oceanerne (som nutidens deltakrokodiller); disse rester kan have efterfølgende været blevet "skyllet" ud i havet, når dyrene døde. Deinosuchus er blevet beskrevet som et "iøjnefaldende" komponent af et angiveligt biom fra Sen Kridts Nordamerika.
I 1954 spekulerede Edwin H. Colbert og Roland T. Bird på, om Deinosuchus "meget vel kunne have jagtet og ædt nogle af de dinosaurerer, den levede sammen med". Colbert tilrettede denne hypotese således i 1961: "Denne krokodille må bestemt have jagtet dinosaurer; hvorfor skulle den ellers være så ufatteligt stor? Den jagede i det vand, hvor de store theropoder ikke kunne komme hen." David R. Schwimmer foreslog i 2002, at fordi adskillige hadrosauride haleryghvirvler fundet i nærheden af Big Bend National Park viste tandmarkeringer fra Deinosuchus, kunne det styrke hypotesen om, at Deinosuchus i det mindste spiste dinosaurer i nogle tilfælde. I 2003 fandt Christopher A. Brochu ikke tandmarkerings-teorien værende overbevisende, men ikke desto mindre var han enig i, at Deinosuchus nok "spiste ornithopoder en gang imellem". Deinosuchus menes generelt at have jagtmetoder i stil med moderne krokodiller og alligatorer, f.eks. ved at angribe dinosaurer og andre landdyr ved vandkanten, hvorefter den holdt dem under vandet, til de druknede.Schwimmer og G. Dent Williams foreslog i 1996, at Deinosuchus muligvis kunne have jagtet havskildpadder. Deinosuchus ville så nok have brugt de robuste, flade tænder bagerst i kæberne til at knuse skildpaddernes skjolde. Den "sidehalsede" havskilpadde, Bothremys, var især almindelig i den østlige del, hvor Deinosuchus levede, og adskillige af dens skjolde er blevet fundet med bidemærker, der højst sandsynligt var påført af den store alligatorid.Schwimmer konkluderede i 2002, at ædemønstret af Deinosuchus nok muligvis afhang af dens geografiske udbredelse; de mindre Deinosuchus i den østlige del af Nordamerika ville have været opportunister i en økologisk niche svarende nogenlunde til moderne amerikanske alligatorer. De ville have ædt havskildpadder, store fisk og mindre dinosaurer. De større, men mindre udbredte Deinosuchus, der levede i Texas og Montana, kunne have været mere specialiserede jægere, der jagtede, fangede og åd store dinosaurer. Schwimmer noterede, at ingen theropoder i den østlige del af Nordamerika nåede den østlige Deinosuchus' i størrelsen, hvilket kunne indikere, at det massive dyr kunne have været regionens toprovdyr.
En afhandling i 1999 af Gregory M. Erickson og Christopher A. Brochu foreslog, at Deinosuchus' vækstrate kunne sammenlignes med dens moderne slægtninge, men at den blot holdt denne rate i meget længere tid. Deres skøn var baseret på "vokseringe" i dorsale osteodermer af forskellige prøver, hvilket indikerede, at Deinosuchus kunne have taget over 35 år, før den nåede sin fulde, voksne størrelse, og at de ældste individer måske har kunnet leve i mere end 50 år. Dette var en fuldstændigt anderledes voksestrategi end store dinosaurer, der opnåede deres voksne størrelse meget hurtigere og levede i meget kortere rid. Ifølge Erickson ville en Deinosuchus "nok have set adskillige generationer af dinosaurer komme og gå".Schwimmer bemærkede i 2002, at Ericksons og Brochus' antagelser om vækstrater kun er gyldige, hvis de osteoderme ringe afspejler årlige perioder, som de gør i moderne krokodiller og alligatorer. Ifølge Schwimmer kunne vokseringenes mønster i Deinosuchus have været påvirket af en masse forskellige ting, herunder "deres byttes vandringer, sæsonmæssige klimavariationer eller den oceaniske cirkulation og næringsstoffernes kredsløb". Hvis kredsløbet var halvårligt i stedet for årligt, kunne det betyde, at Deinosuchus voksede hurtigere end dens moderne slægtninge, og havde en lignende maksimal levetid.
I 1858 beskrev geologen Ebenezer Emmons to store fossile tænder fundet i Bladen County, North Carolina. Emmons mente, at disse to tænder tilhørte Polyptychodon, hvilket han dengang troede var en "krokodilleslægt". Senere fund viste dog, at Polyptychodon i virkeligheden var en pliosaur, som er en type havkrybdyr. Tænderne, der var beskrevet af Emmons, var tykke, en smule buede, og var dækket med en lodret, rillet emalje; han tildelte dem artsnavnet P. rugosus. Selvom det i første omgang ikke blev anerkendt som sådan, var disse nok de første videnskabeligt beskrevne Deinosuchus-rester. En anden stor tand, som muligvis også var fra Deinosuchus, og som blev fundet i Sampson County (North Carolina), blev navngivet Polydectes biturgidus af Edward Drinker Cope i 1869.I 1903 ved Willow Creek i Montana blev adskillige fossile osteodermer opdaget "liggende på overfladen af jorden" af John Bell Hatcher og T.W. Stanton. Disse osteodermer var først ment tilhørende den ankylosauride dinosaur Euoplocephalus. Udgravning på pladsen, ledt af W.H. Utterback, gav yderligere fossiler, herunder flere osteodermer samt ryghvirvler, ribben og et pubis. Da disse rester blev undersøgt, stod det klart, at de tilhørte et stort dyr i krokodillefamilien, og ikke en dinosaur; da Hatcher fandt ud af det, "mistede han interessen med det samme" i materialet. Efter at Hatcher døde i 1904, undersøgte og beskrev hans kollega W.J. Holland fossilerne. Holland henførte disse rester til en ny slægt og art, Deinosuchus hatcheri, i 1909. Deinosuchus kommer af oldgræsk δεινός/deinos, hvilket betyder "frygtelig", og σουχος/suchos, hvilket betyder "krokodille".
En ekspedition i 1940, ledt af American Museum of Natural History, gav flere fossiler af gigantiske krokodiller, Denne gang fra Big Bend National Park i Texas. Resterne blev beskrevet af Edwin H. Colbert og Roland T. Bird i 1954 under navnet Phobosuchus riograndensis. Donald Baird og Jack Horner tilskrev senere Big Bend-resterne til Deinosuchus, som er blevet accepteret af de fleste nutidige autoriteter. Slægtsnavnet Phobosuchus, der oprindeligt var skabt af Baron Franz Nopcsa i 1924, er siden blevet kasseret, fordi slægten indeholdt en række forskellige arter,  der viste sig ikke at være tæt beslægtede med hinanden.American Museum of Natural History lavede kranie- og kæbefragmenter til en gipsrestaurering, modelleret efter nutidens cubanske krokodille. Colbert og Bird erklærede, at dette var en "konservativ" rekonstruktion siden en endnu større længde kunne opnås, hvis man brugte en moderne krokodille med et langt kranie som deltakrokodillen som skabelon. Fordi det ikke dengang var kendt at Deinosuchus havde en stor snude, fejlberegnede Colbert og Bird proportionerne af kraniet, og rekonstruktionen overdrev stærkt dens aktuelle, samlede bredde og længde. På trods af unøjagtighederne blev det rekonstruerede kranie det bedst kendte levn af Deinosuchus, og skabte offentlig opmærksomhed for den store krokodille for første gang.En lang række yderligere rester af Deinosuchus blev opdaget over de næste mange årtier. De fleste var ganske fragmentariske, men de udvidede kendskabet til det gigantiske rovdyrs udbredelsesområde. Som bemærket af Christopher A. Brochu er osteodermerne markante nok til, at selv "knoglen granola" passende kan bekræfte tilstedeværelsen af Deinosuchus. Bedre kranielt materiale blev også fundet; i 2002 var David R. Schwimmer i stand til at skabe en sammensat computerrekonstruktion af omkring 90 % af kraniet.
Deinosuchus var oprindeligt klassificeret i familien Crocodylidae af Colbert og Bird, primært på basis af tænderne, i lighed med moderne krokodiller. Men ved en fylogenetisk reevaluering foretaget i 1999 af Brochu blev det fastlagt, at Deinosuchus faktisk var et primitivt medlem af Alligatoroidea, det vil sige beslægtet med alligatorer. Således "er Deinosuchus ikke verdens største krokodille, men derimod en af de største alligatorer". Denne klassifikation blev i 2005 styrket af opdagelsen af en velbevaret Deinosuchus-hjernekasse fra Blufftown Formation i Alabama, hvilket viser træk, der minder om dem, man finder i den nutidige art amerikansk alligator. Selvom den var et forhistorisk medlem af den samme gruupe, er Deinosuchus ikke en direkte forfader til de nutidige alligatorer. Dets nærmeste slægtninge var muligvis Leidyosuchus og Diplocynodon.Schwimmer mente i 2002, at alle Deinosuchus-fund tilhører én art. Han bemærkede, at der var flere ligheder end forskelle mellem de østlige og vestlige populationer, og at de fleste af disse forskelle kun relaterede til størrelsen. Under International Code of Zoological Nomenclatures prioritetsregler vil denne arts navn være D. rugosus. Lucas et al. (2006) anså også Deinosuchus som den eneste art i sin slægt. Men i 2003 stillede Brochu spørgsmålstegn ved Schwimmers analyse; størrelsen kunne være et betydningsfuldt diagnostisk træk, og adskillige af de træk brugt af Schwimmer til at etablere synonymitet mellem de to populationer er i virkeligheden primitive træk, der også deles med andre slægter. I 2002 henviste Schwimmer uformelt til den vestlige population som D. riograndensis, og adskillige andre forskere — inklusive Anglen og Lehman (2000) samt Westgate et al. (2006) — har også for nylig tildelt fund af den vestlige population dette artsnavn.
