
Brøndby Stadion, beliggende i bydelen Brøndbyvester i Brøndby Kommune, er Danmarks næststørste fodboldstadion. Det blev oprindelig anlagt i 1965 uden tribuner, og efter en omfattende ombygning i 2000 fik det en kapacitet på 31.500 tilskuere, heraf 19.700 siddepladser. Løbende justeringer af tilskuerfaciliteterne har sidenhen medført, at der i dag er en totalkapacitet på 28.000 tilskuere, hvoraf 23.400 er siddepladser. Fodboldklubben Brøndby IF afvikler sine hjemmebanekampe på Brøndby Stadion. Tilskuerrekorden stammer fra den 18. juni 2003 mod F.C. København og lyder på 31.508 tilskuere.
I forbindelse med større Europa League og Champions League-kampe etableres der, i overenstemmelse med UEFA's regulativer, sæder på sydtribunen, hvilket indebærer, at den samlede kapacitet reduceres til cirka 26.000.
Idéen om at anlægge et centralt kommunalt idrætsanlæg blev fremlagt af daværende borgmester J. C. Jensen i 1945, men dengang kunne kommunens idrætsforeninger ikke nå til enighed omkring et fælles stadion.Da det i 1950'erne kom på tale at sammenlægge kommunens tre store idrætsforeninger, tyder meget på, at sammenlægningstankerne blev fostret på politiker- og ledelsesplan. Med kun én klub ville man kunne opnå en mere rationel udnyttelse af et kommende Brøndby Stadion. Idéen mødte opbakning i Brøndbyøster Idrætsforening, og ved generalforsamlingen i 1962 gik et flertal ind for at sammenlægge Brøndbyvester og Brøndby Strand Idrætsforeninger. Brøndby Strand afviste forslaget med det samme, mens der i Brøndbyvester skulle en afstemning til. Denne endte med et klart flertal imod.Der skulle dog ikke gå mange år, før det igen kom på dagsordenen at sammenlægge Brøndbyøster og Brøndbyvester idrætsforeninger. Stordriftsfordele var et af hovedargumenterne for at tilknytte de to foreninger til et kommende kommunalt stadion, og borgmester i 1966-2005 og formand i Brøndbyernes IF i 1971-72, Kjeld Rasmussen, har siden udtalt, at han og Brøndbys daværende borgmester fik bygget stadion under forudsætning af, at de to klubber sluttede sig sammen.
På et møde den 3. december 1964 blev det endeligt vedtaget at lægge Brøndbyøster og Brøndbyvester idrætsforeninger sammen under navnet Brøndbyernes Idrætsforening.
Da Brøndby Stadion stod færdigt i foråret 1965, bestod området af en opvisningsbane omkranset af et tilskuerhegn, fire træningsbaner og en grusbane med lysanlæg. Uden om opvisningsbanen var der en løbebane, og bag det ene mål var etableret forskellige atletikfaciliteter. Desuden var der opført en omklædningsbygning med fire rum, hvor der var bade- og toiletfaciliteter.Da banen på stadion endelig kunne tages i brug i sensommeren 1965, var der problemer med at få græsset til at gro, hvorfor den officielle indvielse først fandt sted den 31. juli 1966.I de følgende år udvikledes området omkring Brøndby Stadion løbende; i 1969-70 anlagde kommunen træningsbaner på arealet syd for stadionområdet ned mod Holbækmotorvejen, og i 1972-74 kom der også fodboldbaner syd for denne.Forholdene omkring opvisningsbanen blev ligeledes forbedret; i 1966 blev der sat to tælleapparater op ved indgangen til stadion, og i 1969 fik foreningen foræret et halvlegsur af den lokale urmager Bent Henriksen fra Brøndbyøster Torv. I 1973 bevilgede kommunen kr. 20.000 til at opsætte et moderne højtaleranlæg bestående af fire foldehornhøjtalere monteret på fire meter høje stålmaster.
I takt med at Brøndby IF rykkede op gennem rækkerne, opstod der behov for et mere tidssvarende stadion. I 1975 gav kommunen lov til at forbedre tilskuerfaciliteterne ved at anlægge to flisetrin rundt om løbebanen. Dette skete på trods af at klubben havde ønsket en overdækket tribune.Først med oprykningen til 2. division i 1977 besluttede Brøndby Kommune, at der skulle opføres en overdækket tribune. Byggeriet til 4 millioner kroner begyndte i sommeren 1978, og i begyndelsen af 1979 var den nye tribune klar til brug. Tribunen, der bestod af 1335 siddepladser, en speakerboks, pressepladser og et tv-plateau, var blevet placeret på langsiden ud mod Gildhøjskolen. Under tribunen var der indrettet fire omklædningsrum, en kiosk, et kontor, toiletter, et depotrum samt klublokale til Brøndby Atletikklub. I foråret 1980 satte kommunen endvidere det første lysanlæg op med en lysstyrke på 4 x 24 kW. Med den nye tribune kom tilskuerkapaciteten op på i alt 5.000.Borgmester Kjeld Rasmussen proklamerede i forbindelse med klubbens oprykning til 1. division i efteråret 1981, at det nu var på tide at få en overdækket tribune. Op til sæsonen 1982 blev der opført en ny ståpladstribune over for den eksisterende tribune, der bestod af 13 betontrin i hele banens længde under åben himmel. Stadionkapaciteten blev forøget med 5.000 pladser, hvilket bragte den samlede kapacitet op på 10.000 tilskuere.
Efter at have etableret sig i toppen af dansk klubfodbold i løbet af 1980'erne opnåede klubben et foreløbigt sportsligt højdepunkt ved at nå kvartfinalen i UEFA-cuppen i 1991. Brøndby Stadion var på daværende tidspunkt ikke gearet til at afvikle en kamp på så højt et niveau, men blandt andet ved at opstille midlertidige endetribuner lykkedes det klubben at få dispensation fra UEFA til at afvikle kampen. Dermed fik man stadionkapaciteten op på 15.000 tilskuere, og klubben overgik endda sig selv til semifinalen, hvor der blev sørget for plads til helt op til 17.000-18.000 tilskuere. I sammen periode havde man budt ind på at få Danmarks nye nationalstadion, hvor man havde projekteret et "Stadion Danmark"', med plads til 60.000 tilskuere.I takt med de gode resultater var tilskuerinteressen vokset så markant, at det blev nødvendigt at flytte de største kampe til Københavns Idrætspark. Dette var ingen tilfredsstillende løsning for hverken klub, fans eller sponsorere. Derfor besluttede bestyrelsen at arbejde på at udvide Brøndby Stadion.Første skridt blev taget i 1990, hvor langsiden modsat hovedtribunen blev overdækket og udbygget med otte rækker med i alt 3.500 siddepladser, samt 10.500 ståpladser. Samme år blev hovedtribunen, efter udenlandsk forbillede, udbygget med en sponsorlounge med panoramavinduer ud mod banen. Mens kommunen havde betalt for den overdækkede langsidetribune, var det klubben selv, der finansierede byggeriet af sponsorloungen.På trods af de forbedrede tilskuerfaciliteter levede stadion fortsat ikke op til UEFA's krav, og klubben ønskede at opføre permanente ståtribuner bag begge mål. Da dette ville medføre, at løbebanen måtte sløjfes, og at atletikklubben skulle kompenseres med en ny atletikbane andetsteds, valgte kommunen at afvise Brøndby IF's ansøgning om at udvide stadion yderligere. Dette fik klubben til at se sig om efter andre byer, hvor den kunne afvikle sine store internationale kampe, hvilket fik kommunen til at tilbyde at sælge stadion til fodboldklubben og dermed få penge til at opføre et atletikstadion. Bestyrelsen i Brøndby IF var imidlertid kun interesseret i at købe jordarealerne bag målene. Klubben havde tilbudt selv at betale for opførelsen af endetribunerne, men for at kunne gøre det måtte banen udvides både i bredden og længden.I 1991 besluttede kommunalbestyrelsen at Brøndby IF alene skulle have brugsretten til stadion. Dermed var vejen banet for at omdanne Brøndby Stadion til et rigtigt fodboldstadion. I december 1991 gik entreprenøren i gang med at fjerne løbebanen, og i foråret 1992 stod det udvidede Brøndby Stadion færdigt: Fire overdækkede tribuner med plads til samlet knap 21.000 tilskuere., herunder blev Faxe-tribunen taget i brug første gang den 29. marts 1992. Med de 1.335 siddepladser på hovedtribunen og yderligere 3.000 nye siddepladser på den nederste del af den modsatte langside kom man op på over 6.000 siddepladser.
På trods af adskillige udvidelser og forbedringer igennem årene ville Brøndby Stadion stadig ikke opnå en acceptabel kapacitet til internationale kampe, og klubben var derfor nødsaget til at leje sig ind i Parken på Østerbro til store kampe i UEFA-regi. Dette medførte såvel økonomiske som prestigemæssige tab, og bestyrelsen arbejdede derfor videre med planer om at udvide stadion yderligere.Første skridt var at indlede forhandlinger med Brøndby Kommune med henblik på at overtage stadion, og resultatet blev, at Brøndby IF A/S købte Brøndby Stadion for 23,5 millioner kroner i 1998.Herfra skulle der fratrækkes 16 millioner kroner for de to endetribuner og sponsorloungen, som klubben selv havde opført, så det endelige beløb blev på 7,3 millioner kroner.Overtagelsen fandt sted den 1. januar 1999, hvorefter den største udbygning af stadion kunne gå i gang; en sammenhængende øvre tribunekrans støttet af i alt 32 betontrappetårne og et nyt tag båret af i alt 32 hver 25 meter høje jernkonstruktioner skulle sammen med de eksisterende nedre tribuner bringe den samlede tilskuerkapacitet op på over 30.000 til europæiske kampe og 33.000 til hjemlige kampe. Den samlede pris for udvidelsen blev 270 millioner kroner, 40 millioner mere end budgetteret. Ud over det nye øvre tribuneafsnit blev den gamle hovedtribune udvidet med en overbygning. Ikke mindst blev sponsor- og loungeområderne udvidet betragteligt, og ud mod p-pladsen opførtes en ny tre-etagers tilbygning med administrationslokaler, pressefaciliteter, storkøkken og loungeområder med plads til godt 3.000 mennesker. I stueetagen blev der indrettet en lobby, et fitnesslokale til spillerne og en fanshop.Den nye tribunekrans gjorde hjørnerne af stadion delvis lukkede, og mellem de nedre og øvre tribuner indrettedes toiletter og salgsboder. Den nye øvre tribune indebar 13.600 nye siddepladser, hvilket øgede den samlede kapacitet til 31.500 tilskuere. Til internationale kampe var kapaciteten begrænset til 26.500 tilskuere. Hele ombygningen blev udført sideløbende med, at klubben afholdt alle sine hjemmekampe i byggeperioden, og de oprindelige omklædningsrum under den bevarede hovedtribune fra 1978 blev bibeholdt.Det nye stadion holdt officiel åbning den 22. oktober 2000, med en revanchekamp mellem Skagen IK og Brøndby IF årgang 1989. Stadion var imidlertid først helt færdigt i 2001. Ombygningen gjorde også at Brøndby Stadion var en del af de nordiske landes EM-ansøgning til EURO 2008.
Den samlede pris for den store udvidelse af stadion blev 30-40 mio. kr. højere end budgetteret. En del større og mindre tilføjelser og forbedringer af publikumsfaciliteterne blev derfor udskudt og sidenhen løbende udført.
Først og fremmest var der ikke blevet råd til nye tælleapparater, og et nyt, moderne adgangssystem installeredes først i 2003, ligesom måltavlerne til at starte med ikke levede op til DBU's krav. De traditionelle udskiftningsbænke måtte tillige blive stående nogle år, før de i 2005 blev erstattet af nedsænkede bokse.De nye blå sæder lod vente på sig på de nedre tribuner; for det første blev de gamle, nedslidte sæder bibeholdt på de to oprindelige langsidetribuner, som dermed i de første år efter ombygningen fremstod med grå, røde, gule og lyseblå sæder. For det andet ventede man med at montere sæder på den udvidede del af den gamle hovedtribune og den nordlige endetribunes nedre afsnit. Dog tilføjedes der relativt hurtigt en ekstra ”række 34” hele vejen rundt øverst oppe foran glaspartierne.[kilde mangler]Med nye mørkeblå sæder påmonteret på de førnævnte områder kom man i 2003 op på samlet 23.400 siddepladser. Den samlede kapacitet justeredes dermed til 29.000, mens der til internationale kampe nu var plads til 26.144. Til internationale kampe ville de sidste ståpladser på sydsiden blive omdannet til cirka 2.600 siddepladser.
På trods af de mange forsinkede forbedringer var der ved ombygningen i 2000 allerede forbedrede faciliteter for kørestolsbrugere, eftersom en platform med en elevator installeredes i den sydlige ende af østtribunen.
I 2006-07 udbyggedes Loxam-tribunen endvidere bagtil med en sponsorlounge, lokaler til Brøndby Gymnasium, et offentligt fitnesscenter, produktionskøkken og sportsbaren 1964. Derudover forbedredes tilskuerforholdene med seks nye multiboder og tre nye trappenedgange inde under den nedre langsidetribune. To nye storskærme opsattes også i denne periode. Den samlede pris for projektet var på 90 millioner kroner.Storsponsoren Jesper Nielsen sørgede i 2008 for, at Brøndby Stadion blev udsmykket med store gule oplyste bogstaver med stadionnavnet påmonteret mellem taget og den øverste tilskuerrække på tre af tribunerne. Derudover blev hver endegavl prydet med fire store billeder, der viste Brøndbyspillere og –fans i forskellige situationer.I vinterpausen i 2017-18 blev hullet på Sydsiden lukket, sådan at der kom 75 siddepladser og 150 ståpladser ekstra på stadion. Ombygningen blev betalt at klubbens fans, gennem Brøndby Support og andre uofficelle fangrupper, og gennem en såkaldt "fanpulje", der opstod som følge af salg af blandt andet sæsonkort og merchandise. Samlet set kostede ombygningen 450.000 DKr, hvoraf fanpuljen stod for de 270.000. I sommeren 2018 blev lyset forbedret, da nye lamper med højere LUX-tal, produceret i Kina, blev installeret.
I tilknytning til stadion, ligger der en bane der bruges til træningskampe, ungdomskampe og kampe i 3F-ligaen. Den benævnes i dagligt tale Bane 2.
Efter at den oprindelige opvisningsbane var taget i brug i 1965, viste det sig, at den ikke var drænet ordentligt, og kommunen måtte forbyde al boldspil frem til sommerpausen. På grund af for få træningsbaner blev græsset på opvisningsbanen hurtigt slidt, og i 1971 var banen fyldt med så mange huller, at en omlægning af græstæppet var påkrævet.
Med alle fire tribuner opført i 1992 kunne banen blive udvidet og omlagt, hvilket skete i 1996. Ved samme lejlighed blev der lagt varmerør og et nyt, specialiseret vandingsanlæg under det nye græstæppe. Foruden den forbedrede bane blev der sat nye projektører op på taget af de to langsidetribuner, så lysanlægget levede op til de internationale krav.
Den nuværende bane måler 105 x 68 meter. Den blev lagt i 1997 og var primo 2015 således fire gange så gammel som den fire år gamle grønsvær på Blue Water Arena i Esbjerg, der er den næstældste bane i Superligaen. Især i efteråret 2014 var græsset på Brøndby Stadion ifølge spillere og trænere så elendigt, at spillestilen måtte lægges om fra det mere tekniske spil til en mere fysisk spillestil.
Forklaringen på banens dårlige stand var angiveligt dens alder, og at Brøndby Kommune havde ansvaret for banerne på og omkring Brøndby Stadion indtil ultimo 2013. Ifølge Per Rud ville han dog ikke rette skytset mod kommunen og forklarede, at der var forskel på at drive en bane som en breddefodboldklub eller som en elitefodboldklub. Ultimo 2014 besluttede klubben at forbedre banen i en tretrinsløsning, hvor første skridt var at fylde banen med vulkanstøv og at sætte CO2-telte op for at forbedre væksten. Andet skridt var at forbedre drænet fra banen, så vandet kan komme væk, og det tredje skridt var at lægge banen helt om. Sidstnævnte ville der dog først blive tid til i 2016, hvor både græsset og jorden under banen vil blive lagt om.I marts 2015 kom det frem, at banen alligevel renoveres i sommeren 2015, hvor der graves ned til dræn- og varmerørene, så banen fremover dræner ordentligt. Ifølge direktør Jesper Jørgensen vil der blive tale om en græsbane.Den 13. april 2015 offentliggjorde Brøndby I.F., at der fra hjemmekampen den følgende søndag kunne spilles fodbold på en nylagt græsplæne på Brøndby Stadion og ikke som tidligere planlagt efter sæsonen. Man havde valgt en løsning til 1-2 mio. kr. med rullegræs fra Holland, der skulle udgøre en midlertidig plæne, inden en større renovering gennemførtes i oktober.
Stadionet er blandt Brøndby IF's tilhængere kendt som Vilfort Park opkaldt efter den tidligere fodboldspiller Kim Vilfort.
Sydsiden blev indviet som ny endetribune den 29. marts 1992 til en kamp mod Lyngby BK grundet den stigende interesse i at se Brøndby IF's kampe. I starten sad de fleste ned på tribunen, men flere af de unge opfordrede resten af fansene på tribunen til at rejse sig op, da de mente, at det var nemmere at synge stående, hvilket udviklede sig til at mantraet "syng eller skrid". Det blev fra starten stedet, hvor Brøndby IF's "mest medlevende fans" stod, når holdet spillede hjemmebanekampe.Sydsiden har også været med til at gøre Fenerbahçe-hilsenen kendt i Danmark, og det var faktisk Brian Steen Nielsens skifte til netop Fenerbahçe SK, der banede vejen for dette. Et samarbejde mellem Mogens Krogh og Brøndby Support gjorde at denne hilsen fik sit fodfæste i Brøndby IF.
Sydsiden hed indtil 2011 Faxe-tribunen, men betegnedes også dengang Sydsiden. Den nedre del af endetribunen har en kapacitet på 5.600 stående tilskuere og er det eneste tilbageværende ståafsnit på Brøndby Stadion. Den skiftede til sit nuværende navn i forbindelse med Brøndby IF's sponsoraftale med Carlsberg. Navnet Faxe-tribunen hang sammen med sponsoren Royal Unibrew, hvis sponsoraftale udløb ved udgangen af 2010. En arbejdsgruppe blev nedsat, som valgte Sydsiden som nyt tribunenavn i januar 2011. I 2018 blev hullet i midten af tribunen delvist lukket, efter ønske fra fansene.
I 2018 blev der bag Sydsiden etableret en permanent Fanzone til tilskuere og fans til brug før, under og efter kampene.[kilde mangler] Fanzonen er den første af sin slags i Norden.[kilde mangler]
Nordea-tribunen (Nord) hed oprindelig OBS!-tribunen. Den nedre del af denne endetribune blev opført i 1992 som ståtribune og er blandt fans kendt som Pølseenden pga. den tidligere tribunesponsor Steff-Houlberg. Udebaneholdenes tilhængere placeres i et afsnit på denne tribune, som regel i den østlige ende, og er adskilt fra de øvrige tilskuere.
Carlsberg-tribunen (Vest) hed oprindeligt Frisko-tribunen, senere også SAS-tribunen og Apollo-tribunen. Den oprindelige del af tribunen stod færdig i 1979 som stadionets første tribune og er blevet bevaret i forbindelse med den store udvidelse 1999-2000. Tribunen skiftede i 2011 navn fra SAS-tribunen til Apollo-tribunen og igen i 2015 fra Apollo-tribunen til Carlsberg-tribunen.
LOXAM-tribunen (Øst) hed tidligere Codan-tribunen og DNE-tribunen. Den nedre del af tribunen blev opført i henholdsvis 1982 og 1990. Oprindelig var tribunen uden tag og fungerede som ståtribune. I dag er det stadions største tribune med samlet 34 rækker. Der blev i 2006 etableret et større tilbygning bag tribunen med sponsorfaciliteter, sportsbar og Brøndby Gymnasium. Brøndby Gymnasiums lokaler på Brøndby Stadions LOXAM-tribune blev indviet den 8. januar 2007. I april 2018 åbnede en ny lounge til familier med børn.[kilde mangler]
Tilskuerrekorden på Brøndby Stadion blev sat den 18. juni 2003 i 2002-03-sæsonen i en kamp mod F.C. København, som Brøndby IF tabte 0-1 på mål af Hjalte Bo Nørregaard. Danmarks A-landskamp mod Mexico den 9. juni 2018 blev overværet af 16.376 tilskuere, som er rekorden i en A-landsholdskamp på Brøndby Stadion.
Brøndby Stadion har fem gange været hjemmebane for det danske landshold. Derudover har der været spillet U/17-, U/19-, U/21-landskampe, samt én ligalandsholdskamp. Listen nedenfor viser alle A-landskampe, samt et udvalg af andre landskampe spillet på Brøndby Stadion, herunder venskabskampe og uofficielle landskampe.
Listen nedenfor viser et udvalg af mindeværdige kampe spillet på Brøndby Stadion.
Brøndby Strand . Afstand: 3,6 km.Fra Glostrup Station og Brøndby Strand Station kører der særbusser på kampdage. Fra Brøndbyøster Station kører der bybusser.
Følgende af Movias buslinjer betjener Brøndby Stadion:Fra/til Glostrup Station:
Ifølge Brøndby IF's hjemmeside er Brøndby Stadion et af de stadioner i Danmark, der råder over flest parkeringspladser. Foruden p-pladserne ved stadion og Brøndby Hallen har kommunen blandt andet etableret 700 p-pladser nord for rådhuset og 1000 pladser syd for Holbækmotorvejen.
Barnak, Søren. Brøndby IF - fordi de ville! - Brøndbyernes Idrætsforening 1964-2004 (1 udg.). Brønden. ISBN 8790667042. 
Storm, Rasmus K.; Thomsen, Frederik. "For better or worse? A study of institutional responses to sports competitive pressure in Danish pro soccer 2001–2013". European Journal for Sport and Society. 13 (4): 274–295. doi:10.1080/16138171.2016.1248092. 

Brysterne er to fremhvælvinger på en kvindes overkrop, som indeholder mælkekirtlerne, og som børn kan die modermælk fra. Menneskets bryster er unikke blandt hunpattedyr, fordi de er synlige gennem hele kvindens liv. Det hænger sammen med, at kvindens bryster har udviklet sig til et sekundært kønskarakteristikum.
Bryst (latin og anatomisk thorax) betegner også kropsafsnittet mellem hals og mave hos mennesker og dyr af begge køn. Bryster bruges normalt kun om kvindebryster. Pattedyr har yver eller patter.
Brystet (latin og anatomisk mamma, flertal og genitiv mammae) består af mælkekirtler, fedtvæv og bindevæv. Hvert bryst indeholder omkring 15-20 mælkekirtler med hver sin mælkegang (ductus lactifer, pl. ductuli lactiferi). Mælkegangene munder ud i sinus lactifer, et lille reservoir, umiddelbart inden hele gangsystemet udmunder i brystvorten (papilla mammae), som er midt på brystet. Brystvorten svarer til patten hos andre pattedyr. Omkring brystvorten ligger et pigmenteret (mørkt) område, areola (areola mammae).
(På tegningen ses ikke, at brystet er opdelt i såkaldte lobuli (afgrænsede afsnit, lapper) af stærke bindevævsblade (ligamenta suspensoria mammaria, Cooperske ligamenter), der alle er fæstnet til bundfascien. Bundfascien er endnu et bindevævsblad, der ligger over med pectoralis major vinkelret på de Cooperske ligamenter).
Brysternes størrelse og form varierer fra kvinde til kvinde og påvirkes af mange faktorer.
Arvelighed er en vigtig faktor, men også kvindens ernæringsstatus (kropsvægt), alder, hormonbalance (pubertet, graviditet(er) og menopause) spiller ind. Brystomfanget (målt rundt om kroppen ved brystvorterne) er i vestlige lande øget med 10 centimeter i det sidste 100 år. Denne forøgelse skyldes ikke genetiske ændringer, men ændrede madvaner og mindre motion.
I dag er brystomfanget hos en gennemsnitlig kvinde 91 centimeter, men det individuelle mål varierer stærkt.
Udtrykt i bh-størrelser ligger gennemsnitsbrystet i Europa et sted nærmere B (44 %) end C (28 %) – mens 15 % har A, 10 % D og 3 % større.
Tal offentliggjort i 2005 viste, at den mest solgte bh-størrelse i USA er gået fra 75B til 80C på bare 15 år. Men undersøgelsen er ikke repræsentativ, for det første, fordi kvinder med små bryster er underrepræsenteret blandt bh-kunderne. For det andet har kunstige brystforstørrelser bidraget til forøgelsen. En undersøgelse i 2007 af europæiske kvinder udført af lingerifirmaet Triumph viste, at ud af de undersøgte europæiske lande havde danske kvinder gennemsnitligt de næststørste bryster. Halvdelen (50 %) af de undersøgte kvinder brugte D-skål (19 % brugte C, 24 % B og 7 % A).
Det findes også forskelle mellem kulturer, som skyldes både arv og miljø. Men de er meget mindre end forskellen mellem kvinder i en given kulturkreds.
Det er naturligt, at brysterne ikke er symmetriske. Ofte er det ene bryst lidt større end det andet.
Som andre sekundære kønskarakteristika er brysterne ikke til stede hos børn, og det er ikke umiddelbart muligt at skelne en drengs brystkasse fra en piges. En piges bryster begynder almindeligvis at vokse i 8-14-årsalderen, og de når deres endelige størrelse omkring slutningen af puberteten (17-19 år). Det ene bryst kan starte med at vokse helt op til seks måneder før det andet.
Både størrelsen og formen af brysterne vil variere i løbet af livet: under graviditet vil brysterne vokse og blive større, mens barnet ammes. Alder, graviditet, overvægt og rygning vil mindske spændstigheden i brysternes bindevæv, hvorved de vil komme til at hænge. Amning alene er statistisk ikke en faktor i brysternes spændstighed. Også jogging uden passende bh kan skade brysternes bindevæv og forårsage hængebryster.I mindre grad vil brysternes størrelse variere som resultat af andre, særligt hormonelle og ernæringsmæssige forhold. De kan ændre størrelse med menstruationscyklusen eller som følge af brug af p-piller. Størrelsen påvirkes også af ændringer i den generelle kropsstørrelse og vægt.
Brysternes og brystkirtlernes primære funktion er produktion og transport af brystmælk til babyer. Brysterne begynder mod slutningen af graviditetsperioden at hæve som følge af mælkeproduktion, så barnet kan die lige efter fødslen. Mælkeproduktionen foregår i brystkirtler i brystet. Når barnet suger på brystvorten, begynder modermælken automatisk at flyde. Mælken kan også masseres eller malkes ud af brysterne og kan begynde at flyde af sig selv, når et barn skriger.
Mængden af mælk er individuel og varierer i stor grad fra kvinde til kvinde. Der er ingen sammenhæng mellem størrelsen, formen eller symmetrien på brysterne og mængden af mælk, de producerer, da brysternes størrelse er betinget af fedtvæv og ikke mælkeproducerende kirtelvæv. Kvinder med små bryster kan dog have mindre plads til at opbevare mælk, hvorfor de må amme oftere og i mindre portioner. I det hele taget har kvinder ikke meget lagerkapacitet i brysterne, modsat eksempelvis køer.
Mælkekirtlerne er kun aktive, når der er behov for dem og vil sædvanligvis tilpasse sig barnets behov. Jo mere barnet drikker, des mere vil brysterne producere. Når barnet stopper med at drikke, vil mælkeproduktionen automatisk stoppe og sædvanligvis ikke begynde før næste graviditet. Rygning kan påvirke mælkeproduktionen så brysterne producerer mindre mælk i kortere tid.Det første halve års tid behøver barnet ikke anden næring end modermælken. Den indeholder unikke antistoffer, som barnet ikke kan få fra andre kilder, og som styrker immunforsvaret og beskytter barnet mod en bred vifte af sygdomme. Undersøgelser har vist, at børn, der udelukkende får modersmælk de først 4-6 måneder, får en højere beskyttelse mod allergi resten af livet.Mælkeproduktion kan også gå i gang uden graviditet. En sådan spontan produktion kaldes galactorrhea og kan være en indikation på sygdom eller en bivirkning ved visse medikamenter eller resultat af fysisk stress.
Brysterne spiller også en central rolle i menneskets seksualitet. De er blandt de mest synlige sekundære kønskarakteristika og er af betydning for den seksuelle tiltrækning mellem partnere. Brysterne kan også spille en vigtig rolle i selve sexhandlingen som en erogen zone, der responderer på seksuel opstemthed og berøring. Brystet og især området omkring brystvorten er udstyret med mange sanseceller, som kan reagere på stimulering ved at udvide brystet med øget blodtilstrømning og få brystvorten og areola til at blive hård og stikke ud.
En anden teori for brysternes funktion er baseret på, at kvinden ikke viser fysiske tegn på ægløsning – tiden, hvor hun er frugtbar. Dette kan have ledt til, at menneskehannen har udviklet en evne til at reagere på andre tegn på ægløsning. Under ægløsningen vil den forøgede østrogen resultere i en lille hævelse af brystet, som mænd kan have udviklet sig til at finde attraktiv. Som svar må der være opstået et evolutionært pres, der begunstigede kvinder med et hævet bryst, som for mændene ville forekomme mere sandsynlige at have ægløsningNogle zoologer (navnlig Desmond Morris) mener, at brysterne er udviklet som sidestykke til bagdelen på andre primater. Grunden hertil skulle være, at hvor andre primater parrer sig i hundestillingen, så bruger de fleste mennesker den mere personlige ansigt mod ansigt, missionærstilling. Et sekundært kønskarakteristikum ville have opmuntret til dette.Det har også været foreslået, at bryster er udviklet for at snyde hanner til at tro, at hunnerne er gode til at amme. Som hos andre pattedyr ville bryster hos mennesker oprindeligt have været skabt udelukkede af mælkeproducerende kirtler. Bryster forstørrede af mælkekirtler ville have indikeret over for hanner at, hunnen kunne producere store mængder modermælk af høj kvalitet uafbrudt i flere år. Det ville signalere en god partner at få børn med. Hannerne ville derfor have valgt hunner med store bryster, der fysiologisk lovede, at de bedre ville være i stand til at amme deres børn. Dette ville have resulteret i, at kvinder med store bryster bedre ville have været i stand til at tiltrække flere og bedre partnere, og de derved ville få flere børn. Men mænd kunne ikke skelne store bryster dannet af fedtvæv fra bryster af mælkekirtler. Så kvinder med fedtdepoter i brysterne ville være mere succesrige i at tiltrække gode mænd. Dette selekterede for bryster med store fedtdepoter.  I teorien indgår også, at fedt på kvinders hofter spiller en tilsvarende rolle: det skal snyde mænd til at tro, at kvinden har bredere hofter, end hun i virkelighed har: Mænd burde foretrække kvinder med brede hofter, da det er et signal om en bedre evne til at føde børn uden komplikationer.En anden teori foreslår, at mænd har udviklet sig til at finde bryster tiltrækkende, da store bryster (ligesom brede hofter) signalerer store fedtreserver, som afspejler kvindens generelle sundhedstilstand og evne til at klare sig gennem perioder med mindre føde, kunne føde sunde børn og amme dem. Desuden vil kvinder under en vis fedtgrænse ikke få ægløsning og være frugtbare, så mænd burde foretrække kvinder med tilstrækkelige fedtdepoter.Frank Marlowe fra University of California har fremlagt, hvad han betegner som "ungdomshypotesen" (The Nubility Hypothesis). Han mener, bryster er et ungdomssignal, at bryster fortæller om kvindes alder ved deres størrelse og form: hvis brysterne er ikke-eksisterende, er hun pre-pubertær. Er brysterne fremtrædende og faste, er hun ung og frugtbar. Er de hængende, er hun gammel. Og hanner burde fra et evolutionært perspektiv foretrække unge og frugtbare kvinder, da det giver dem den største chance for at få et maksimal antal afkom. Jo større brysterne er, des hurtigere vil de starte med at hænge, hvilke gør mænd bedre i stand til at vurdere en kvindes alder, hvis hun har store bryster, end hvis hun har små. Resultatet burde derved være, at mænd skulle foretrække kvinder med store bryster. Brysternes alderssignal er forstærket af, at mennesket udviklede sig til at være opretstående, for primater, der bevæger sig på fire ben, vil bryster altid pege nedad og derfor ikke kunne bruges til at bedømme hunnens alder med.
Hos de fleste pattedyr og i hvert fald alle primater er mælkekirtlerne usynlige, medmindre hunnen er gravid eller dier unger. At en del husdyr har stort yver, skyldes målrettet avl (kunstig selektion for at øge mælkeproduktionen) og er altså ikke et naturligt fænomen. Når man så finder permanente bryster hos mennesket, tyder det på, at brysterne har udviklet sig til sekundære kønskarakteristika. Denne teori understøttes af, at brystets størrelse ikke har nogen betydning for amningen, at brystet først vokser frem under puberteten, og at brystets størrelse varierer mere mellem kvinder, end hvad der er almindeligt for morfologiske egenskaber. Alt sammen er det indicier på, at brysterne er resultat af en seksuel selektion. Denne forklaring har dog, især tidligere, været mødt med en del modstand i enkelte fagområder.[kilde mangler] Dette skyldes, at hos de fleste pattedyr er det hannerne, som konkurrerer om hunner, og man derfor kunne forvente, at det også blandt mennesker er hunnen (kvinden), der skulle være det vælgende køn, og ikke det valgte køn. Det er imidlertid sandsynliggjort, at partnervalget hos mennesket har været (og er) mere gensidigt end som så.[kilde mangler]Grunden hertil[kilde mangler] er, at opfostringen af menneskebørn (i naturen) er så langvarig og ressourcekrævende en proces, at begge køn må bidrage, hvis det skal have en chance for succes. Men da manden således indgik i en mere eller mindre livsvarig binding og med én kvinde, fik valget af partner en meget større relevans end i arter, hvor en sådan livsvarig binding ikke sker. Mænd, der bandt sig til kvinder, som så ud til at være frugtbare og unge, fik derfor flere og/eller friskere børn end mindre "kræsne" mænd.[kilde mangler]
Resultatet af denne selektionsproces var, at kvinder over tid udviklede "overdrevne" frugtbarhedstegn, mens manden udviklede en præference for disse.[kilde mangler]Hvorvidt sådan en seksuel selektion stadig er på spil i moderne mennesker, og hvor stor dens effekt er, er vanskeligt at fastslå – men resultatet af de sidste par hundredtusinde års selektion er særdeles synlige i dag:
Brysterne er mange gange større, end den oprindelige funktion med mælkekirtler kræver, og er permanent ophævede.
Brysterne er i mænds øjne en af de meste æstetiske former på kvindekroppen. Det ses af de utallige gange, kvindens bryster igennem menneskets historie har været afbilledet samt den opmærksomhed, bryster vises i kulturen generelt. Også interessen for plastikoperationer fortæller om den betydning, kvindens bryst gives.Undersøgelser har vist, at mænds præferencer for størstedelen ikke så meget går på størrelsen af brysterne som på deres symmetri.[kilde mangler] Hvor præferencen i retning af størrelsen er stærkt varierende fra person til person, men i gennemsnit nærmer sig gennemsnitsstørrelsen på kvindens bryster.[kilde mangler]
Historisk set har bryster været anset som frugtbarhedssymboler, som kilden for den livgivende mælk. Helt op til det 1800-tallet var modermælk den eneste ernæringskilde til babyer og således et spørgsmål om liv og død. Dette ændrede sig med opdagelsen af, at mælk kunne pasteuriseres, hvilket betød, at menneskebørn kunne ernæres med dyremælk. En gruppe præhistoriske statuetter – de såkaldte Venus-figurer – helt tilbage fra den ældste stenalder er kendt for deres fremtrædende og store bryster. Mest berømt er stenalderfiguren Venus fra Willendorf. I historisk tid er frugtbarhedsgudinder som den assyriske/babyloniske Ishtar, den føniske Astarte og den egyptiske Isis blevet afbilledet med fokus på brysterne eller brystmælk. Astartefigurer fundet i Israel er ofte kendetegnet ved at brysterne er løftet i en indbydende gestus. På en berømt statue af Artemis fra Efesus, har hun mere end tyve runde glober på forsiden, antagelig bryster. Isis var forbundet med malkekoen, ofte afbillede som en ko eller med et kohoved, hendes brystmælk blev anset for at give særlige egenskaber og udødelighed. Faraoer blev afbilledet diende af Isis bryster, enten ved fødsel, død eller kroning. Også Zeus søster/kone Hera havde mælk, der kunne give udødelighed. Herkules blev udødelighed, og en af guderne, da Zeus snød Hera til at lade ham die hos hende. Mælkevejen blev skabt ved et uheld i samme omgang,  da Hera trak sin bryst til sig og kom til at sprøjte mælk op i himlen. Fra grækerne stammer også fortællingen om den legendariske stamme af amazonekrigereinder, der gik med bare bryster. Ifølge nogle beretninger skar amazonerne det ene bryst af, for bedre at kunne spænde buen.
I kristen ikonografi afbildes nogle kvindelige martyrer (Sankt Agata af Sicilien) med afskårne bryster, båret enten i hånden eller på en tallerken. Dette symboliserer, at de var blevet tortureret ved at få brysterne skåret af. Sankt Agata blev katolsk skytshelgen for ammende mødre og ammer. Op igennem middelalderen var, næst efter Kristus blod, Jomfru Marias modermælk den mest hellige og mirakuløse væske og utallige flasker med Jomfru Marias jomfrumælk blev placeret som relikvier i kirker, hvor de angiveligt kunne helbrede en lang række sygdomme fra blindhed til kræft. Sankt Bernhard (1090-1153) drak endda direkte fra hendes eget bryst.
Brysternes sociale betydning og "idealbrystet" har skiftet gennem historien alt efter, hvad der var på mode og fokus på: den guddommelige, det erotiske, det mælkegivende, det politiske eller det kommercielle. Fra stenalderens svulmende guddommelige bryster med en størrelse større end hovedet, til middelalderen og renæssancens skønheder med små bryster på størrelse med citroner og 1920'ernes fladbrystede modeideal, tilbage til de svulmende kommercialiserede silikonebryster i slutningen af det 1900-tallet. Bryster er i dag et ofte brugt reklameblikfang, især til et mandligt publikum.
På grund af deres fremtrædende position på kvindekroppen, har bryster haft stort indflydelse på kvindemode.
Kvinder med store bryster kan opleve besvær. For eksempel kan brysternes vægt medføre rygproblemer. Yderlige kan brysterne genere ved arbejde eller under løb. Forskellige typer af brystholdere kan afhjælpe disse problemer.
Grundet deres stærke sexsignalværdi som sekundære kønskarakteristika har mange kulturer et tabu mod offentlig visning af bryster. Det mandlige bryst og uudviklede barnebryst er sjældent omfattet af et lignede tabu. Det er sjældent på stranden eller under solbadning i parken, mens det i samme kultur opfattes som uanstændigt at vise bryster på gaden eller i bymidten. I nogle kulturer er det kun selve brystvorten der er tabu sociale, mens det i andre er hele brystet der skal dækkes.
Offentlig visning af brysterne tolereres oftere hvis det er i forbindelse med amning af babyer. I Danmark mener 77% ifølge en undersøgelse at offentlig amning er acceptabelt. Men også her mener andre stadig at utildækkede bryster er et tabu der skal opretholdes.Nogle kvindegrupper ser det som et ligestillingsspørgsmål, da mænd (og præpubertære piger) i den henseende har friere forhold end kvinder og teenagepiger, som de mener bliver udsat for kønsdiskrimination. I USA (topfree equality) og Sverige (Bara Bröst) arbejder de for at også kvinder skal have lige ret til at gå topløs i det offentlige rum. I 1992 vandt de en lille sejr da en appelret i delstaten New York dømte at statens regler om uanstændig blottelse ikke forbød kvinder i at gå med bare bryster.
I Danmark indledte en ung aktionsgruppe kort før julen 2007 en aktion der skulle "afpornoficere" bare kvindebryster og vise at bryster findes i forskellige størrelser: store som små, skæve og lige. Efter at SF erklærede sig enig i aktionen, blev der i foråret 2008 givet ubegrænset tilladelse til topløs badning i samtlige af Københavns Kommunes svømmehaller.
Plastikkirurgi på brysterne inkluderer kosmetisk kirurgi og rekonstruktionskirurgi. Nogle kvinder vælger at få foretaget kosmetisk kirurgi af deres bryster, hvis de er utilfredse med symmetrien eller størrelsen (for små eller store) af dem, mens rekonstruktionskirurgi udføres for at genskabe et bryst der er blevet kirurgisk fjernet (mastektomi), oftest i forbindelse med behandling af brystkræft. Også indadvendte brystvorter kan vendes.
Kosmetisk kirurgi kan være brystreduktion eller brystforstørrelse evt. i forbindelse med brystløft. Brystreduktion (brystformindskende operation) involvere en fjernelse af brystfedt, kirtelvæv og overflødigt hud. fulgt op med en flytning af brystvorten og areola så de kommer til at sidde mere symmetrisk korrekt på det mindre bryst. Brystforstørrelse involverer indoperation af brystimplantater under huden i brystet Brystimplantaterne er typisk af silikone eller saltvand, i Danmark er silikoneimplantater de mest udbredte. Tidligere har der været flere episoder med implantater, der revnede, men med den nyeste generation af implantater sker dette yderst sjældent. I stedet er der risiko for at kroppen vil reagere på den indopererede implantat som var det et fremmedlegeme, at implantatet kan flytte sig, eller at det placeres forkert. Brystløft involvere et løft og omformning af brystet og bliver udført hvis kvinden syntes at brysterne hænger.I Danmark er brystforstørrelse den hyppigste udførte kosmetiske behandling Ifølge det amerikanske selskab af plastikkirurger (American Society of Plastic Surgeons) er antallet af brystforstørrende operationer i USA steget med 55% fra 2000 til 2006.I fremtiden kan det være silikone- og saltvandsimplantater bliver erstattet af en metode hvor en indsprøjtning af stamceller i brystet vil få det selv at vokseEnhver form for kosmetisk kirurgisk indgreb i brystet medfører en risiko for at ødelægge amning med brystet, at ødelægge eller nedsætte følelsen i brystvorten og besværliggøre fortolkning af mammografi (røntgenfotografi af brystet).Plastikkirurgiorganisationer råder generelt imod unødvendig kosmetiske brystforstørrende operationer på teenagepiger, eftersom brysterne i den alder måske ikke er færdigudviklede og stadig kan vokse betydeligt mens de vokser sig ældre. Brystreducerende operationer af teenagepiger med betydeligt forstørret bryster og operationer til at korrigere hypoplasia (underudviklede bryster) og stærkt asymmetriske bryster bliver af de fleste læger vurderet på individuel basis.Rekonstruktionskirurgi er en genskabelse af et kirurgisk fjernet bryst ved brug af silikoneimplantater eller fedt fra maven eller ryggen..Indadvendte brystvorter kan vendes ved et kirurgisk indgreb. Dette er en ren kosmetisk operation, da mælkegangene fra mælkekirtlerne overskæres og kvinden bagefter ikke vil være i stand til at amme.
Brystkræft er den hyppigste kræftform for kvinder, og en af de mest almindelige kræftformer overhoved. I 2000 blev 3.898 kvinder ramt af brystkræft, hvorved denne kræftform alene udgjorde 23,1% af alle kræfttilfælde hos kvinder. I alt vil ca. hver 9. kvinde blive ramt af brystkræft på et tidspunkt i livet. Risikoen stiger over tid; kun sjældent ses sygdommen hos piger og kvinder under 30; omkring 25% af tilfældene rammer før 50års alderen; 50% rammer i gruppen af kvinder mellem de 50 og 70år; og de sidste 25% rammer gruppen over 70 år. Behandlingen er blevet forbedret de sidste år, og dødeligheden er ikke stigende på trods af at der er et stigende antal diagnosticerede tilfælde. Dog er overlevelsen stærkt afhængig af hvor fremskredent sygdommen er når den opdages.
For at opdage brystkræft i tide, anbefales det regelmæssigt at undersøge sine egne bryster. En sådan selvundersøgelse består i at se på og se om brystet eller brystvorten har ændret form, om brysterne er blevet mere asymmetriske osv. Videre mærkes efter knuder eller fortykninger i brystet og i armhulen. De fleste knuder er ufarlige, men alle ændringer (nye knuder, ændringer i gamle knuder, sår som ikke heler, etc.) bør rapporteres til lægen for eventuel grundigere undersøgelse. En sådan månedlig selvundersøgelse er den bedste forebyggelse mod spredning af brystkræft. Derudover anbefales regelmæssige mammografi fra 50-års-alderen, specielt ved forekomst af brystkræft i den nære familie.
Rygning, fysisk inaktivitet og overvægt øger risikoen for brystkræft. Hormontilskud efter overgangsalderen er også med til at øge risikoen. Aborter kan muligvis forøge risikoen for brystkræft om end dette er kontroversielt. Sen alder ved første fødsel samt få eller ingen børn øger risikoen, mens ung alder ved første fødsel og flere fødsler beskytter mod brystkræft. P-piller har lille eller ingen indflydelse på risikoen for brystkræft. Fertilitetsbehandling mod barnløshed øger ikke risikoen for brystkræft. Endelig har brystkræft også en arvelig (5-10%) faktor.
Andre ofte forkomne sygdomme knyttet til brystet inkludere brystbetændelse som kan opstå under amning. Videre kan store bryster føre til lidelser som hovedpine og smerter i brysterne, ryggen, skuldrene eller armene.
Ordets "bryst" har sit etymologiske ophav i den urindoeuropæiske ordrod *bhreus, som betød "at svulme", "at spire", "at knoppe". Det udviklede sig senere til den urgermanske ordrod *breustam som blev brug om bryster, men bogstaveligt talt har betydet "hævning". Betegnelsen gjaldt altså oprindeligt kun kvindebrysterne, men blev senere udvidet til at kunne betegne forsiden af overkroppen på begge køn. På oldnordisk var det blevet til brjost og videre til dagens bryst (jf. gammelsaksisk: briost, gotisk: brusts, svensk: bröst, engelsk: breast, tysk: brust, hollandsk: borst)Bryster er også blevet givet en lang række ofte vulgære synonymer og slangord: barm, patter og yver (fra biologien hvor det bruges om dyrs hhv. brystkirtler og bryster), jader (fra radioprogrammet Tæskeholdet), lunger, kasser, babser, meloner, nødder, balloner, gajoler, forlygter, junger (fra mælkejunge som i gammel tid blev benyttet til at transportere og opbevare mælk fra malkekvæg) og meget mere.

Bugspytkirtelkræft (eller pankreaskræft) opstår, når celler i bugspytkirtlen, en kirtel bag maven, begynder at mangedobles ude af kontrol og danne en masse. Disse kræftceller har evnen til at invadere andre dele af kroppen. Der findes flere former for bugspytkirtelkræft. Den mest almindelige, adenokarcinom i bugspytkirtlen (også kaldet pankreatisk adenokarcinom), hvor et adenokarcinom vokser frem i den del af bugspytkirtlen, der producerer fordøjelsesenzymer, står for omkring 85% af alle tilfælde, og begrebet "bugspytkirtelkræft" anvendes nogle gange udelukkende om denne type. 1-2% af alle tilfælde af bugspytkirtelkræft er neuroendoktrine tumorer (forkortet "NET"), som opstår fra bugspytkirtlens hormonproducerende celler. Disse er generelt mindre aggressive end pankreatisk adenocarcinom.Blandt tegn og symptomer på den mest almindelige form for bugspytkirtelkræft er gullig hud, mave- eller rygsmerter, uforklarligt vægttab, lys afføring, mørk urin og mangel på appetit. Der findes ingen symptomer i sygdommens tidlige stadier, og symptomer, der er specifikke nok til at pege i retning af bugspytkirtelkræft, viser sig typisk ikke før, at sygdommen er nået til et udviklet stadie. Når diagnosen kan stilles, har bugspytkirtelkræften ofte spredt sig til andre dele af kroppen.Bugspytkirtelkræft opstår sjældent før 40-års-alderen, og mere end halvdelen af alle tilfælde af pankreatisk adenokarcinom rammer mennesker ældre end 70 år. Blandt faktorer, der øger risikoen for at udvikle bugspytkirtelkræft, er tobaksrygning, fedme, diabetes og visse sjældne genetiske tilstande. Omkring 25% af alle tilfælde er forbundet med rygning, og 5–10% er forbundet med arvede gener. Bugspytkirtelkræft diagnosticeres normalt ved en kombination af billedteknikker såsom ultralyd eller CT-scanning, blodprøver og undersøgelse af vævsprøver (biopsi). Sygdommen opdeles i stadier, fra tidlig (stadie I) til sen (stadie IV). Screening af den overordnede befolkning har ikke vist sig at være effektivt.Risikoen for at udvikle bugspytkirtelkræft er lavere blandt ikke-rygere og mennesker, der har en normal vægt og begrænser deres indtag af rødt og forarbejdet kød. Rygeres risiko for at udvikle sygdommen falder, hvis de stopper med at ryge, og er efter 20 år næsten tilbage på niveau med resten af befolkningen. Bugspytkirtelkræft kan behandles med kirurgi, radioterapi, kemoterapi, palliativ behandling eller en kombination af disse, ofte afhængig af kræftstadie. Kirurgi er den eneste behandlingsform, der kan helbrede pankreatisk adenokarcinom, og kan også somme tider anvendes til at forbedre livskvalitet i de tilfælde, hvor en helbredelse ikke er mulig, mens tidlig palliativ behandling anbefales til alle, selv til de der samtidig modtager behandling til forsøg på at helbrede sygdommen. Somme tider er det herudover nødvendigt at supplere med smertebehandling og medicin til at hjælpe med fordøjelsen.I 2012 var bugspytkirtelkræft den syvendemest udbredte årsag til kræftrelaterede dødsfald med 330.000 dødsfald på verdensplan. Det er den fjerdestørste årsag til kræftrelaterede dødsfald i Danmark både blandt mænd og kvinder. Sygdommen forekommer oftere i den udviklede verden, som i 2012 stod for omkring 70% af alle nye tilfælde. Pankreatisk adenocarcinom har typisk en meget dårlig prognose: efter diagnose overlever 25% et år og 5% overlever i fem år. Hvad angår tidligt diagnosticeret kræft stiger femårs-overlevelsesraten til omkring 20%. Neuroendokrine kræftformer har bedre udfald; her ligger femårs-overlevelsesraten på 65%, omend overlevelse varierer kraftigt afhængigt af typen af tumor.
De mange former for bugspytkirtelkræft kan opdeles i to generelle grupper. Den overvældende majoritet af tilfælde (omkring 99%) sker i den del af bugspytkirtlen, som producerer fordøjelsesenzymer, kendt som 'eksokrine' del. Der findes flere undertyper af eksokrin bugspytkirtelkræft, men deres diagnose og behandling har meget til fælles. Den lille minoritet af kræft, der udvikler sig i bugspytkirtlens hormon-producerende (endokrine) væv, har anderledes kliniske egenskaber. Begge grupper rammer hovedsageligt (men ikke eksklusivt) mennesker på over 40 år og ses lidt oftere hos mænd, omend nogle sjældne undertyper hovedsageligt rammer kvinder eller børn.
Den eksokrine gruppe er domineret af pankreatisk adenokarcinom (variationer heraf kan hedde "invasiv" eller "duktal", sidstnævnte fra det engelske ord "duct" betydende "kanal"), som er langt den mest udbredte form, og repræsenterer omkring 85% af alle tilfælde af bugspytkirtelkræft. Næsten alle disse opstår i bugspytkirtlens kanaler, og forkortes derfor ofte PDAC (efter engelsk: pancreatic ductal adenocarcinoma) . Dette sker til trods for, at det væv hvorfra kræftformen opstår – det pankreatiske duktale epitel  – repræsenterer mindre end 10% af bugspytkirtlens volumen. Denne kræftform stammer fra de kanaler, der transporterer sekreter (såsom enzymer og bicarbonater) væk fra bugspytkirtlen. Omkring 60–70% af alle adenocarcinoma  opstår i bugspytkirtlens 'hoved'.Den næstmest udbredte form, acinære cellekarcinomer, opstår i de celleklynger, som producerer disse enzymer, og repræsenterer 5% af alle eksokrine bugspytkirtelkræfttilfælde. Ligesom de 'fungerende' endokrine kræftformer beskrevet nedenfor, kan acinære cellekarcinomer forårsage overproduktion af bestemte molekyler, i dette tilfælde fordøjelsesenzymer, som kan føre til symptomer såsom hudkløe og ledsmerter.
Cystadenokarcinomer udgør 1% af alle tilfælde af bugspytkirtelkræft. Den har en bedre prognose end de andre eksokrine former.Pancreatoblastoma  er en sjælden kræftform, der normalt opstår allerede i barndommen og har en relativt god prognose. Blandt andre eksokrine kræftformer er adenosquamøst karcinom, signetring-cellekarcinom , hepatoidcellulært karcinom, kolloidkarcinom, udifferentieret carcinom og udifferentieret carcinom med osteoklast-lignende kæmpeceller. Solid pseudopapillær tumor (SPT) er en sjælden, lavt-klassificeret neoplasi, der hovedsageligt rammer yngre kvinder og generelt har en meget god diagnose.Pankreatiske mucinøse cystiske neoplasier er en bred gruppe af bugspytkirteltumorer, der har varierende grader af malignt potentiale. De opdages i stadigt større omfang efterhånden som CT-scanning bliver mere kraftfuldt og bedre tilgængeligt, og der er fortsatte debatter omkring, hvordan de bedst kan vurderes og behandles, da mange af dem er benigne.
Den lille minoritet af tumorer, der opstår andersteds i bugspytkirtlen, er hovedsageligt pankreatiske neuroendokrine tumorer (PanNET'er). Neuroendokrine tumorer (NET'er) er en forskelligartet gruppe af benigne eller maligne tumorer, der opstår i kroppens neuroendokrine celler, som er ansvarlige for at integrere nervesystemet og det endokrine system. NET'er kan udvikle sig i de fleste af kroppens organer, heriblandt bugspytkirtlen, hvor de diverse maligne former alle betragtes som sjældne. PanNET'er grupperes i 'fungerende' og 'ikke-fungerende' former, afhængig af til hvilken grad de producerer hormoner. De fungerende former udskiller hormoner såsom insulin, gastrin og glucagon i blodbanen, ofte i store mængder, hvilket fører til alvorlige symptomer såsom lavt blodsukker, men også til relativt tidlig afsløring. De mest almindelige fungerende PanNET'er er insulinomer og gastrinomer, navngivet efter de hormoner de udskiller. De ikke-fungerende former udskiller ikke hormoner i stor nok kvantitet til, at det kan forårsage tydelige kliniske symptomer. Af denne grund diagnosticeres ikke-fungerende PanNET'er ofte først efter kræften har spredt sig til andre dele af kroppen.
Da bugspytkirtelkræft normalt ikke forårsager genkendelige symptomer i sine tidlige stadier, diagnosticeres sygdommen oftest ikke før, at den har spredt sig udover selve bugspytkirtlen. Dette er en af hovedårsagerne til de overordnet set dårlige overlevelsesprocenter. Undtagelserne fra dette er de fungerende PanNET'er, hvor overproduktion af diverse aktive hormoner kan føre til symptomer.Blandt de symptomer på pankreatisk adenokarcinom, der oftest kan opstå før diagnose (der, som nævnt, sjældent stilles før 40-års-alderen), er:
Smerter i den øvre del af maven eller ryggen, ofte spredt ud fra omkring maven og til ryggen. Smertens placering kan indikere den del af bugspytkirtlen, hvor der befinder sig en tumor. Smerten kan være værre om natten og kan øges med tiden til at blive alvorlig og konstant. Den kan lindres en smule ved at bøje forover. I op mod 2/3 af alle tilfælde er mavesmerter det centrale symptom, heraf i 46% af tilfældene sammen med gulsot.
Gulsot, en gullig farvning af det hvide i øjnene eller af huden, samt mørk urin. Dette sker når en tumor i bugspytkirtlens hoved spærrer for den fælles galdegang, da denne løber gennem bugspytkirtlen. I 13% af alle tilfælde af bugspytkirtelkræft er gulsot, uden mave- eller rygsmerter, det centrale symptom.
Uforklarligt vægttab, enten fra tab af appetitten, eller tab af eksokrin funktion, hvilket resulterer i dårlig fordøjelse.
Tumoren kan lægge tryk på nærliggende organer, forstørre fordøjelsesprocesser og gøre det svært for maven at blive tømt, hvilket kan føre til kvalme og en følelse af mæthed. Det ufordøjede fedt fører til dårligt-lugtende, fedtafføring som er svær at skylle ud i et toilet. Forstoppelse ses ofte.
Mindst 50% af alle med pankreatisk adenokarcinom har diabetes ved diagnosticeringen. Mens længerevarende diabetes er en kendt risikofaktor for bugspytkirtelkræft, kan kræften omvendt også selv forårsage diabetes, så en nyligt udbrudt diabetes kan være et tidligt tegn på bugspytkirtelkræft. Mennesker, som udvikler diabetes efter 50-års-alderen, har otte gange større risiko for at udvikle pankreatisk adenokarcinom indenfor tre år, hvorefter den relative risiko falder.
Trousseau's syndrom, hvor der spontant dannes blodpropper i portalblodlegemerne, de dybe vener i arme og ben, eller de overfladiske vener hvor som helst på kroppen, kan være forbundet med bugspytkirtelkræft og findes i omkring 10% af alle tilfælde.
Klinisk depression er blevet rapporteret i forbindelse med bugspytkirtelkræft i 10–20% af alle tilfælde og kan være en hindring for optimal håndtering af sygdommen. Depressionen rammer somme tider før kræftdiagnosen, hvilket tyder på, at den kan være forårsaget af kræftens biologi.Blandt andre ofte sete manifestationer af sygdommen er: svaghed og træthed; mundtørhed; søvnproblemer og en palpabel abdominal masse."
Bugspytkirtelkræftens spredning til andre organer (såkaldt metastase) kan også forårsage symptomer. Normalt spredes pankreatisk adenokarcinom først til nærliggende lymfeknuder, og senere til leveren eller bughulen, tyktarmen eller lungerne. Det er usædvanligt at se den sprede sig til knoglerne eller hjernen.Kræft i bugspytkirtlen kan omvendt også selv være en sekundær kræft, som har spredt sig fra andre dele af kroppen. Dette er usædvanligt og står kun for omkring 2% af alle tilfælde af bugspytkirtelkræft. Nyrekræft er i langt de fleste af disse tilfælde den kræftform, der spreder sig til bugspytkirtlen, fulgt af kolorektal kræft, og herefter hud-, bryst- og lungekræft. I disse tilfælde kan der foretages kirurgiske indgreb på bugspytkirtlen, hvad end det gøres i håb om en helbredelse eller for at lindre symptomer.
Alder og køn; risikoen for at udvikle bugspytkirtelkræft vokser med alderen. De fleste tilfælde sker efter det 65. år, mens tilfælde før 40 år er usædvanlige. Sygdommen er en smule mere udbredt hos mænd end hos kvinder.
Cigaretter er den bedst-etablerede undgåelige risikofaktor for bugspytkirtelkræft, og risikoen næsten fordobles blandt langtidsrygere, hvor den både øges med antallet af røgede cigeretter og antallet af år som ryger. Risikoen falder langsomt efter rygestop og tager herefter omtrent 20 år, før den næsten er tilbage på niveau med ikke-rygere.
Familiehistorie; 5–10% af alle tilfælde af bugspytkirtelkræft har en arvet komponent, hvor personens familie har historie med bugspytkirtelkræft. Risikoen vokser stort hves mere end et blodsbeslægtet familiemedlem havde sygdommen, og mere moderat hvis de udviklede den før 50-års-alderen. De fleste af de involverede gener er ikke blevet identificeret. Arvelig bugspytkirtelbetændelse giver en stærkt øget livstidsrisiko for bugspytkirtelkræft på op til 30–40% ved 70-års-alderen. Screening for tidlig bugspytkirtelkræft kan tilbydes individer med arvelig bugspytkirtelbetændelse på forskningsbasis. Nogle mennesker kan sågar vælge at få deres bugspytkirtel kirurgisk fjernet for at forhindre eventuel fremtidig kræft.Bugspytkirtelkræft er blevet forbundet med de følgende andre sjældne arvelige syndromer: Peutz–Jeghers-syndrom på grund af mutationer i STK11-tumorsuppressorgenet (meget sjælden, men en meget stærk risikofaktor); dysplastisk nævussyndrom (eller FAMMM-syndrom) på grund af mutationer i CDKN2A-tumorsuppressorgenet; autosomal recessiv Louis-Bar-syndrom og autosomale dominante nedarvede mutationer i BRCA2-genet og PALB2-genet; arvelig nonpolypøs tyk- og endetarmskræft (Lynch-syndrom); og familiær adenomatøs polypose. PanNET'er er blevet forbundet med Wermer's syndrom og von Hippel-Lindau-syndrom.Kronisk bugspytkirtelbetændelse lader til næsten at tredoble risikoen, og ligesom det er tilfældet med diabetes, kan nyligt opstået bugspytkirtelbetændelse være et symptom på en tumor. Risikoen for bugspytkirtelkræft hos personer med arvelig bugspytkirtelkræft er særligt høj.
Diabetes mellitus er en risikofaktor for bugspytkirtelkræft. Mennesker, som har været diagnosticeret med Diabetes mellitus type 2 i mere end ti år, kan have en 50% øget risiko sammenlignet med ikke-diabetikere.
Specifikke typer mad (set adskilt fra fedme) har ikke vist nogle klare tegn på at øge risikoen for bugspytkirtelkræft. Blandt de kostelementer, som der er en vis evidens for at være forbundet med lettere øget risiko, er forarbejdet kød, rødt kød samt kød der tilberedes ved meget høje temperaturer (f.eks. ved stegning, bagning eller grillning).
Et stort alkoholforbrug er en stor årsag til kronisk bugspytkirtelbetændelse, som til gengæld øger risikoen for bugspytkirtelkræft. En anseelig mængde forskning har ikke været i stand til endegyldigt at etablere alkoholindtag som en direkte risikofaktor for bugspytkirtelkræft. Samlet set er associationen svag, og størstedelen af studier har slet ikke fundet nogen forbindelse, med rygning som en stærk confounder. Der er stærkere evidens for en forbindelse til vedvarende druk med mindst seks genstande om dagen.
Symptomerne på pankreatisk adenokarcinom fremkommer normalt ikke i sygdommens tidlige stadier og er ikke individuelt unikt forbundet til sygdommen. Symptomerne ved diagnosen kan variere alt efter, hvor i bugspytkirtlen kræften er opstået.
Uanset en tumors placering er det mest almindelige symptom uforklarligt, ofte stort, vægttab. En stor minoritet (mellem 35% og 47%) af alle mennesker, der får diagnosen, vil have oplevet kvalme, opkast eller en svaghedsfornemmelse. Tumorer i bugspytkirtelhovedet giver typisk også gulsot, smerte, mindsket appetit, mørk urin og lyst farvet afføring. Tumorer i kroppen og halen forårsager normalt også smerte.Nogle mennesker har for nylig fået konstateret atypisk type 2-diabetes, som er svær at kontrollere, har haft nylig, uforklarlig betændelse i blodkar forårsaget af blodpropper(tromboflebitis) kendt som Trousseau's syndrom eller et tidligere anfald af bugspytkirtelbetændelse. En læge kan få mistanke om bugspytkirtelkræft, når diabetes, der rammer en person på over 50 år, følges af typiske symptomer såsom uforklarligt vægttab, vedvarende mave- eller rygsmerter, fordøjelsesproblemer, opkast eller fedtet afføring. Gulsot ledsaget af en smerteløst opsvulmet galdeblære (kendt som Courvoisier-syndrom) kan også rejse mistanke og kan hjælpe med at differentiere bugspytkirtelkræft fra galdesten.Billeddiagnostikteknikker, såsom CT-scanning og endoskopisk ultralyd, anvendes begge til at bekræfte diagnosen og hjælpe med at afgøre, hvorvidt tumoren kan fjernes kirurgisk. MR- og PET-scanning kan også anvendes, og MRCP-scanning  kan somme tider være nyttigt. Abdominal ultralyd er mindre følsomt og kan overse små tumorer, men kan omvendt identificere kræft, der har spredt sig til leveren samt ophobning af væske i bughulen (ascites). Det kan derfor anvendes som en hurtig og billig første undersøgelse, før andre teknikker tages i brug.En biopsi via finnålsaspiration, ofte vejledt af endoskopisk ultralyd, kan anvendes i tilfælde, hvor der er usikkerhed om diagnosen, men en histologisk diagnose kræves normalt ikke før, at en kirurgisk fjernelse af tumoren kan starte.Leverfunktionsprøver kan vise en kombination af resultater, der kan indikere en spærring af galdegangen (hævede niveauer af konjugeret bilirubin, γ-glutamyltransferase  og alkalisk fosfatase). CA19-9 (carbohydratantigen 19.9) er en tumormarkør, der ofte hæves ved bugspytkirtelkræft - den mangler dog sensitivitet og specificitet, ikke mindst fordi 5% af alle mennesker mangler Lewis (a)-antigenet og slet ikke kan producere CA19-9. At anvende CA19-9 som tumormarkør har en sensitivitet på 80% og specificitet på 73% ved opdagelse af pankreatisk adenokarcinom, og anvendes til at følge kendte tilfælde snarere end til at stille diagnose.Den mest almindelige form for bugspytkirtelkræft (adenokarcinom) er typisk karakteriseret ved moderate til dårligt differentierede kirtelstrukturer ved mikroskopisk undersøgelse. Der er normalt anseelig desmoplasi eller dannelse af et tæt, fibrøst stroma eller strukturelt væv bestående af en række celletyper (heriblandt myofibroblaster, makrofager, lymfocytter og mastceller) og aflejret materiale (såsom type I-kollagen og hyaluronsyre). Dette skaber et tumormikromiljø, der mangler blodkar (hypovaskulært) og dermed også mangler ilt (tumorhypoxi). Det menes, at dette forhindrer mange stoffer, der anvendes ved kemoterapi, i at nå tumoren, hvilket er med til at gøre det til en svær kræftform at behandle.
Bugspytkirtelkræfts stadie afgøres normalt efter en CT-scanning. Det mest udbredte system af kræftstadier formuleres af American Joint Committee on Cancer (AJCC) i samarbejde med Union for International Cancer Control (UICC). The AJCC-UICC-stadiesystemet betegner fire overordnede stadier, fra tidlig til fremskreden sygdom, baseret på TNM-klassifikationen af Tumorstørrelse, spredning af lymfeknuder (eng. lymph Nodes),og Metastase.For at hjælpe behandlingen opdeles tumorerne herudover i tre bredere kategorier afhængig af, hvorvidt det lader til at være muligt at fjerne dem kirurgisk: om tumorer er "resekterbare", "på grænsen til resekterbare", eller "ikke-resekterbare". Mens sygdommen stadig er i et tidligt stadie (AJCC-UICC-stadie I og II), uden spredning til større blodkar eller fjerne organer såsom leveren eller lungerne, kan man normalt udføre kirurgisk resektion af tumoren, hvis patienten er villig til at gennemgå denne større operation og vurderes at være helbredsmæssigt i stand til det. AJCC-UICC-stadiesystemet tillader forskel mellem stadie III-tumorer, der vurderes at være "på grænsen til resekterbare" (hvor kirurgi er teknisk muligt, da truncus coeliacus og den øvre mesenteriske arterie stadig er frie) og de, der er "ikke-resekterbare" (på grund af mere lokale fremskreden sygdom); i forhold til den mere detaljerede TNM-klassifikation svarer disse to grupper til hhv. T3 og T4.
WHO-klassifikationen af tumorer i fordøjelsessystemet (2010) graderer alle de pankreatiske neuroendokrine tumorer (PanNET'er) i tre kategorier, baseret på deres grad af cellulær differentiering (fra "NET G1" og frem til den dårligt differentierede "NET G3"). Det amerikanske National Comprehensive Cancer Network anbefaler brugen af det samme AJCC-UICC-stadiesystem som anvendes til pankreatisk adenokarcinom.:52  Ved brug af dette system er stadie-til-stadie-resultaterne for PanNET'er anderledes, end det er tilfældet for andre eksokrine kræftformer. A different TNM system for PanNETs has been proposed by the European Neuroendocrine Tumor Society.
Disse kræftformer menes at opstå fra flere typer førkræft-læsioner i bugspytkirtlen. Disse læsioner udvikler sig ikke altid til kræft, og det store antal, der opdages som et biprodukt af øget brug af CT-scanning i andre sammenhænge, bliver ikke alle behandlet. Bortset fra pankreatiske serøse cystadenomer (SCN'er), som næsten altid er benigne, kan der genkendes tre typer førkræft-læsioner.
Den første er pankreatisk intraepitelial neoplasier. Disse er mikroskopiske abnormiteter i bugspytkirtlen, som ofte findes ved obduktion af mennesker uden kræftdiagnoser. Disse kan udvikle sig fra lav til høj grad og efterfølgende til en tumor. Mere end 90% af alle tilfælde, ved alle grader, bærer et defekt KRAS-gen, mens der ved grad 2 og 3 ofte ses skade på yderligere tre gener – CDKN2A (p16), p53 og SMAD4.Den anden er intraduktal papillær mucinøs neoplasier (IPMN'er). Disse er makroskopiske læsioner, som rammer omkring 2% af alle voksne, voksende til omkring 10% ved 70-års-alderen, og har omkring 25% risiko for at udvikle sig til invasiv kræft. De har også meget ofte KRAS-genmutationer, i omkring 40–65% af alle tilfælde, samt mutationer i Gs alfa-underenheden GNAS samt RNF43, hvilket påvirker Wnt-signalvejen. Selv hvis de fjernes kirurgisk, er der fortsat en anseelig risiko for efterfølgende at udvikle bugspytkirtelkræft.Den sidste type, pankreatiske mucinøse cystiske neoplasier (MCN'er), rammer hovedsageligt kvinder og kan enten forblive benigne eller udvikle sig til kræft. Hvis de vokser, forårsager symptomer eller har andre mistænkelige egenskaber, kan de normalt fjernes kirurgisk.De genetiske begivenheder ved duktal adenokarcinom  er blevet omfattende beskrevet, og der er fuldført exomsekventeringer for de almindelige tumortyper. Der er fundet fire muterede gener ved størstedelen af alle adenokarcinomer: KRAS (i 95% af tilfælde), CDKN2A (også i 95%), TP53 (75%) og SMAD4 (55%). Sidstnævnte er især forbundet med en dårlig prognose. SWI/SNF-mutationer/deletioner forekommer i omkring 10–15% af adenokarcinomer. Der er herudover blevet forsket i de genetiske forandringer i flere andre typer bugspytkirtelkræft og førkræft-læsioner.
De gener, der ofte muterer i PanNET'er, er nogle andre end det er tilfældet ved pankreatisk adenokarcinom. For eksempel mangler KRAS-mutationen normalt, og i stedet fører arvelige MEN1-genmutationer til MEN1-syndrom, hvori primære tumorer opstår på to eller flere endokrine kirtler. Omkring 40–70% af alle mennesker, der fødes med en MEN1-mutation, vil med tiden udvikle en PanNET. Blandt andre gener, der ofte muterer, er DAXX, mTOR og ATRX.
Bortset fra ikke at ryge anbefaler American Cancer Society også, at man holder en sund vægt, samt øger sit indtag af frugter, grøntsager og fuldkorn, samt spiser mindre rødt og forarbejdet kød, omend der ikke findes fast evidens for, at dette kan forhindre eller reducere bugspytkirtelkræft specifikt. En gennemgang af eksisterende forskning konkluderede i 2014, at der var beviser for, at indtagelse af citrusfrugter og gurkemeje reducerer risikoen for bugspytkirtelkræft, mens der muligvis også er gavnlig effekt fra fuldkorn, folat, selen og ikke-stegt fisk.Screening af store grupper af den generelle befolkning betragtes i øjeblikket ikke som en effektiv tilgang, omend effektiviteten af nyere teknikker og screening af snævrere målgrupper fortsat evalueres. På trods af dette anbefales fast screening med endoskopisk ultralyd samt MRI/CT-scanning til mennesker, der har forhøjet risiko på grund af nedarvet genetik.
En central vurdering, der foretages efter diagnosen stilles, er hvorvidt, det er muligt at fjerne tumoren kirurgisk, da dette er den eneste kendte helbredelse af bugspytkirtelkræft.
Kemoterapi og, i mindre grad, radioterapi tilbydes til mange personer, uanset om kirurgi er muligt eller ej. Specialister anbefaler, at håndteringen af bugspytkirtelkræft bør tilfalde et multidisciplinært hold med specialister indenfor flere aspekter af onkologi, og behandlingen foretages derfor bedst på større hospitaler eller sundhedsklinikker.
Om der kan tilbydes kirurgisk resektion eller ej, afhænger af hvor langt kræften har spredt sig, ligesom det også spiller ind hvor tumoren præcis befinder sig. CT-scanning kan vise, hvordan den befinder sig i forhold til de store blodkar, der passerer tæt ved bugspytkirtlen. En tredje faktor, der spiller ind, er den pågældende persons overordnede helbred, omend alder ikke i sig selv er en forhindring for kirurgi, samt hvor god muligheden er for at personen kan komme sig ovenpå operationen.Kirurgi med intention om at helbrede kræften er, på grund af den ofte meget sene diagnosticering, kun muligt i omkring 20% af alle nye tilfælde. Selvom CT-scanninger hjælper, kan det i praksis være svært at afgøre, hvorvidt tumoren kan fjernes helt (dens "resekterbarhed"), og det kan somme tider først vise sig ved selve den kirurgiske operation, at det ikke er muligt at fjerne tumoren, uden samtidig at beskadige andet livsvigtigt væv.
Ved vurdering af resekterbarhed fokuseres der blandt andet på, om der findes et klart lag af fedt, der, ideelt set, danner en barriere mellem tumoren og de nærliggende blodkar. Traditionelt foretages vurderingen af tumorens nærhed til større venøse eller arterielle kar i "abutment"  (når tumoren højst berører halvdelen af et blodkars omkreds uden noget separerende fedt), "indkapsling"  (når tumoren indkapsler størstedelen af karrets omkreds) eller fuld involvering af blodkarret .:22  En resektion, der omfatter indkapslede sektioner af blodkar, kan i nogle tilfælde være mulig, især hvis det har vist sig muligt at have indledende neoadjuvant behandling ved hjælp af kemoterapi:36  og/eller radioterapi.:29–30 
Selv når operationen lader til at have været vellykket, findes der ofte kræftceller omkring det fjernede vævs kanter ("marginer"), som, når en patolog undersøger dem mikroskopisk, kan indikere, at kræften ikke er blevet fuldstændig fjernet. Ydermere er kræftstamceller normalt ikke tydelige mikroskopisk, og hvis de er til stede kan de fortsat udvikle sig og spredes. En sonderende kikkertundersøgelse kan derfor efterfølgende være nødvendig for at få en tydeligere idé om en udført operations overordnede resultat.Hvad angår kræft i bugspytkirtlens hoved, anvendes oftest en Whipple-procedure. Dette er en større operation, hvor bugspytkirtlens hoved, samt tolvfingertarmens kurve fjernes samtidigt, og der foretages en bypass for mad fra mavesækken og til hungertarmen, samt tilføjes et loop af hungertarmen til galdeblæregangen for at dræne galde. Denne procedure kan kun udføres, hvis personen vurderes i stand til at overleve en større operation, samt at kræften er lokal uden metastase eller invasive lokale strukturer - proceduren udføres derfor kun i et fåtal af tilfælde. Kræft i bugspytkirtlens hale kan resekteres ved hjælp af en procedure, der kendes som distal pankreatektomi , som også ofte omfatter fjernelse af milten. Dette kan nu gøres med en minimalt invasiv kirurgisk operation.Selvom kurativ kirurgi ikke længere er forbundet med den meget store dødelighedsprocent, som det var tilfældet op til 1980'erne, skal en stor andel af mennesker (omkring 30–45%) dog stadig behandles for en post-operationssygdom, der ikke forårsages af selve kræften. Den mest almindelige komplikation fra kirurgi er problemer med at tømme maven.I palliativ behandlingssammenhæng anvendes visse mere begrænsede kirurgiske procedurer til at lette kræftsymptomer. For eksempel hvis kræften invaderer eller presser tolvfingertarmen eller tyktarmen. I sådanne tilfælde kan en bypassoperation omgå spærringen og forbedre livskvalitet, omend det ikke er en helbredelse.
Efter kirurgi, samt en hvileperiode på 1-2 måneder, kan adjuverende kemoterapi med gemcitabin eller 5-FU tilbydes, hvis personens helbred er tilpas godt. Hos mennesker, der ikke er friske nok til kurativ kirurgi, kan kemoterapi anvendes til at forlænge livet eller livskvaliteten. Før kirurgi kan der anvendes neoadjuverende kemoterapi eller kemoradioterapi i de tilfælde, der vurderes at være på grænsen til resekterbare, for at reducere kræften til et niveau, hvor kirurgi kan være gavnligt. I andre tilfælde er anvendelsen af neoadjuverende behandling fortsat kontroversiel, da den forsinker det kirurgiske indgreb.Såkaldt FOLFIRINOX-kemiterapeutisk behandling med fire typer medicin er blevet vurderet mere effektivt end behandling med gemcitabin, men har dog alvorlige bivirkninger, og bør derfor kun anvendes på personer med et overordnet godt helbred. Det samme gør sig gældende med proteinbundet paclitaxel (nab-paclitaxel), der evt. kan bruges sammen med gemcitabin ved behandling af bugspytkirtelkræft. Både FOLFIRINOX og nab-paclitaxel med gemcitabin vurderes som gode valg til personer, der kan tolerere bivirkningerne, og gemcitabin alene er fortsat en effektiv mulighed for de, der ikke kan.
Radioterapis rolle som en understøttende (adjuverende) behandlingsform efter potentielt kurativ kirurgi har været kontroversiel siden 1980'erne. European Society for Medical Oncology anbefaler, at adjuverende radioterapi kun bør bruges på personer, der er en del af kliniske forsøg. Der er dog en fortsat tendens til, at behandlere i USA er mere tilbøjelige til at anvende adjuverende radioterapi end deres europæiske kollegaer. Der er blevet udført mange kliniske forsøg på en række forskellige behandlingskombinationer siden 1980'erne, men disse har endnu ikke endegyldigt kunnet konkludere noget i sammenhængen.Radioterapi kan udgøre en del af behandling til at forsøge at skrumpe en tumor ned til et resekterbart stadie, men dens brug på ikke-resekterbare tumorer er kontroversiel, da der er modstridende resultater fra kliniske forsøg. De foreløbige resultater fra et forsøg, præsenteret i 2013, reducerede mærkbart entusiasmen for brug af radioterapi mod lokalt fremskredne tumorer.
Behandling af PanNET'er, heriblandt de mindre udbredte maligne former, kan omfatte flere forskellige tilgange. Nogle små tumorer på mindre end 1 cm., som eksempelvis kan opdages ved et tilfælde under en CT-scanning med et andet formål, kan følges op af af watchful waiting. Dette afhænger af den vurderede risiko ved kirurgisk indgreb, som igen påvirkes af tumorens placering samt tilstedeværelsen af andre problemer. Tumorer, der kun er indenfor bugspytkirtlen, eller med meget begrænset metastase, for eksempel til leveren, kan fjernes ved kirurgi. Typen af kirurgisk indgreb afhænger af tumorens placering og i hvor høj grad kræften har spredt sig til lymfeknuderne.Hvis tumoren er lokal kan den kirurgiske procedure nøjes med at være langt mindre end de typer kirurgi, der anvendes mod pankreatisk adenokarcinom, men ellers er de kirurgiske procedurer nogenlunde de samme som for eksokrine tumorer. Rækken af mulige udfald varierer voldsomt; nogle typer har en meget høj overlevelsesrate efter indgreb, mens andre har dårligere odds. Da alle typer tumorer i denne gruppe er sjældne, understreger de fleste retningslinjer behovet for at behandlingen finder sted i et specialiseret center. Brug af levertransplantation kan overvejes i visse tilfælde af levermetastase.For fungerende tumorer kan den somatostatin-analoge klasse af medikamenter, såsom octreotid, reducere den øgede hormonproduktion. Lanreotid kan sløve tumorvækst. Hvis tumoren ikke egner sig til kirurgisk fjernelse og forårsager symptomer, kan målrettet behandling med everolimus eller sunitinib reducere symptomerne og sløve sygdommens progression. Almindelig cytotoksisk kemoterapi er generelt ikke videre effektiv overfor PanNET'er, men kan anvendes når andre lægemidler ikke er i stand til at forhindre sygdommens forløb, eller i tilfælde af dårligt differentierede PanNET-kræftformer.Radioterapi anvendes til tider hvis der er smerter på grund af anatomisk ekstension såsom metastase til knogler. Nogle PanNET'er absorberer specifikke peptider eller hormoner, og disse PanNET'er kan respondere på nuklearmedicinsk behandling med radioaktivt mærkede peptider eller hormoner såsom iobenguan (iodine-131-MIBG). Radiofrekvensablation (RFA), kryoablation og hepatisk arterieembolisering kan ligeledes anvendes.
Palliativ behandling er medicinsk behandling, der fokuserer på at behandle symptomerne på alvorlige sygdomme, såsom kræft, snarere end selve sygdommen, i håb om at forbedre personens livskvalitet. Da pankreatisk adenokarcinom normalt først diagnosticeres efter den har udviklet sig til et fremskredent stadie, er palliativ behandling af symptomerne ofte den eneste mulige behandling.Palliativ behandling fokuserer på at behandle eksempelvis smerte eller kvalme og kan assistere beslutningstagen omkring, eksempelvis, om eller hvornår hospicepleje vil være gavnligt. Smerte kan holdes under kontrol med medikamenter såsom opioider eller gennem proceduremæssig indgriben ved en nerveblokade på solar plexus (også kaldet en Plexus coeliacus-blokade, ofte forkortet "CPB" fra det engelske term, celiac plexus blockade). Dette ændrer eller, afhængig af den anvendte teknik, ødelægger de nerver, der transmitterer smerte fra maven. En CPB er en sikker og effektiv måde at reducere smerten, hvilket generelt reducerer behovet for smertestillende opioider, der kan have alvorlige negative bivirkninger.Blandt andre symptomer eller komplikationer, der kan behandles med palliativ kirurgi, er tumorens obstruktion af tarmene eller galdegangene. I sidstnævnte tilfælde, som opstår i godt over halvdelen af alle tilfælde, kan et kort metalrør, en stent, indsættes via endoskop for at sikre, at gangene drænes. Palliativ behandling kan også hjælpe med at behandle depression, som mange rammes af efter at blive diagnosticeret med bugspytkirtelkræft.Både kirurgi og fremskredne inoperable tumorer fører ofte til uorden i fordøjelsessystemet på grund af en mangel på bugspytkirtlens eksokrine produkter (eksokrin pancreasinsufficiens). Disse problemer kan behandles ved at tage pankreatin, som indeholder fremstillede pankreatiske enzymer, og helst bør indtages sammen med mad. Problemer med at tømme maven (forsinket ventrikeltømning eller gastroparese) er udbredt og kan være et alvorligt problem, der somme tider kræver indlæggelse. Behandlingen herimod kan involvere flere tilgange, heriblandt at dræne maven via nasogastrisk aspiration og medicin kaldet protonpumpehæmmere eller H2-receptorantagonister, som begge reducerer produktionen af mavesyre.
Pankreatisk adenokarcinom og andre mindre udbredte eksokrine kræftformer har en meget dårlig prognose, da de normalt først diagnosticeres i et meget sent stadie, hvor kræften allerede er lokalt fremskreden eller har spredt sig til andre dele af kroppen. Prognosen er væsentligt bedre for PanNET'er: mange er benigne og helt uden kliniske symptomer, og selv de tilfælde, der ikke kan behandles med kirurgi, har en femårs-overlevelsesrate på 16%, omend prognosen varierer betragteligt afhængigt af kræftform.Hvad angår lokalt fremskredne samt metastatiske pankreatiske adenokarcinomer, som tilsammen repræsenterer over 80% af alle tilfælde, har flere nylige forsøg med sammenligning af kemoterapiformer vist en øget overlevelsestid, men ikke med mere end et år.
Pr. 2012 resulterede bugspytkirtelkræft årligt i 330.000 dødsfald på verdensplan, hvilket var en stigning fra 310.000 i 2010 og 200.000 i 1990. Det er den syvende-højeste årsag til kræftrelaterede dødsfald på verdensplan.
Klinisk anerkendte PanNET'ers årlige incidens er lav (omkring 5 pr. en million personår) og domineres af de ikke-fungerende former - det menes, at et sted mellem 45% og 90% af alle PanNET'er er ikke-fungerende former. Studier af obduktioner har fundet mindre PanNET'er relativt ofte, hvilket tyder på en høj prævalens af tumorer, der forbliver inaktive og asymptomatiske. Samlet set menes PanNET'er at repræsentere omkring 1-2% af alle tilfælde af bugspytkirtelkræft. PanNET'ers definition og klassificering har dog ændret sig med tiden, hvilket påvirker den registrerede viden om deres epidemiologi og kliniske relevans.
Den tidligste opdagelse af bugspytkirtelkræft tilskrives den italienske videnskabsmand Giovanni Battista Morgagni (1682-1771), den moderne anatomiske patologis historiske far, som mente at have sporet flere tilfælde af kræft i bugspytkirtlen. Mange læger var i det 18. og 19. århundrede skeptiske omkring sygdommens eksistens, givet dens tilsyneladende ens udseende med bugspytkirtelbetændelse. Der blev udgivet kasuistikker i 1820'erne og 1830'erne, og senere lavede den amerikanske kliniker Jacob Mendes Da Costa, der selv betvivlede Morgagnis fortolkningers pålidelighed, en egentlig histopatologisk diagnose. Ved starten på det 20. århundrede var kræft i bugspytkirtelhovedet blevet en veletableret diagnose.Muligheden for kræft i ø-cellerne blev oprindeligt foreslået i 1888. Det første tilfælde af hyperinsulinisme som følge af denne tumorform blev rapporteret i 1927. Anerkendelse af en ikke-insulin-udskillende form for PanNET tilskrives normalt de amerikanske kirurger R. M. Zollinger og E. H. Ellison, som lagde navn til Zollinger–Ellison-syndrom, efter de postulerede eksistensen af en gastrin-udskillende pankreatisk tumor, i en rapport udgivet i 1955, om to tilfælde af usædvanligt voldsomme mavesår. I 2010 anbefalede WHO, at PanNET'er blev omtalt som "neuroendokrine" snarere end "endokrine" tumorer.Den første rapporterede delvise operation ved det, der senere blev kendt som Whipple-proceduren, (pankreatikoduodenektomi ) blev udført af den italienske kirurg Alessandro Codivilla i 1898, men patienten overlevede kun i 18 dage, før han døde pga. komplikationer. Tidlige operationer blev kompromitteret delvist på grund af en fejlagtig tro på, at man ville dø, hvis man fik fjernet sin tolvfingertarm, eller hvis strømmen af bugspyt blev stoppet. Senere mente man, også fejlagtigt, at bugspytkirtelgangen blot kunne bindes sammen uden alvorlige følger (den vil meget ofte senere begynde at lække). I 1907–08 begyndte nogle franske kirurger at foretage eksperimentelle operationer på lig.I 1912 var den tyske kirurg Walther Kausch den første til at fjerne store dele af tolvfingertarmen og bugspytkirtlen på en gang (en bloc). I 1918 blev det ved operationer på hunde demonstreret, at den fuldstændige fjernelse af tolvfingertarmen var kompatibel med fortsat liv, men dette blev ikke rapporteret ved kirurgi på mennesker før 1935, da den amerikanske kirurg Allen Oldfather Whipple udgav resultaterne af tre operationer på Columbia Presbyterian Hospital i New York. Kun en af patienterne fik tolvfingertarmen fuldstændigt fjernet, men han overlevede i to år, før han døde pga. metastase til leveren. Den første operation var ikke planlagt, da kræften først blev opdaget på operationsbordet. Whipples vellykkede operation førte til udbredelsen af det, der blev kendt som en Whipple-procedure. Whipple offentliggjorde efterfølgende flere forbedringer til sin procedure, heriblandt den første fuldstændige fjernelse af tolvfingertarmen i 1940. I alt udførte han dog kun 37 operationer. Opdagelsen i de sene 1930'ere af, at vitamin K forhindrede blødning med gulsot, samt udviklingen af blodtransfusion som en hverdagsproces, sænkede begge risici associeret med operation, men helt frem til 1970'erne døde op til 25% af patienterne på operationsbordet. I 1970'erne skrev en gruppe amerikanske kirurger, at proceduren var for farlig og burde droppes. Siden da er udfaldene på større centre dog blevet væsentligt forbedrede, og dødeligheden er nu ofte mindre end 4%. I 2006 blev der udgivet en rapport med en række på over 1000 Whipple-procedurer i træk udført af en enkelt kirurg fra Johns Hopkins Hospital i perioden mellem 1969 og 2003. Disse operationers frekvens  var steget støt i perioden, og kun tre af dem lå før 1980, mens median-operationstiden var blevet reduceret fra 8,8 timer i 1970'erne til 5,5 timer i 2000'erne, og dødelighed indenfor 30 dage eller på hospitalet var på kun 1%. En anden række af 2050 operationer på Massachusetts General Hospital mellem 1941 og 2011 viste et lignende mønster af gradvise forbedringer.Med moderne billedteknikker opdages små førkræft-neoplasier for mange bugspytkirtelkræfttilfælde nu i langt højere grad end tidligere. En type, de intraduktale papillære mucinøse neoplasier (IPMN), blev for første gang beskrevet af japanske forskere i 1982.
Der er i øjeblikket flere verdensomspændende indsatser i gang for at forsøge at forstå bugspytkirtelkræft, men der gøres kun langsomt fremskridt - især i forhold til at forstå sygdommens årsager. Der er på dette punkt flere grundlæggende ubesvarede spørgsmål. Der fokuseres intenst på de forandringer, der fører til sygdommen, heriblandt hvilken rolle der spilles af gener som KRAS og p53. Et centralt spørgsmål er timingen af diverse hændelser efterhånden som sygdommen skrider frem – særligt diabetes' rolle, samt hvordan og hvornår sygdommen spredes.Der forskes fortsat i tidlig opdagelse. For eksempel udfører European Registry of Hereditary Pancreatitis and Familial Pancreatic Cancer (EUROPAC) nogle forsøg, der har til formål at afgøre, hvorvidt regelmæssig screening er et passende tilbud til mennesker fra familier med sygdommen, eller som har arvelig bugspytkirtelbetændelse. Visheden om at nyligt opstået diabetes kan være et tidligt tegn på sygdommen, kunne facilitere en rettidig diagnosticering og sekundær forebyggelse, hvis der kan udvikles en fungerende screeningsstrategi.Et andet interesseområde er i at afgøre, hvorvidt kikkertoperationer er at foretrække frem for Whipples procedure ved kirurgisk behandling af sygdommen, især hvad angår restitutionstid. Irreversibel elektroporation (IRE) er en relativt ny ablationsteknik , der har vist sig lovende i forhold til downstaging og forlænget overlevelse hos personer med lokalt fremskreden bugspytkirtelkræft. IRE er især brugbart til behandling af tumorer, der ligger i nærheden af peripankreatiske blodkar, uden risiko for vaskulære problemer. Den begrænsede succes blandt udfald efter kirurgi har ført til en række forsøg, der blev sat i gang i 2014 for at teste udfald ved brug af kemoterapi eller radiokemoterapi før kirurgi. Dette blev tidligere ikke ment at være hjælpsomt, men testes nu igen, denne gang i kombination med lægemidler, som er kommet frem siden da i forbindelse med de mange forsøg med post-operationsterapi, heriblandt FOLFIRINOX.Der er fortsat forsøg på at udvikle nye lægemidler. Blandt disse er flere, der involverer målrettede behandlinger mod kræftcellernes' molekylære mekanismer. Andre forsøger at ramme de stærkt resistente kræftstamceller, mens andre endnu har som mål at ramme tumorens ikke-neoplasiske stromaceller og mikromiljø, der vides at påvirke cellevækst og metastase. En yderligere tilgang omfatter brugen af immunterapi, såsom onkolytiske vira.
Bugspytkirtelkræft på Curlie (som bygger videre på Open Directory Project)LA-ikon
Bulgarien (bulgarsk: България, tr. Bǎlgariya), officielt Republikken Bulgarien (bulgarsk: Република България, tr. Republika Bǎlgariya, bulgarsk udtale: [rɛˈpublikɐ bɐɫˈɡarijɐ]), er et land i det sydøstlige Europa. Det grænser op til Rumænien i nord, Serbien og Makedonien i vest, Grækenland og Tyrkiet i syd og Sortehavet i øst. Bulgarien er 110.994 km2 stort og dermed Europas 16.-største land.
De første organiserede forhistoriske kulturer i de bulgarske områder fremkom i den neolitiske æra. I løbet af antikken var området både befolket af thrakere, grækere og romere. Fremkomsten af en forenet bulgarsk stat kan spores tilbage til etableringen af det første Bulgarske Rige i 681 e.Kr., som dominerede størstedelen af Balkanhalvøen, og fungerede som et kulturelt centrum for slavere i middelalderen. Efter det andet Bulgarske Riges fald i 1396 blev dets territorier underlagt det Osmanniske Rige i næsten fem århundreder. Den russisk-tyrkiske krig i 1800-tallet førte til dannelsen af det tredje Bulgarske Rige. I de efterfølgende år lå landet næsten konstant i krig med sine naboer, hvilket fik Bulgarien til at alliere sig med Tyskland i begge verdenskrige. I 1946 blev Bulgarien omdannet til en socialistisk etpartistat i form af Folkerepublikken Bulgarien som en del af den sovjet-ledede Østblok. I december 1989 tillod det regerende kommunistparti valg i et flerpartisystem, hvilket efterfølgende førte til Bulgariens overgang til et demokrati og en markedsøkonomi.
Bulgariens befolkning er hovedsageligt urbaniseret og koncentreret i de administrative centre i landets 28 provinser. De fleste kommercielle og kulturelle aktiviteter er samlet i landets hovedstad, og største by, Sofia. Økonomiens stærkeste sektorer er sværindustri, elkraftteknik  og landbrug, som alle er afhængige af lokale naturressourcer.
Landets nuværende politiske struktur stammer fra vedtagelsen af en demokratisk forfatning i 1991. Bulgarien er en parlamentarisk enhedsstat med en høj grad af politisk, administrativ og økonomisk centralisering. Det er medlem af EU, NATO og Europarådet; en af grundlæggerne af OSCE; og har siddet i FN's sikkerhedsråd tre gange.
Der er fundet tegn på menneskelig aktivitet i området, som det moderne Bulgarien ligger i, som kan dateres tilbage til den ældste stenalder. Dyreknogler med indridsede, menneskeskabte markeringer fra Kozarnikahulen formodes at være det tidligste eksempel på symbolsk adfærd hos mennesker. Blandt de organiserede forhistoriske samfund i de bulgarske områder var den neolitiske Hamangiakultur, Vinčakultur og den æneolitiske Varnakultur (5. årtusinde f.Kr.). Sidstnævnte tilskrives normalt opfindelsen af guldbearbejdelse og -anvendelse. Nogle af disse oprindelige guldsmeltere producerede mønterne, våbnene og smykkerne til skatten i gravpladsen Varna Necropolis, der med en alder på over 6000 år menes at være verdens ældste. Denne gravplads har vakt stor arkæologisk interesse på internationalt plan, da den giver unikt indblik de tidligste europæiske samfunds sociale hierarkier.Thrakerne, et af de tre primære folkeslag som moderne bulgarere menes at stamme fra, begyndte at befolke regionen i løbet af jernalderen. I slutningen af det 6. århundrede f.Kr. erobrede det persiske Achæmenidiske rige størstedelen af det, der i dag er Bulgarien. Det regerede området frem til 479 f.Kr., hvor persernes fejlslagne anden invasion af Grækenland resulterede i at de blev trængt helt ud af Europa. Efter at have gjort sig fri af det Achæmenidiske rige blev størstedelen af de thrakiske stammer samlet i det Odrysiske kongerige i 470'erne f.Kr. af kong Teres, men blev senere underlagt først Alexander den Store og senere, i 46 e.Kr., Romerriget. Efter Romerrigets opdeling i det 5. århundrede tilfaldt området det Byzantinske rige. På dette tidspunkt havde kristendommen allerede spredt sig i regionen. Et lille gotisk samfund i Nicopolis ad Istrum producerede i det 4. århundrede verdens første germansk-sprogede bog, den gotiske bibel. Europas første kristne kloster, Sankt Athanasius' kloster, blev etableret omtrent samtidig af Sankt Athanasius i den centrale del af det, der i dag er Bulgarien. Fra det 6. århundrede begyndte de østligste sydslavere gradvist at bosætte sig i regionen, hvor de assimilerede de helleniserede eller romaniserede thrakere.
I 680 rejste protobulgarske stammer ledet af Asparukh, sydpå over Donaufloden og bosatte sig i området mellem den nedre del af Donau og Balkanhalvøen, hvor de etablerede deres hovedstad Pliska. En fredstraktat med det Byzantiske rige i 681 markerede derefter begyndelsen på det første bulgarske rige. Protobulgarerne blandede sig gradvist med den lokale befolkning og begyndte at anvende et fællessprog på basis af den lokale slaviske dialekt.Efterfølgende herskere styrkede den bulgarske stat op igennem det 8. og 9. århundrede. Krum fordoblede landets territorium, dræbte den byzantiske kejser Nikeforos 1. i slaget ved Pliska, og introducerede den første nedskrevne lovsamling. Hedenskab blev afskaffet til fordel for østlig-ortodoks kristendom under Boris 1. i 864. Denne konvertering blev fulgt af byzantisk anerkendelse af den bulgarsk-ortodokse kirke samt til anvendelsen af det kyrilliske alfabet, udviklet af Preslavs litterære skole, hvilket styrkede den centrale autoritet og hjalp med at fusionere slavere og protobulgarer til et samlet folk. Efterfølgende oplevede landet en kulturel guldalder under Simeon den store, som også stor for den største territorieudvidelse i Bulgariens historie.Efter Simeons død førte flere krige med magyarerne og petjenegierne, samt udbredelsen af den kætterske bogomilisme, til en betydelig svækkelse af Bulgarien. Fortløbende invasioner fra både Kijevriget og det Byzantinske Rige resulterede i at den byzantinske hær indtog hovedstaden Preslav i 971. Under Samuil havde Bulgarien kortvarigt held med at forsvare sig mod disse angreb, men dette endte da den byzantinske kejser Basileios 2. besejrede den bulgarske hær i slaget ved Kleidion i 1014. Samuil døde kort efter slaget, og i 1018 erobrede byzantinerne hele det første bulgarske rige.
Efter hans erobring af Bulgarien forhindrede Basileios 2. opstande og utilfredshed ved at beholde den lokale adels privilegier, samt ved at undtage de nyligt erobrede lande fra kravet om at betale skatter i guld og i stedet tillade dem at betale in natura. Han tillod også det bulgarske patriarkat at beholde sin autokefale status og alle sine stifter, omend det blev reduceret til et ærkebispedømme. Efter hans død blev den byzantinske indenrigspolitik dog forandret, hvorefter en række fejlslagne oprør brød ud, heraf det største, Peter Delyans oprør, i 1040-1041. I 1185 organiserede to adelige fra Huset Asen, Ivan Asen 1. og Peter 4. et stort oprør, som resulterede i genetableringen af den bulgarske stat. Ivan Asen og Peter lagde herefter fundamentet for det Andet Bulgarske rige med Tarnovo som hovedstad.
Kaloyan, den tredje Asen-monark, udvidede sit herredømme til at omfatte Beograd og Ohrid. Han anerkendte pavens spirituelle overhøjhed, og modtog til gengæld en kongelig krone fra en pavelig legat. Riget nåede sin storhedstid under Ivan Asen 2. (1218–1241), under hvem handel og kultur blomstrede. Tarnovos stærke økonomiske og religiøse indflydelse gjorde byen til et "Tredje Rom" i en tid hvor Konstantinopel var under forfald grundet byzantinske nederlag til tyrkerne i Anatolien.Landets militære og økonomiske magt forfaldt efter Asen-dynastiet uddøde i 1257 og landet blev ramt af interne konflikter, konstante byzantinske og ungarske angreb samt den mongolske invasion af Europa. Ved enden af det 14. århundrede førte fraktionering mellem de feudale godsejere samt spredningen af bogomilismen til at det Andet Bulgarske rige blev opdelt i tre separate kongeriger — Vidin, Tarnovo og Karvuna — og flere semi-uafhængige fyrstendømmer som alle sloges indbyrdes, såvel som med byzantinere, ungarere, serbere, venetianere og genovesere. I det sene 14. århundrede havde det Osmanniske Rige påbegyndt deres erobring af Bulgarien og allerede indtaget de fleste byer og forter syd for Balkanbjergene.
Tarnovo blev erobret af Osmannerne efter en tre måneder lang belejring i 1393. Slaget ved Nicopolis i 1396 førte til kongeriget Vidins fald, hvorefter osmannerne erobrede alle bulgarske lande syd for Donau. Efter den osmanniske overtagelse var de bulgarske adelige tvunget til enten at flygte, dø eller acceptere islam og tyrkificering, bønderne blev underlagt osmanniske herremænd, og størstedelen af den uddannede gejstlighed flygtede til andre lande. Ifølge det osmanniske system var kristne en underklasse, og bulgarerne blev, ligesom andre kristne, derfor pålagt store skatter, en lille del af den bulgarske befolkning undergik en delvis eller total islamisering, og deres kultur blev undertrykt. Osmanniske autoriteter etablerede Milleten Rum, en religiøs administrativ gruppering, som regerede alle ortodoks-kristne uanset deres etnicitet. Størstedelen af den lokale befolkning mistede gradvist deres uafhængige nationale bevidsthed, og begyndte i stedet blot at identificere sig som kristne. En undtagelse herfra var dog gejstligheden i nogle isolerede klostre, som holdt den nationale identitet i live i fjerne, landlige områder, såvel som det militante romersk-katolske samfund i den nordvestlige del af landet.
I løbet af de næste næsten 5. århundreders osmanniske overherredømme udbrød der flere bulgarske oprør, hvoraf det bedst kendte er de Habsburg-støttede Første Tarnovo-opstand i 1598 og Anden Tarnovo-opstand i 1686, Chiprovtsi-opstanden i 1688 og Karposhs oprør i 1689. I det 18. århundrede inspirerede Oplysningen i Vesteuropa en bevægelse, der blev kendt som Bulgariens nationale vækkelse. Den genoprettede den nationale bevidsthed og blev en central faktor i frihedskampen, som kulminerede i Apriloprøret i 1876. Op mod 30.000 mistede livet da de osmanniske autoriteter nedkæmpede oprøret, og massakrerne fik de europæiske stormagter til at handle. Stormagterne indkaldte til Konstantinopelkonferencen i 1876, men konferencens beslutninger blev afvist af det Osmanniske rige. Denne afvisning tillod det Russiske Kejserrige at søge en militær løsning uden at risikere konfrontation med de andre stormagter, sådan som det havde været tilfældet i Krimkrigen nogle årtier forinden. I 1877 udbrød Den russisk-tyrkiske krig, hvor det Russiske Kejserrige besejrede Osmannerne, blandt andet med hjælp fra bulgarske frivillige, de såkaldte Opalchentsi.
San Stefano-traktaten blev underskrevet 3. marts 1878 af Rusland og det Osmanniske Rige, og inkluderede en bestemmelse om oprettelsen af et autonomt bulgarsk fyrstendømme på omtrent det Andet Bulgarske riges territorium. De andre stormagter afviste øjeblikkeligt traktaten af frygt for at et så stort land på Balkan kunne true deres geopolitiske interesser. Traktaten blev derfor efterfulgt af Berlin-traktaten, underskrevet 13. juli 1878, som oprettede en meget mindre stat bestående af Moesia og regionen omkring Sofia, hvilket efterlod en stor bulgarsk befolkning udenfor den nydannede bulgarske stat, hvilket senere spillede en stor rolle i forhold til Bulgariens militaristiske tilgang til udenrigspolitik i den første halvdel af det 20. århundrede.Det bulgarske fyrstendømme vandt Den serbisk-bulgarske krig og inkorporerede det semi-autonome Osmanniske territorium Øst-Rumelia i 1885, hvorefter fyrstendømmet de facto udråbte sig selv som en uafhængig stat den 5. oktober 1908. I årene efter uafhængigheden blev Bulgarien i stigende grad militariseret, og blev ofte omtalt som "Balkans Preussen".Mellem 1912 og 1918 var Bulgarien involveret i tre fortløbende konflikter — to Balkankrige og første verdenskrig. Efter et katastrofalt nederlag i den anden balkankrig var Bulgarien endnu engang på den tabende side efter at have allieret sig med Centralmagterne i første verdenskrig. På trods af at Bulgarien rekrutterede mere end 25% af sin befolkning i en 1.200.000-mand-stor hær og opnåede flere overvældende sejre i Slaget ved Doiran (1917) og Slaget ved Dobrich, kapitulerede landet i 1918. Krigen resulterede i at 87.500 bulgarske soldater mistede livet, og landet mistede en betragtelig del af sit territorium. Mere end 253.000 flygtninge immigrerede til Bulgarien fra 1912 til 1929 på grund af krigenes effekt, hvilket satte den allerede ødelagte nationaløkonomi under fornyet pres.
De politiske uroligheder i kølvandet på disse nederlag førte til etableringen af et kongeligt autoritært diktatur under zar Boris 3. (1918–1943). Bulgarien gik i 1941 med i anden verdenskrig som en del af Aksemagterne, omend landet nægtede at deltage i Operation Barbarossa og beskyttede sin jødiske befolkning fra deportering til nazistiske koncentrationslejre. Boris 3.'s pludselige død i sommeren 1943 kastede landet ud i ny politisk uro, mens krigslykken vendte og den kommunistiske modstandsbevægelse voksede i styrke. Bogdan Filovs regering forsøgte efterfølgende, uden held, at påbegynde fredsforhandlinger med de Allierede. Efter Bulgarien ikke fulgte et sovjetisk krav om at bortvise tyske styrker fra sit territorium, erklærede Sovjetunionen Bulgarien krig og invaderede landet i september 1944. Den kommunist-dominerede Fædrelandsfront tog efterfølgende magten i landet, brød alliancen med Aksemagterne og gik over på Allieret side frem til krigens afslutning.
Det bulgarske statskup 9. september 1944 førte til monarkiets afskaffelse, og to år senere blev en etpartistat etableret i form af Folkerepublikken Bulgarien. Landet blev en del af den sovjettiske interessesfære under Georgi Dimitrov (1946–1949), som lagde fundamentet til en hastigt industrialiseret stalinistisk stat, som i sin begyndelse var stærkt undertrykkende og henrettede tusindvis af systemkritikere. I midten af 1950'erne var levestandarden i landet steget betragteligt, mens den politiske undertrykkelse blev mildnet. I 1980'erne var bruttonationalproduktet blevet firedoblet, men økonomien var fortsat sårbar overfor gældsstigninger, hvoraf de mest alvorlige ramte i 1960, 1977 og 1980. Den sovjet-inspirerede planøkonomi blev justeret med mere markedsorienterede politik på et eksperimentelt niveau under Todor Zhivkov (1954–1989). Hans datter Lyudmila styrkede den nationale stolthed ved at promovere sit bulgarske ophav, kultur og kunst på verdensplan. I 1984 blev der igangsat en assimileringskampagne i et forsøg på at slette den etnisk tyrkiske minoritets selvstændige identitet, og moskéer blev lukket mens etniske tyrkere blev tvunget til at skifte til slaviske navne. Denne politik (sammen med det kommunistiske fald i 1989) førte til at omkring 300.000 etniske tyrkere udvandrede til Tyrkiet.
Efter revolutionerne i 1989 opgav kommunistpartiet 10. november samme år dets politiske monopol, Zhivkov trådte tilbage og Bulgarien påbegyndte en overgang til et parlamentarisk demokrati. Det første frie valg i juni 1990 blev vundet af det Bulgarske socialistparti (det nyligt omdøbte kommunistparti). Efterfølgende blev der i juli 1991 vedtaget en ny forfatning, som svækkede præsidentens magt og gjorde den lovgivende magt i stand til at holde premierministeren ansvarlig. Det nye system var i begyndelsen ikke i stand til at forbedre levestandarden eller skabe økonomisk vækst — den gennemsnitlige livskvalitet og økonomiske præstation forblev et godt stykke ind i 2000'erne lavere end de havde været under kommuniststyret. En reformpakke vedtaget i 1997 genoprettede den økonomiske vækst, omend levestandarden fortsat var lav. Efter 2001 blev den økonomiske, politiske og geopolitiske situation drastisk forbedret, og Bulgariens HDI voksede.Bulgarien blev medlem af NATO i 2004 og deltog i Krigen i Afghanistan. Efter flere års reformer blev landet optaget i EU i 2007 på trods af fortsatte bekymringer og anklager om regeringskorruption.
Bulgarien ligger på en del af den østlige Balkanhalvø, hvor landet grænser op til fem nabolande — Grækenland og Tyrkiet i syd, Makedonien og Serbien i vest, samt Rumænien i nord. Landegrænsen er i alt 1808 km lang, og kystlinjen har en længde på 354 km. Det samlede areal på 110.994 km2 gør landet til verdens 105.-største. Bulgariens geografiske koordinater er 43° N 25° E.De mest bemærkelsesværdige topografiske egenskaber er Donausletten, Balkanbjergene, den thrakiske slette og Rodopebjergene. Den sydlige kant af Donausletten skråner opad til foden af Balkan, mens Donaufloden udgør grænsen til Rumænien. Den thrakiske slette er omtrent trekantet, begynder sydøst for Sofia og breder sig idet den når kysten af Sortehavet.
Balkanbjergene løber tværs gennem midten af landet. Det bjergfyldte sydvestlige Bulgarien har to alpine områder — Rila og Pirin, som grænser op til de lavere, men langt mere udstrakte Rodopebjerge i øst. I Bulgarien ligger også det højeste punkt på Balkanhalvøen, Musala, der er 2.925 m mens landets laveste punkt er havoverfladen. En tredjedel af landets territorie er sletter, mens højsletter og bakker udgør 41%. Landet har et tæt netværk på omkring 540 floder, hvoraf de fleste er relativt små og med lav vandstand. Den længste flod, der udelukkende løber i bulgarsk territorium er Iskarfloden, som er 368 km lang. Blandt andre større floder er Struma og Maritsa i syd.Bulgarien er placeret på mødestedet mellem Middelhavets og de kontinentale luftmasser, og har en barriereeffekt fra sine bjerge, hvilket giver landet et dynamisk klima. Nordbulgarien er i gennemsnit 1 °C (1,8 °F) køligere og oplever 200 mm mere nedbør på årsbasis end regionerne syd for Balkanbjergene. Temperaturamplitude varierer kraftigt i de forskellige områder. Den laveste målte temperatur er -38,3 °C, mens den højeste er 45,2 °C. Der falder i gennemsnit 630 mm nedbør om året, og dette varierer fra 500 mm i Dobrudja til mere end 2.500 mm i bjergene. Kontinentale luftmasser medfører store mængder sne i løbet af vinteren.
Bulgarien vedtog Kyotoprotokollen og opfyldte protokollens mål ved at reducere sin CO2-udledning med 30% fra 1990 til 2009. Der er imidlertid fortsat problemer i landet med forurening fra fabrikker og metalværk, samt alvorlig skovrydning, der tilsammen udgør store problemer for befolkningens sundhed og velfærd. I 2013 var Bulgarien Europas mest beskidte land målt på luftforurening. Byområder er særligt hårdt ramt af energiproduktionen fra kulbaserede kraftværker samt biltrafik, mens pesticider i landbruget og et forældet industrielt kloaksystem producerer omfattende jord- og vandforurening. I Bulgarien ligger Maritsa Iztok-2, et brunkulsfyret kraftværk, der ifølge Det Europæiske Miljøagentur forårsager de største skadesomkostninger på sundhed og miljøødelæggelse i hele EU. Landet er det eneste EU-medlem, som ikke genbruger kommunalt affald, omend der i juni 2010 blev åbnet et affaldsbehandlingsanlæg til genbrug af elektronisk affald. Situationen er blevet forbedret i de senere år, og der er blevet igangsat flere statsstøttede programmer til at reducere forureningsniveau. Ifølge Yale University's Environmental Performance Index á 2012 er Bulgarien en "modest performer" ("beskeden aktør") hvad angår beskyttelse af miljøet. Over 75% af overfladefloderne overholder standarderne for god kvalitet. I 1998 blev der påbegyndt en forbedring af vandkvalitet, som har fastholdt en bæredygtig tendens til moderat forbedring.
Interageringen mellem klimatiske, hydrologiske, geologiske og topografiske betingelser har i Bulgarien produceret en relativt bred vifte af plante- og dyreliv,
Bulgariens biodiversitet er bevaret i tre nationalparker, 11 naturparker og 16 biosfærereservater. Næsten 35 procent af landarealet består af skove, hvori der vokser nogle af verdens ældste træer, såsom Baikushevs fyr og Granitegen der begge er over 1000 år gamle. Størstedelen af plante- og dyrelivet er centraleuropæisk, omend der ved store højder også kan findes arktiske og alpine repræsentanter. Landets flora omfatter mere end 3.800 arter, hvoraf 170 er endemiske og 150 betragtes som truede. En gennemgang af større svampe i Bulgarien fandt mere end 1500 arter i landet. Blandt dyrearter er ugler, stenhøns, murløbere og brune bjørne. Der er herudover en lille, men voksende bestand af europæiske losser og kejserørne.I 1998 godkendte den bulgarske regering den nationale strategi for bevarelse af biologisk diversitet, et omfattende program, der søgte at bevare lokale økosystemer, beskytte truede arter og bevare genetiske ressourcer. Bulgarien har nogle af Europas største Natura 2000-områder, der tilsammen dækker 33,8% af landets territorium.
Bulgarien er et parlamentarisk demokrati, hvori premierministeren leder den udøvende magt. Bulgariens forfatning giver herudover mulighed for direkte demokrati. Alle valg observeres af en uafhængig Central Valgkommission, som har medlemmer fra alle de større politiske partier. Partier skal registrere sig hos kommissionen før de kan stille op til nationale valg. Normalt bliver lederen af det parti, der får fleste stemmer i parlamentsvalgene, premierminister, omend dette ikke altid er tilfældet.Politiske partier samles i Nationalforsamlingen, som består af 240 parlamentsmedlemmer, der vælges i fire år af gangen ved direkte folkeafstemning. Nationalforsamlingen har magten til at vedtage love, godkende finansloven, planlægge præsidentvalg, vælge og afsætte premierministeren og andre ministre, erklære krig, indsætte tropper i udlandet samt ratificere internationale traktater og aftaler. Bulgariens præsident tjener som statsoverhoved og øverstkommanderende for de væbnede styrker, samt har autoriteten til at sende et lovforslag tilbage til Nationalforsamlingen til yderligere debat, omend Nationalforsamlingen kan tilsidesætte et sådan veto ved et simpelt flertal blandt alle parlamentsmedlemmer.Den GERB-støttede Rosen Plevneliev blev  valgt til Bulgariens præsident efter præsidentvalget i 2011, hvor han fik 52,5% af stemmerne i anden runde mod 47,5% til hans modstander Ivaylo Kalfin.
GERB havde frem til februar 2013 117 sæder i Nationalforsamlingen, hvor partiet regerede som en mindretalsregering uden støtte fra de andre politiske partier i parlamentet. Regeringen trådte tilbage 20. februar 2013 efter landsomspændende protester mod stigende elregninger, lave levestandarder og det demokratiske systems fiasko. Protestbevægelsen blev markeret ved spontane demonstrationer, to selvafbrændinger og en stærk modstand mod politiske partier. Som resultat heraf blev Nationalforsamlingen opløst og en ny provisorisk regering blev samlet af præsidenten. De efterfølgende parlamentsvalg i maj 2013 resulterede i en snæver sejr til GERB. Uden støtte fra de andre tre partier i Nationalforsamlingen måtte GERB-lederen Borisov dog 24. maj returnere præsidentens mandat til at danne regering. Det bulgarske socialistparti nominerede den tidligere finansminister Plamen Oresharski til premierministerposten i maj 2013. Kun to uger efter sin regeringsdannelse blev Oresharski-regeringen kritiseret af oppositionen og måtte håndtere store protester med mere end 11.000 deltagere. Regeringen overlevede fem mistillidsvota før den valgte at trække sig 23. juli 2014. 6. august blev en midlertidig regering under Georgi Bliznashki taget i ed.Der blev afholdt nye parlamentsvalg 5. oktober 2014 som igen resulterede i en valgsejr til GERB, som fik omkring en tredjedel af alle stemmer. Samlet set kom otte partier i Nationalforsamlingen, hvilket markerer første gang siden demokratiets begyndelse i 1990 at mere end syv partier er kommet i Nationalforsamlingen på en gang. Borisovs GERB dannede herefter en koalition og medlemmer af partierne i Reformblokken (Demokrater for et stærkt Bulgarien, Forbundet af demokratiske kræfter (SDS), Bulgarien for borgerne-bevægelsen (DBG) og den Bulgarske agrariske nationalunion (BZNS)) blev tildelt ministerposter. Viceformanden for Alternativet for bulgarsk genfødsel, Ivaylo Kalfin, blev valgt til vicepremierminister og minister for arbejde og socialpolitik.
Bulgarien har et typisk civilretsligt retsystem. Den dømmende magt overvåges af justitsministeriet. De højeste appeldomstole er Højforvaltningsdomstolen  og den Øverste Kassationsret, og de sikrer korrekte lovformelige domme i de mindre retter. Det Højeste Retsråd  administrerer systemet og udpeger dommere. Bulgariens dømmende magt er, sammen med andre institutioner, berygtet som en af Europas mest korrupte og ineffektive.Retshåndhævelse udføres af organisationer, der hovedsageligt er underlagt indenrigsministeriet. Den nationale polititjeneste (NPS) bekæmper generel kriminalitet, sikrer offentlig ro og orden og understøtter de andre retshåndhævende myndigheders arbejde. NPS består af omkring 27.000 politibetjente i sine lokale og nationale sektioner. Indenrigsministeriet kontrollerer herudover grænsevagttjenesten og det Nationale Gendarmeri — en specialiseret gren af anti-terrorisme samt krisehåndtering og håndtering af optøjer. Kontraspionage og national sikkerhed hører under Statsagenturet for National Sikkerhed, der blev etableret i 2008.
Bulgarien er en enhedsstat. Siden 1880'erne har antallet af territoriale entiteter varieret fra syv til 26. Mellem 1987 og 1999 bestod den administrative struktur af ni provinser (oblasti, ental oblast). Der blev vedtaget en ny administrativ struktur parallelt med decentraliseringen af det økonomiske system. Den inkluderer 27 provinser og en hovedstadsprovins (Sofia-Grad). Alle områder er navngivet efter deres respektive hovedbyer. Provinserne er yderligere opdelt i 264 kommuner.
Kommunerne ledes af borgmestre, som vælges til fire år ad gangen, samt af direkte valgte kommunalråd. Bulgarien er en stærkt centraliseret stat, hvor det nationale Ministerråd direkte udpeger regionale guvernører og alle provinser og kommuner er stærkt afhængige af dets finansiering.
Bulgarien blev medlem af FN i 1955 og har siden 1966 været et ikke-permanent medlem af FN's Sikkerhedsråd tre gange, senest fra 2002 til 2003. Bulgarien var også blandt grundlæggerne af OSCE i 1975. Landet blev medlem af NATO 29. marts 2004, underskrev tiltrædelsestraktaten til EU 25. april 2005, og blev fuldgyldigt medlem af den Europæiske Union 1. januar 2007. Syv år efter landets indtræden i EU viste meningsmålinger at kun 15% af bulgarerne følte at medlemskabet havde gavnet dem personligt, og næsten 40% af befolkningen sagde at de ikke ville stemme ved Europa-Parlamentsvalget 2014. Efter kommunismens fald i landet er Euro-Atlantisk integration blevet en prioritet, omend det kommunistiske lederskab allerede i 1987 havde håb om at kunne forlade Warszawapagten og i stedet blive en del af Det Europæiske Fællesskab.Bulgariens forhold til sine naboer har været godt siden 1990. Landet spiller også en vigtig rolle i forhold til at fremme regional sikkerhed. Bulgarien har en aktiv treparts-aftale om økonomisk og diplomatisk samarbejde med Rumænien og Grækenland, vedligeholder gode forhold med de andre EU-medlemmer, USA og Rusland, og forbedrer fortsat sit traditionelt gode forhold til Kina og Vietnam. HIV-retssagen i Libyen i 1998, hvor flere bulgarske sygeplejersker i Benghazi blev arresteret, havde en stor effekt på forholdet mellem Bulgarien, EU og Libyen. Sagen resulterede i at Muammar Gaddafis regering løslod sygeplejeskerne mod til gengæld at få en kontrakt til at modtage en atomreaktor samt våben fra Frankrig.
Bulgarien modtog seks KC-135 Stratotanker-fly og 200 støttepersonale til krigen i Afghanistan i 2001, hvilket repræsenterede første gang udenlandske styrker havde været på landets territorium siden anden verdenskrig. I april 2006 blev landets internationale militærrelationer yderligere udvidet da Bulgarien og USA underskrev en forsvarssamarbejdsaftale, som tillod anvendelsen af Bezmer- og Graf Ignatievo-luftbaserne, Novo Selo-træningsområdet samt et logistikcenter i Aytos som fælles militære anlæg. Samme år udnævnte magasinet Foreign Policy Bezmer-luftbasen til en af USAF's vigtigste europæiske faciliteter på grund af dens placering i forhold til Mellemøsten. Samlet set er der indsat 756 bulgarske tropper i udlandet som en del af diverse FN- og NATO-missioner. Historisk set har Bulgarien indsat store grupper af militært og civilt personnel i sovjetisk-allierede lande såsom under den nicaraguanske revolution og i Gaddafis Libyen.Indenrigsforsvaret er ansvarligt for Bulgariens professionelle hær, der består af land-, flåde- og luftstyrker. Landstyrkerne består af to mekaniserede brigader samt otte uafhængige regimenter og bataljoner; luftstyrkerne har 106 fly og antiluftskyts i seks luftbaser, og flåden har en lang række skibe, helikoptere og kystforsvar. Efter en række nedskæringer fra 1990 og frem er antallet af aktive troper blevet reduceret fra 152.000 i 1988 til omkring 32.000 i 2000'erne, som pr. 2010 understøttes af en reservestyrke på 302.500 soldater og officerer samt 34.000 paramilitære styrker. Det militære inventar er hovedsageligt af sovjetisk oprindelse, såsom MiG-29-jagerfly, SA-10 Grumble-antiluftskyts og SS-21 Scarab-ballistiske missiler. Pr.  2012 planlagde regeringen at bruge $1,4 milliarder på nye jetjagere, kommunikationssystemer og evner indenfor cyberkrigsførsel. I alt lå landets militære budget i 2009 på $819 millioner.
Bulgarien har en spirende markedsøkonomi i den øvre midte af indkomstspektret, og privatsektoren står for mere end 80% af BNP. Landet har forandret sig fra hovedsageligt at være et landbrugsland med en landbefolkning i 1948 til i 1980'erne at være en industriøkonomi med videnskabelig og teknologisk forskning blandt de vigtigste budgetmæssige prioriteter. Tabet af COMECON-markederne i 1990, og plansystemets efterfølgende "chokterapi" forårsagede en stærkt nedadgående tendens i industri- og landbrugproduktion, der endte i et økonomisk kollaps i 1997. Økonomien blev genopbygget i en periode med hastig vækst nogle år senere, men gennemsnitslønnen er fortsat en af EU's laveste, Pr.  2016 952 leva (omkring 3.600 kr.) om måneden. Over en femtedel af arbejdsstyrken arbejder for en minimumsløn på omkring 7-8 kr. i timen. Lønninger repræsenterer dog kun omkring halvdelen af den samlede husstandsindkomst, på grund af den anseelige uformelle økonomi, som repræsenterer næsten 32% af landets BNP. Bulgarsk KKP BNP per capita var Pr.  2014 på 47% af EU-gennemsnittet ifølge data fra Eurostat, mens leveomkostningerne var 48% af gennemsnittet. Landets valuta er den bulgarske lev, som er bundet til euroen med en kurs på 1,95583 levа pr. 1 euro. Bulgarien er ikke en del af eurozonen, og landet har droppet sine planer om at skifte til euroen.De økonomiske indikatorer er blevet værre efter finanskrisen. Efter flere år med høj vækst faldt BNP 5,5% i 2009 og arbejdsløsheden ligger fortsat på over 12%. Industriproduktionen faldt med 10%, mineproduktion med 31%, og metal- og jernholdig produktion med 60%. Den positive vækst vendte tilbage i 2010, omend investeringer og forbrug fortsat falder på grund af stigende arbejdsløhed. Samme år oversteg koncern-intern gæld  €51 milliarder, hvilket betød at 60% af alle bulgarske virksomheder var gensidigt forgældede. Pr.  2012 var dette vokset til €83 milliarder, eller 227% af BNP. Som svar, og efter opfordring fra IMF og EU, implementerede regeringen omfattende nedskæringer, hvilket gav visse positive økonomiske resultater, omend de sociale konsekvenser af disse nedskæringer har været "katastrofale" ifølge International Trade Union Confederation. Korruption er fortsat et problem for den økonomiske vækst, da Bulgarien er et af de mest korrupte EU-lande, og har en 75. plads i Corruption Perceptions Index. Korruptionsbekæmpelsen lider under svag retshåndhævelse og forvaltningens overordnet set lave kapacitet. Efter at have indtrådt i EU er kampen mod korruption dog kommet i fokus, og har ført til flere antikorruptions-programmer blandt de forskellige myndigheder.
Økonomiske aktiviteter gavnes af af Bulgarien har EU's laveste indkomstskat for personer og virksomheder, og næstlaveste offentlig gæld, som i 2012 var på 16,5% af BNP. I 2013 blev BNP (PPP) vurderet til $119,6 milliarder, med en per capita-værdi på $16.518. Sofia og det omkringliggende Yugozapaden-område er landets mest udviklede region, og har en per capita PPS BNP på $27.282 i 2011. Bulgarien er en nettomodtager af midler fra EU. I 2009 var den absolutte mængde modtagede midler på €589 millioner.Landets arbejdsstyrke består af 2,45 millioner mennesker, hvoraf 7,1% arbejdet i landbruget, 35,2% i industri og 57,7% i servicesektoren. Udvindelse af metaller og mineraler, produktion af kemikalier, maskiner og bildele, råolieraffinering og stål er blandt de største industriaktiviteter. Minedrift og relaterede industrier har omkring 120.000 mennesker ansat, og genererer omkring 5% af landets BNP. Bulgarien er Europas sjettestørste kulproducent. Lokale depoter af kul, jern, kobber og bly er centrale for fremstillings- og energisektorerne. Næsten alle Bulgariens største eksportvarer er industriråvarer såsom olieprodukter, kobberprodukter og lægemidler. Bulgarien er også en nettoeksportør af landbrugs- og fødevareprodukter, hvoraf to-tredjedele går til OECD-lande. Det er verdens største producent af æteriske olier til parfume såsom lavendelolie og rosenolie. Landbruget er faldet voldsomt i de seneste to årtier, og i 2008 lå produktionen kun på omkring 66% af det, den havde været mellem 1999 og 2001, mens udbyttet af korn og grøntsager var faldet næsten 40% siden 1990. I servicesektoren er turisme den største bidragsyder til økonomisk vækst. I de seneste år er Bulgarien blevet en eftertragtet rejsedestination på grund af landets billige feriesteder og strande, der er uden for turistindustriens rækkevidde. Lonely Planet placerede landet blandt dets top 10 rejsedestinationer i 2011. De fleste besøgende er briter, rumænere, tyskere og russere. Hovedstaden Sofia, middelalderhovedstaden Veliko Tarnovo, kystresorterne Golden Sands og Sunny Beach og vinterresorterne Bansko, Pamporovo og Borovets er nogle af de oftest besøgte turiststeder.
Bulgarien bruger 0,25% af sin BNP på videnskabelig forskning, og har dermed et af Europas laveste forsknings- og udviklingsbudgetter. Kronisk underinvestering i forskning siden 1990 har tvunget mange professionelle videnskabsfolk til at forlade landet. Som resultat heraf rangerer Bulgarien generelt lavt hvad angår innovation, konkurrencedygtighed og eksport med høj værditilvækst . De centrale forsknings- og udviklingsområder er energi, nanoteknologi, arkæologi og lægevidenskab. Det bulgarske videnskabsakademi er landets førende videnskabelige facilitet, og beskæftiger de fleste bulgarske forskere i sine mange institutter. Det har været aktivt indenfor rumforskning med RADOM-7-eksperimenter i radioaktivitetsmåling på den Internationale Rumstation og Chandrayaan-1, og har udviklet rum-drivhuse på rumstationen Mir. Bulgarien blev det sjette land i verden til at have en astronaut i rummet, da Georgi Ivanov var med om bord på Soyuz 33 i 1979. Landet er herudover et aktivt medlem af CERN og har bidraget til organisationen aktiviteter med næsten 200 forskere siden det kom med i 1999.I 1980'erne var Bulgarien kendt som "Østblokkens Silicon Valley" på grund af landets store eksport af computerteknologi til andre COMECON-stater. IKT-sektoren genererer 10% af BNP og beskæftiger verdens tredjestørste kontingent af IKT-specialister. Det bulgarske National Centre for Supercomputing Applications (NCSA) driver Sydøsteuropas eneste supercomputer. Det Bulgarske videnskabsakademi havde tidligere planer om at investere i en ny supercomputer 2015.Internetbrug i landet er vokset voldsomt siden 2000 — antallet af internetbrugere er vokset fra 430.000 til 3,4 millioner (48% dækningsgrad) i 2010. Telefontjenester er udbredt, og en central linje forbinder de fleste regioner. Mere end 90% af de faste linjer drives af Bulgarian Telecommunications Company (BTC), mens mobiltjenester tilbydes af tre operatører — Mtel, Telenor og Vivacom.
Bulgariens strategiske geografiske placering og den veludviklede energisektor gør det til et af Europas energicentre på trods af en mangel på fossile brændstof-depoter. Næsten 34% af landets elektricitet produceres af Kozloduy-kernekraftværket og i befolkningen er der stærk opbakning til anvendelsen af atomenergi. Den hurtige ekspansion af alternative energikilder såsom vind- og solenergi gør herudover Bulgarien til en af verdens hurtigst-voksende producenter af vindenergi. Bulgarien planlægger at få 16% af sin elektricitet fra vedvarende energi i 2020.Det nationale vejnet strækker sig i alt 40.231 km, hvoraf 39.587 km er asfalteret, men næsten halvdelen er i den laveste internationale kategori af asfalterede veje. Jernbaner bruges ofte til fragttransport, omens motorvejene står for en stadigt større del af fragttransporten. Bulgarien har 6.238 km jernbanespor og i øjeblikket samlet set 81 km højhastighedsbaner. Jernbanestrækningerne forbinder landet med Rumænien, Tyrkiet, Grækenland og Serbien, og der kører eksprestog direkte til Kiev, Minsk, Moskva og Skt. Petersborg. Sofia og Plovdiv er landets to luftfartscentraler, mens Varna og Burgas er de centrale havnebyer. Varna var planlagt at være en af de første byer på EU-territorie til at modtage naturgas gennem den nu droppede South Stream-rørledning.
Bulgariens befolkning blev ved en folketælling i 2011 vurderet til at være på 7.364.570 indbyggere. Størstedelen af befolkningen, 72,5%, bor i byområder; omkring 1/6 af den samlede befolkning bor i hovedstaden Sofia. Bulgarere er langt den største etniske gruppe, og udgør 84,8% af befolkningen, fulgt af minoriteter af tyrkere og romaer, der udgør hhv. 8,8% og 4,9%; 40 mindre minoriteter udgør 0,7%, mens 0,8% ikke identificerer sig som en del af en etnisk gruppe.
Alle etniske grupper taler bulgarsk, enten som modersmål eller andetsprog. Sproget er det eneste officielle sprog i landet og modersmål for 85,2% af befolkningen. Som det ældste af de skrevne slaviske sprog kan bulgarsk skelnes fra andre slaviske sprog ved visse grammatiske ejendommeligheder såsom manglen på navneordskasus og infinitiver, samt et suffiks for bestemte kendeord.Regeringsestimater fra 2003 vurderede at 98,6% af befolkningen kunne læse, uden nævneværdig forskel mellem kønnene. Uddannelsesstandarden i landet har traditionelt været høj, omend den stadig er langt fra de europæiske sammenligningsgrundlag, og er faldet i det seneste årti. Bulgarske elever var ved en måling i 2001 blandt de bedste i verden hvad angår læsning, hvor de overhalede deres canadiske og tyske modparter; Pr.  2006 var pointtallet indenfor læsning, matematik og naturvidenskab dog faldet. Offentlige udgifter til uddannelse er langt under gennemsnittet for EU. Ministeriet for uddannelse, ungdom og videnskab finansierer delvist folkeskoler, læreanstalter og universiteter, fastsætter kriterier for lærebøger og overvåger deres udgivelse. Staten tilbyder gratis uddannelse i grundskole og gymnasium. Uddannelsesprocessen strækker sig henover 12 klasser, hvor 1. til 8. klasse er grundskole og 9. til 12. klasse er gymnasium. Højere læreanstalter består af en 4-årig bachelorgrad og en 1-årig kandidatgrad.
Bulgariens forfatning definerer landet som en sekulær stat med garanteret religionsfrihed, men angiver samtidig ortodoksi som en "traditionel" religion. Den bulgarsk-ortodokse kirke fik autokefal status i 927 e.Kr., og har i øjeblikket 12 stifter og over 2.000 præster. Mere end 3/4 af alle bulgarer bekender sig til den østlig-ortodokse kirke. Sunnimuslimer udgør med sine 10% af befolkningen det næststørste religiøse samfund, omend størstedelen af disse ikke er aktivt praktiserende muslimer, og finder muslimske tørklæder i skoler uacceptable. Mindre end 3% af befolkningen bekender sig til andre religioner, 11,8% bekender sig ikke til en religion og 21,8% har nægtet at svare.Bulgarien har en universel sundhedspleje, der finansieres af skatter og bidrag. Den nationale sundhedsforsikringsfond betaler en stadigt større del af omkostningerne til den primære sundhedssektor. I 2013 blev de samlede sundhedsomkostninger vurderet til at udgøre 4,1% af BNP. Antallet af læger ligger over EU-gennemsnittet, med 181 læger pr. 100.000 indbyggere, omend der er en ulige fordeling i praksisfelt, da der er mangel på sygeplejersker og andet medicinsk personale, og de fleste sundhedsfaciliteter overordnet set er i dårlig stand. Personalemanglen er inden for visse felter så slem at patienter i stedet lader sig behandle i nabolande. Bulgarien rangerer som den 113. efter forventet levealder, med et gennemsnit på 73,6 år for begge køn. De primære dødsårsager for befolkningen i Bulgarien er de samme som i andre industrialiserede lande, nemlig hovedsageligt kardiovaskulær sygdom, neoplasier og luftvejssygdomme.Bulgarien er i en demografisk krise, da landet har haft en negativ befolkningstilvækst siden starten af 1990'erne, da økonomien kollapsede og udløste en længerevarende emigrationsbølge. Mellem 937.000 og 1.200.000 mennesker - hovedsageligt unge voksne - havde forladt landet pr. 2005. Den totale fertilitetsrate (TFR) blev Pr.  2013 vurderet til 1,43 barn pr. kvinde, hvilket er under den nødvendige rate på 2,1 til at kunne vedligeholde befolkningstallet. 1/3 af alle husholdninger består kun af én person, og 75,5% af alle familier har ikke børn under 16 år. Som følge heraf er befolkningsvækst og fødselsrate blandt verdens laveste mens dødeligheden er blandt de højeste. Størstedelen af børn fødes af ugifte kvinder (ud af alle fødsler var 57,4% udenfor ægteskab i 2012).
Traditionel bulgarsk kultur består hovedsageligt af thrakisk, slavisk og bulgarsk kulturarv med græsk, romersk, osmannisk, persisk og keltisk indflydelse. Ni historiske og naturlige områder i Bulgarien er kommet på UNESCOs Verdensarvsliste: Madararytteren, de thrakiske grave i Svesjtari og Kazanlak, Bojana-kirken, Rilaklosteret, Klippekirkerne i Ivanovo, Pirin Nationalpark, Srebarna naturreservat og oldtidsbyen Nessebar. Nestinarstvo, en rituel ilddans af thrakisk oprindelse, er på UNESCO's liste over Mesterværker i mundtlig og immateriel kulturarv. Ild er et centralt element i bulgarsk folklore, hvor den anvendes til at uddrive onde ånder og sygdomme. Bulgarsk folklore personificerer sygdomme som hekse, og har en lang række mytiske væsner, heriblandt lamya, samodiva (veela) og karakondzhul. Nogle af traditionerne og ritualerne mod disse ånder har overlevet og praktiseres fortsat, hovedsageligt kukeri og survakari. Fejringen af martenitsa er også udbredt.Slavisk kultur var i en stor del af middelalderen centreret i både det første og andet bulgarske rige. Preslav, Ohrid og Tarnovo havde alle litterære skoler, der udøvede en betragtelig kulturel indflydelse over den østligt-ortodokse verden. Mange østeuropæiske og asiatiske sprog anvender det kyrilliske alfabet, som blev opfundet af Preslavs litterære skole omkring det 9. århundrede. De middelalderlige udviklinger indenfor kunst og bogstaver stoppede brat med den osmanniske erobring af landet, hvor mange kunstværker blev ødelagt, og kunstneriske aktiviteter lå herefter stille frem til den bulgarske nationale genfødsel i det 19. århundrede. Efter befrielsen begyndte bulgarsk litteratur hurtigt at anvende europæiske litterære stilarter såsom romantikken og symbolisme. Siden begyndelsen af det 20. århundrede er flere bulgarske forfattere, såsom Ivan Vazov, Pentjo Slavejkov, Pejo Javorov, Jordan Raditjkov, og filosofferne Julia Kristeva og Tzvetan Todorov blevet kendt uden for landets grænser. I 1981 fik den bulgarsk-fødte forfatter Elias Canetti Nobelprisen i litteratur.Bulgarsk folkemusik er absolut den mest udbredte traditionelle kunst, og har langsomt udviklet sig som en fusion af østlig og vestlig indflydelse. Den indeholder fjernøstlig, orientalsk, middelalder-østlig-ortodoks og standard-vesteuropæisk tonalitet og moda. Musikken har en særlig lyd og anvender en lang række traditionelle instrumenter, såsom gadulka, gaida (sækkepibe), kaval og tupan. En af musikkens genkendelige egenskaber er dens udvidede rytmiske tid, som ikke har nogen ækvivalent i resten af europæisk musik. Det Bulgarske Statsfjernsyns Kvindelige Vokalkor er landets mest kendte folkeensemble, og har vundet en Grammy Award i 1990. Bulgariens skrivne musikkompositioner kan spores tilbage til den tidlige middelalder og Johan Kukuzelis (ca 1280–1360). Klassisk musik, opera og ballet er repræsenteret ved komponisterne Emanuil Manolov, Pancho Vladigerov og Georgi Atanasov og sangerne Ghena Dimitrova, Boris Christoff og Nicolai Ghiaurov. Flere andre bulgarske kunstnere har herudover opnået berømmelse indenfor andre genrer såsom progressiv rock (FSB), electropop (Mira Aroyo) og jazz (Milcho Leviev).
Blandt kulturarven indenfor religiøs visuel kunst er freskoer, vægmalerier og ikoner, hvoraf mange blev produceret af Tarnovos kunstneriske skole. Vladimir Dimitrov, Nikolaj Diulgheroff og Christo er nogle af de bedst kendte moderne bulgarske kunstnere. Landets filmindustri er fortsat ikke særlig stor: i 2010 producerede Bulgarien tre storfilm og to dokumentarer med offentlig finansiering. Kulturbegivenheder annonceres i de største medier, heriblandt den Bulgarske nationalradio, samt dagbladene Dneven Trud, Dnevnik og 24 Chasa.Selvom store dele af Bulgariens medier kontrolleres af statslige myndigheder, heriblandt Bulgariens National-tv, Bulgariens nationalradio og det Bulgarske telegrafagentur, vurderes reportager generelt som værende neutrale og uafhængige af direkte statslig indblanding, på trods af at der ikke er nogen lovgivning der forhindrer dette. Skrevne medier har ikke nogle juridiske begrænsninger, 
og der eksisterer et stort antal private tv- og radiostationer. På trods af dette oplever de traditionelle bulgarske medier negativt økonomisk og politisk pres, og der har været observeret eksempler på selvcensur. I mellemtiden vokser internetmedier i popularitet på grund af deres censurfrihed samt den store forskelligartethed i indhold.Det bulgarske køkken ligner de andre Balkanlandes og demonstrerer stærk tyrkisk og græsk indflydelse. Yoghurt, lukanka, banitsa, shopskasalat, lyutenitsa og kozunak er blandt de bedst kendte lokalretter. Orientalske retter såsom moussaka, gyuvech og baklava findes også. Befolkningen spiser mindre kød end det europæiske gennemsnit, og har i stedet en tydelig forkærlighed for en lang række salater. Rakia er en traditionel frugtbrandy, som har været drukket i Bulgarien helt tilbage til det 14. århundrede. Bulgarsk vin kendes for typerne Traminer, Muskat og Mavrud, hvoraf der årligt produceres op til 200.000 tons. Frem til 1989 var Bulgarien verdens næststørste vineksportør.
Bulgarien klarer sig godt i sportsgrene såsom brydning, vægtløftning, boksning, gymnastik, volleyball, fodbold og tennis. Landet har et af de førende mandlige volleyballhold, der Pr.  2016 er rangeret som nummer 16 i verden ifølge FIVB. Fodbold er landets absolut mest populære sportsgren. Blandt kendte spillere er AS Monaco F.C.-angriberen Dimitar Berbatov og Hristo Stoitjkov, der er tidligere vinder af Guldstøvlen og Guldbolden, og generelt betragtes som historiens største bulgarske fodboldspiller. Blandt kendte indenlandske klubber er CSKA Sofia og Levski Sofia. Landsholdets bedste præstation ved VM i fodbold var i VM i fodbold 1994, da Bulgarien nåede til semifinalen ved at besejre Grækenland, Argentina, Mexico og Tyskland, og endte på en fjerdeplads. Bulgarien har deltaget i de fleste Olympiske lege siden Sommer-OL 1896, da landet var repræsenteret af Charles Champaud. Landet har Pr.  2017 i alt vundet 223 medaljer: 52 guld, 88 sølv og 83 bronze, hvilket samlet set giver det en 24. plads i antal medaljer vundet.
Stefka Kostadinova er regerende verdensmester i kvinders højdespring med et spring på 2,09 m i VM i atletik 1987. Hendes verdensrekord er en af de ældste indenfor moderne atletik. I alt satte Kostadinova syv verdensrekorder - tre udendørs og fire indendørs. Hun har herudover en verdensrekord for at springe over 2.00 m 197 gange.
Jordanka Donkova er en tidligere hækkeløbsatlet, der er kendt for at have vundet olympisk guld og bronze, såvel som 9 medaljer ved EM i indendørsatletik og EM i udendørsatletik. Donkova satte fire verdensrekorder i 100 meter hækkeløb (pendant til mændenes 110 meter hækkeløb) 1986. Hendes femte verdensrekord, en tid på 12,21 sekunder sat i 1988, blev først overgået i 2016.
Petar Stoychev er en langdistancesvømmer, som satte en ny rekord for krydsning af den engelske kanal i 2007.
Maria Gigova og Maria Petrova har begge haft en rekord på tre verdenstitler i rytmisk gymnastik.
Kalojan Mahljanov (Калоян Махлянов), kendt som Kotoōshū Katsunori, er en tidligere professionel sumobryder, der blev den første europæer til at opnå titlen ozeki i Japan.
Veselin Topalov blev FIDE-skakverdensmestre ved at vinde VM i skak 2005. Han mistede titlen ved VM i skak 2006 mod Vladimir Kramnik.
Bulgariens landshold i volleyball kommer ofte i Top 10, og har vundet sølvmedaljer ved Sommer-OL 1980, VM i 1970 og EM i 1951, såvel som flere bronzemedaljer, heriblandt til FIVB Volleyball Men's World Cup i Japan i 2007.

Burmeister & Wains Maskin- og Skibsbyggeri A/S var Danmarks største skibsværft og førende dieselmotor-producent med hovedsæde i København. Det blev grundlagt af to danskere og en englænder, og dens tidligste rødder strækker sig tilbage til 1846. Over sin 150-årige historie voksede det med succes til en stærk virksomhed gennem slutningen af 1960'erne. I 1970'erne kom det globale konkurrencepres, især fra Fjernøsten, og således begyndte de første vanskeligheder for virksomheden. I 1979 kom virksomheden i likviditetsproblemer og måtte sælge halvdelen af B&W Diesel til den tyske MAN-koncern, som i 1980 blev til MAN B&W Diesel A/S. Selve skibsværftet fortsatte dog men kom også ud i økonomiske vanskeligheder og gik konkurs i 1996 efter flere års drift på vågeblus.
Skibsværftet Burmeister & Wain begyndte sin historie som maskinfabrikken Baumgarten & Burmeister på Christianshavn. Fabrikken producerede bl.a. motorer, kedler og centrifuger men begyndte i midten af 1800-tallet at bygge dampdrevne jernskibe. I 1872 anlagde virksomheden et skibsværft på Refshaleøen, og her fortsatte produktionen indtil lukningen i 1996.
Skibsværftet var hurtigt til at inddrage nye produktionstekniske processer, bl.a. i kraft af et tæt samarbejde med det statslige Orlogsværft. Frem til 1930'erne voksede B&W til at være Danmarks største arbejdsplads med næsten 8.000 ansatte. Skibsbygningen var i mange år en af landets største valutaindtjeningskilder og dermed en hjørnesten i Danmarks udvikling som moderne industrination.
I løbet af 1900-tallet foretog værftet flere gennemgribende moderniseringer af produktionen. Maskinfabrikken på Christianshavn og værftet på Refshaleøen specialiserede sig i produktion af dieselmotorer og dieseldrevne skibe. I efterkrigstiden etablerede B&W sig som verdens førende leverandør af store containerskibe. Da efterspørgslen efter denne type skibe forsvandt i løbet af 1980'erne, gik skibsværftet i betalingsstandsning og lukkede i 1996.
B&W stod bl.a. bag verdens første oceangående motorskib – Selandia, der søsattes i 1912. Historien bag B&W's storhed og fald trak spor langt ind i den danske finansverden.
Den 37-årige Hans Heinrich Baumgarten grundlagde i 1843 et mekanisk værksted i Købmagergade i centrum af København. Baumgarten stammede oprindeligt fra Hertugdømmet Holsten, hvor han var vokset op på en lille gård i landsbyen Halstenbek tæt ved Pinneberg. Oprindeligt havde han uddannet sig som snedker, og det var dog også indenfor dette fag han arbejdede efter han i 1828 kom til København. Men efter et længerevarende udenlandsophold i 1832-39 blev han praktisk maskinbygger, og da han i 1839 atter kom til København blev han ansat som maskinmester hos Det Berlingske Bogtrykkeri og senere hos Jernstøber Lunds Maskinværksted i Nørre Farimagsgade. I februar 1843 grundlagde han sin egen virksomhed, og indgik i 1846 et partnerskab med den noget yngre Carl Christian Burmeister. Ved denne lejlighed udvidedes den mekaniske virksomhed med et større jernstøberi, ligesom virksomheden fik navnet Baumgarten & Burmeister og flyttede til Overgaden neden Vandet på Christianshavn. I de efterfølgende år undergik virksomheden en hastig og kraftig udvikling, således at man i 1848 kunne levere den første selvproducerede dampmaskine, og i 1854 byggedes det første skib, S/S Hermod, som var bestilt af Post- og Telegrafvæsenet.I 1861 valgte Baumgarten at forlade virksomheden, og Carl Burmeister indgik nogle år senere et partnerskab med Orlogsværftets underdirektør – englænderen William Wain, hvorefter virksomheden skiftede navn til Burmeister & Wain.
 En af de mere dramatiske episoder i virksomhedens historie indtraf i 1871, da der udbrød strejke, ligesom fabrikken ramtes af kapitalmangel. Strejken udbrød ved månedsskiftet september-oktober 1871, da fire såkaldte »kvartermænd« (underofficerer fra flåden og underordnede funktionærer på Orlogsværftet, der havde fulgt William Wain med over til B&W i 1865) overfaldt en værftsarbejder. Der var i virkeligheden tale om en konflikt mellem to arbejdskulturer, nemlig den civile og den militære. Efter krav fra arbejderne blev to af kvartermændene fyret, ligesom også værftsarbejderen fik fyresedlen. Arbejderne var dog ikke tilfredse med, at det kun var de to kvartermænd, som blev straffet, mens de to andre slap, og den uro, som fulgte i kølvandet på overfaldet, fortsatte. Arbejdernes talsmand, der havde blandet sig i konflikten, blev også kort efter afskediget, og snart efter fulgte også fyringen af alle 320 værftsarbejdere. Baggrunden for denne pludselige masseafskedigelse kendes ikke, og dog kan det tænkes at Burmeister & Wain ønskede at statuere et eksempel overfor arbejderne. Muligvis hang massefyringen også sammen med det faktum, at værftets hoveddampmaskine var gået i stykker kort forinden, og derfor skulle der gennemgås en omfattende hovedreparation, inden arbejdet på værftet kunne genoptages. Masseafskedigelsen medførte adskillige protester fra den gryende socialdemokratiske bevægelse. Kort efter blev flere af arbejderne dog genansat, og allerede en uge efter masseafskedigelsen var halvdelen af de over 300 fyrede atter ansat på skibsværftet. 
1871 var i øvrigt også det år, hvor Burmeister & Wain byggede sine to eneste damplokomotiver. De to maskiner, der var bestilt af Det Sjællandske Jernbaneselskab (SJS) var af den såkaldte Ymer-klasse (SJS E 36 og SJS E 37). Begge damplokomotiver var blevet anskaffet til åbningen af jernbanestrækningen Roskilde-Køge-Næstved-Masnedsund. Den ene af de to leverede maskiner – SJS E 36 (Hørdur) – blev i 1872 udstillet ved den store industriudstilling i København, hvor virksomheden også kunne indkassere en medalje for lokomotivet. Selvom de to maskiner kørte upåklageligt, så blev de to sjællandske maskiner de eneste damplokomotiver, som Burmeister & Wain kom til at bygge.Samtidig med storstrejken foreslog finansmanden C.F. Tietgen at omdanne virksomheden til et aktieselskab med ham selv som formand for bestyrelsen og med Burmeister og Wain som direktører. Ved årsskiftet 1871-72 var aktieselskabet en realitet, og i det kommende år overflyttedes skibsværftet til nye bygninger på Refshaleøen. I årenes løb blev der bygget utallige skibe på værftet, herunder hjuldamperen Hjejlen, der i dag sejler på Silkeborgsøerne, det danske kongeskib Dannebrog fra 1879-80, og den russiske kejseryacht Standard i 1890'erne. Det vakte opsigt, da værftet i 1912 kunne søsætte det første store søgående dieselmotorskib Selandia. Sideløbende med skibsproduktionen havde B&W også godt fat i maskinværkstedet. Omkring 1880 blev produktionen af mælkecentrifugeanlæg en vigtig indtægtskilde, og i 1904 opkøbte man firmaet Frederiksberg Metalvarefabrik, der fremstillede mælketransportspande. Dertil kom at virksomheden havde en stor stålproduktion, der eksporteredes til England, Rusland og Norge. B&W lavede også dieselmotorer til fabrikker og elektricitetsværker.
I november 1911 offentliggjordes der i Berlingske Tidende oplysningen om at B&W gennem længere tid havde puslet med planer om at indbygge en dieselmotor i et lokomotiv. Imidlertid var firmaet i jernbanekredse stødt på forskellig modstand og måtte derfor skrinlægge planerne. Først i 1927 tilbød B&W Statsbanerne et dieselelektrisk lokomotiv på 1.000 hestekræfter, men tilbuddet blev afslået af DSB med det argument, at lokomotivets vægt ville medføre, at det kun kunne anvendes på hovedstrækningerne, og at man havde rigeligt med store damplokomotiver. Der gik dog ikke mange måneder, før DSB indgik kontrakt med B&W om bygning og levering af et noget mindre diesellokomotiv på 400 hk. Allerede den 19. maj 1928 kunne kontrakten underskrives mellem de to parter, og en måneds tid senere bestilte Statsbanerne yderligere et lokomotiv (MW 117 og MW 118). De to lokomotiver blev samlet på virksomhedens motorfabrik på Christianshavn, og da maskinerne skulle leveres i foråret 1929, måtte de derfor bugseres over havnen ved hjælp af en flydekran og sporsættes på havnesporene ved Kalvebod Brygge.I det første stykke tid fungerede maskinerne fint og uden problemer, men hurtigt herefter meldte problemerne sig – især var det galt med eludrustningen, brændstofspumpen og udstødsgliderne. Alle disse problemer bevirkede, at maskinerne i midten af 1930'erne kun anvendtes ganske sporadisk. Inden disse problemer havde også den private København-Slangerup Banen (KSB) bestilt to diesellokomotiver i 1929. Det er muligt, at Slangerupbanens tidligere bestyrelsesformand, der var trådt tilbage kort tid inden ordreafgivelsen, havde haft en finger med i spillet, idet han også var medlem af B&W´s bestyrelse. Det særlige ved de to lokomotiver som Slangerupbanen bestilte var, at maskinerne kunne fjernstyres fra en styrevogn, således at omløb på endestationerne kunne undgås. Efter nogle begynderproblemer efter leveringen af KSB M 1-2 i 1930 fungerede lokomotiverne upåklageligt og kom til at køre på banen i flere år.I begyndelsen af 1930'erne indledte B&W desuden et samarbejde med en anden aktør indenfor produktion af jernbanemateriel, nemlig Triangel i Odense. I fællesskab udvikledes et projekt med en stor dieselelektrisk motorvogn, som gik hen og blev en succes med afsætningen af 13 motorvogne til Sydfyenske Jernbaner og Vemb-Lemvig-Thyborøn Jernbane (VLTJ). Dertil kom at B&W også leverede motorerne til flere mindre rangertraktorer til Københavns Frihavns Aktieselskab. Senere fulgte også bestillingen af diesellokomotiver og motorvogne til blandt andet Slangerupbanen (KSB), Hornbækbanen (HHGB), Kolding Sydbaner (KS) og Kalvehavebanen (KB). Efter Statsbanernes offentliggørelse i 1933 af planerne om at indsætte lyntog (litra MS) i landsdelstrafikken henvendte B&W sig til maskinafdelingen for at få del i denne ordre. Ordren på lyntogene kom dog til at gå til Frichs i Aarhus, med hvem Statsbanerne havde samarbejdet intensivt i de foregående år. 
Dog blev der talt om, at B&W kunne levere to motorvogne (litra MO) for overfor et udenlandsk publikum at vise, at også de statslige jernbaner i Danmark afgav ordrer til firmaet. Derfor bestiltes to MO-vogne i 1935, men det blev dog understreget fra Statsbanernes side, at firmaet ikke måtte forvente yderligere ordrer på jernbanemateriel. Vognkasserne byggedes af Scandia, mens motor og transmission leveredes af B&W. MO 211 og MO 212 blev dog ikke den succes, som firmaet havde håbet på, og der var i det hele taget store problemer med de B&W-producerede MO-vogne. Sagen endte til sidst med, at B&W-motorerne måtte udskiftes med Frichs'-producerede motorer.I slutningen af 1930'erne var produktionen af jernbanemateriel ved at være et overstået kapitel i B&W's historie. Efter en forhandling med B&W og Frichs var man i 1938 nået frem til en aftale, hvor Frichs skulle tage sig af produktionen af jernbanemateriel, mens B&W skulle koncentrere sig om skibsmotorer. Kort forinden havde Frichs ønsket at levere motorer til en større DSB-færge, hvilket B&W så som en trussel mod virksomhedens interesser.
Under den tyske besættelse i perioden 1940-45 var medarbejderstaben, der på daværende tidspunkt talte en tusindtallig skare, en betydelig magtfaktor. I fagpolitiske spørgsmål og konflikter lagde de øvrige københavnske arbejdspladser såvel før, under som efter besættelsen stor vægt på, hvad den fremherskende stemning var blandt arbejderne på B&W. Således fulgte de københavnske arbejdere trop, da B&W-ansatte i juni 1944 nedlagde arbejdet som følge af besættelsesmagtens indgreb i det offentlige liv. Folkestrejken i 1944 var dog kun en af mange faglige og politiske aktioner som tog sit udgangspunkt på B&W. Den 27. april 1943 blev 11 medarbejdere dræbt under bombardementet på skibsværftet.I 1950'erne samarbejdede B&W en overgang med Frichs i forbindelse med leveringen af to dieselelektriske lokomotiver (MY 1201 og MY 1202) til Statsbanerne. Imidlertid opstod der så mange problemer med de to lokomotiver, at det kun blev ved de to prøvemaskiner, og ordren på større lokomotiver overgik til NOHAB i Sverige med leveringen af litra MY og MX i de følgende år.I 1952 havde Burmeister & Wain konsolideret sig efter de svære og hårde besættelsesår, arbejdsstyrken på værftet og maskinfabrikken var på daværende tidspunkt oppe på knap 7.000 ansatte og tegnede sig for syv-otte procent af den samlede danske industrieksport. Teknologisk set var B&W på sit felt en af de førende virksomheder i verden.
Burmeister & Wain fik en broget tilværelse, og efter en ny krise i 1971 blev værft og motorfabrik adskilt. Denne konstruktion banede vejen for Jan Bonde Nielsen. Efter krisen i 1971 var en række aktieposter i B&W kommet nogle vekselererfirmaer i hænde. Skibsværftet var i svære vanskeligheder, og to af vekselererfirmaerne havde spændt sig selv for hårdt for i finansieringen af aktieopkøbene og måtte standse betalingerne. En af disse spekulanter var forsikringsdirektøren Poul Vissing, som via firmaet GIMCO udførte spekulationer mod B&W i 1972-73.Bonde Nielsen, der havde analyseret værftets muligheder grundigt, fik mulighed for at erhverve aktieposterne billigt i april 1974. Prisen for den kontrollerende post i Aktieselskabet Burmeister & Wain´s Skibsbyggeri er 27.368.721,50 kroner. Kontant betaler Jan Bonde Nielsen dog blot 5 millioner kroner, mens resten finansieres af det sælgende vekselererkonsortium. Med en beskeden kontant udbetaling, hvoraf Jan Bonde Nielsen personligt kun fremskaffede omkring 600.000 kroner, havde han dermed overtaget kontrollen med skibsværftet.
Købet blev offentliggjort på et pressemøde den 10. april 1974. Bonde Nielsen vil udvikle værftet frem for at afvikle det. Vejen til dette skulle gå over serieproduktion af bulk carriers og en overtagelse af aktieposter i Motorfabrikken på Christianshavn, som staten havde forlangt udskilt fra B&W i 1971. Efter Bonde Nielsens overtagelse fulgte en divisionering af koncernen, forøget salgsstyrke og en mere målrettet indsats på at rette kursen op. Blandt andet nedlukkes støberiet på Teglholmen efter et underskud i sidste driftsår på 50 millioner kroner. Efter et meget grundigt analysearbejde stifter man Burmeister & Wain A/S, som skal være et nyt moderselskab. Den første noteringsdag for det nye selskab på fondsbørsen er den 8. april 1976 til kurs 135. Kursen stiger støt og er ved årsskiftet 249. Det første årsregnskab for den nye koncern viser et overskud før skat på 103 millioner kroner.
Trods olie- og skibsfartskrise og et stærkt stigende renteniveau lykkedes det for Bonde Nielsen at få rettet B&W op ved dygtig ledelse, serieproduktion, rationalisering af arbejdsgange og overskuelige profitcentre. Fremtiden for det trængte skibsværft og dens 8.000 ansatte så ellers mørk ud, da Bonde Nielsen købte selskabet, men den gennemførte rekonstruktion førte i perioden 1976-1978 til et samlet overskud før skat på 211 millioner kroner. Det genrejste B&W var en uomtvistelig succes. Den 30. maj 1978 afholdte Burmeister & Wain A/S et epokegørende bestyrelsesmøde. Her godkendte man købet af A/S Meyco Emballage, Aktieselskabet Glud & Marstrands Fabriker, Aktieselskabet Dansk Blikemballage Fabrik, Ernst Voss Fabrik A/S og Edv. Meyers Emballagefabrik A/S. Prisen var 130 millioner kroner. Overtagelsen tegnede til at være en guldrandet forretning. Meyer-virksomhederne genererede årligt et overskud på omkring 50 millioner kroner og lå inde med så store likvide beholdninger og værdipapirer at det tilsammen udgjorde 142 millioner kroner. Det var 12 millioner mere end købsprisen. Hensigten var at fusionere virksomhederne med B&W hvorved man reelt overtog selskaberne uden at betale for dem. Indtil fusionen skulle handlen finansieres via et langfristet banklån på 300 millioner kroner. Den 20. juni 1978 bragte Politiken dog en artikel med overskriften "B&W direktøren slog sig op på et tomt selskab." Historien indikerede, at Jan Bonde Nielsen havde lånt 100 millioner kroner uden sikkerhed.At sagens rette sammenhæng var noget anderledes, druknede i pressens kritiske dækning, og i september 1978 valgte Danske Bank og Privatbanken at trække deres støtte til finansieringen af det langfristede lån på 300 millioner kroner. Det var en kæp i hjulet for Bonde Nielsens bestræbelser om at sikre koncernen handlefrihed. Virksomheden havde et betydeligt kapitalbehov for at finansiere de store arbejder og indkøb i fremstillingsperioden for et skib. Samtidig mærkes skibsfartskrisen for alvor. Regnskabet for 1978 viser en koncernomsætning på 2.440 millioner kroner og et overskud efter skat på godt 29 millioner kroner. I 1979 offentliggjorde en ung Klaus Riskær Pedersen en stærkt kritisk analyse af B&W's økonomi. Det gav yderligere næring til mediestormen, der kun tiltog, da man solgte B&W Diesel med motorfabrikker i København, Frederikshavn og Holeby til M.A.N.-koncernen. 
Aviserne stemplede Jan Bonde Nielsen som manden, der solgte ud af det nationale arvesølv til en tysk konkurrent. Herefter bad B&W's bestyrelse bagmandspolitiet om at undersøge sagen. De løste B&W's egne revisorer fra deres tavshedspligt for at hjælpe bagmandspolitiet og bad Bonde Nielsen sælge sine B&W-aktier. Dernæst fyrede Bonde Nielsen bestyrelsen, indsatte en ny og overtog posten som administrerende direktør, og til sidst blev kaos komplet, da de tre største kreditorer senere tvang Bonde Nielsen væk fra direktørstolen. Midt i pressestormen måtte værftet kæmpe med oliekrise, høje renter, dårlige konjunkturer og en international skibsfartskrise. Selskabets likviditet blev forbedret ved, at Jan Bonde Nielsen via børsnoterede Gredana lod B&W sælge en del af sine aktier til overkurs. Bagmandspolitiet blev atter inddraget, og Jan Bonde Nielsen blev sigtet for groft mandatsvig for 146 millioner kroner.
Midt i al virakken standsede B&W betalingerne i august måned 1980. Blot en måned senere erklæres værftet for konkurs, og kort efter erklæres Jan Bonde Nielsen for personlig konkurs og blev desuden anklaget for økonomisk kriminalitet. I 1986 bliver Bonde Nielsen dog pure frifundet ved Københavns Byret. Derpå fulgte en atypisk afslutning på B&Ws konkursbo, idet samtlige kreditorer fik deres tilgodehavender. 
Det rejste berettiget tvivl om, hvorvidt konkursen i 1980 i virkeligheden havde været nødvendig. Senere blev det forsøgt at stable en ankesag på benene, men efter frikendelsen var Bonde Nielsen rejst til England, hvor han havde bosat sig. Da han ikke ønskede at komme hjem for at deltage i en ankesag, og da han ikke kunne udleveres fra England faldt ankesagen til jorden. Siden hen har han med udgangspunkt i London og med held beskæftiget sig med ejendomshandel i Storbritannien.
Selve skibsværftet på Refshaleøen fortsatte dog og voksede ved hjælp af en stærk specialisering i bygning af 60.000 tons bulkcarriers. I 1992 omsatte B&W-koncernen med Burmeister & Wain Skibsværftet og rederiet Burwain Tankers International for 2,4 milliarder kroner. I december 1994 måtte B&W dog opgive et samarbejde med det svenske værft Kockums, hvilket bragte B&W i en akut økonomisk krise. Den 21. marts 1995 fyrede værftet 300 medarbejdere, og to måneder senere offentliggjorde de det dårligste regnskab nogensinde – et underskud på 901 mio. kroner. Forhenværende forbundsformand Georg Poulsen og økonom Steffen Møller valgte efterfølgende at forlade bestyrelsen i B&W. Efter en række forgæves redningsforsøg gik B&W i betalingsstandsning, og den 3. august 1995 blev yderligere 275 medarbejdere fyret.Da værftet gik i betalingsstandsning satte en række tillidsmænd sig sammen med en gruppe funktionschefer i forsøget på at redde den 153-årig gamle hæderkronede arbejdsplads på Refshaleøen. På foranledning af Lønmodtagernes Dyrtidsfond stod erhvervsadvokat Niels Erik Nielsen i spidsen for redningsforsøget. Trods hård modstand fra B&Ws øverste ledelse lykkedes det faktisk at få stablet et helt nyt værft "B&W Skibsværft 1996" på benene. Dette skete dog ikke uden modstand – funktionscheferne, der deltog i redningsarbejdet, blev af den øverste ledelse truet med bortvisning for 'illoyalitet'. En skyggebestyrelse i "B&W Skibsværft 1996" – bestående af prominente forretningsfolk udenfor B&W – udarbejdede i hemmelighed en bæredygtig forretningsplan for det rekonstruerede værfts fremtid. Den blev dog aldrig realiseret, da modstanden var for stor.I februar 1996 nåede kreditorer og nye indskydere til enighed om en rekonstruktion, der skulle muliggøre værftets videreførelse med Refshaleøens Ejendomsselskab A/S som moderselskab. Arrangementet brød kort efter sammen, da de amerikanske hovedkreditorer sprang fra. Ifølge planen skulle værftet have tilført 300 millioner kroner, hvor en større del af pengene skulle komme fra den japanske Mitsui-koncern, men koncernen ragede uklar med de amerikanske investorer i spørgsmålet om Mitsuis overtagelse af B&W-aktierne fra blandt andre den amerikanske Chemical Investment Bank og det sydafrikanske Old Mutual. En anden årsag til konkursen skyldtes de danske bankers manglende lyst til at investere i B&W – blandt andet B&Ws egen bank Den Danske Bank. Hovedaktionæren på daværende tidspunkt var A.P. Møller - Mærsk, som havde det nu lukkede Lindøværft på Fyn. Den 26. marts 1996 blev det sidste skib, Ever Mighty, bygget færdig. 
Den 29. april 1996 indgav B&W konkursbegæring til Skifteretten i København, som senere samme dag erklærede værftet for konkurs. Dermed var det uigenkaldeligt slut for skibsværftet på Refshaleøen, og B&W gik konkurs med 1.323 ansatte. På Metals værftskonference samme dag kunne daværende erhvervsminister Mimi Jakobsen ikke love hjælp til B&W, da regeringen var imod statsstøtte. Lønmodtagernes Garantifond måtte udbetale 18 millioner kroner til de 1.323 ansatte. B&W Holding skyldte ca. 1,2 mia. kroner væk; af dem har kreditorerne hidtil fået ca. 180 mio. kroner. B&W Værft skyldte 600 mio. kroner væk – kreditorerne ventes at få ca. 23% i dividende.
Jyllands-Posten skrev den 23. september 2002 at Danske Bank og Nordea havde accepteret et forlig med konkursboet efter B&W Holding. De to banker skulle hver betale 15 mio. kroner plus sagsomkostninger – i alt 40 mio. kroner. Grunden, til at bankerne skyldte boet penge, lå i, at de havde »scoret« nogle penge, som var blevet indbetalt på B&Ws kassekredit efter, at værftet i 1995 – kort før betalingsstandsningen – havde solgt aktier i rederiet Sibo. Salget indbragte 84 mio. kroner, og pengene blev sat ind på en kassekredit i Unibank (i dag Nordea) og Danske Bank få måneder før betalingsstandsningen. Indtil indbetalingen havde kassekreditterne været i minus med 20 mio. kroner men stod efter indbetalingen i plus på godt 60 mio. kroner.I 2008 blev bogen "B&W - værftet der ikke måtte overleve" udgivet. I bogen fremgår det, at hvis B&W havde overlevet krisen i 1995/96, så havde det i dag været en god forretning. Tidligere
skibsværftsdirektør Jens Stephensen skrev bl.a.: "Vi døde ikke, fordi vi manglede viden, ekspertise og konkurrenceevne. Vi manglede likvider." Sammen med tidligere produktionsdirektør Torben Erikstrup havde de regnet på, hvordan B&W ville have klaret sig i dag, hvis det havde overlevet krisen. Regnestykket blev lavet på opfordring af den tidligere DR-journalist Niels Bjørn Hansen. B&W ville have givet et overskud på op mod 850 millioner kroner om året, regnede de to tidligere topchefer sig frem til. I regnestykket blev der taget højde for prisstigninger på materialer og pris- og lønudvikling. 
Tidligere medarbejdervalgt i bestyrelsen Helge Larsen skrev: "Regnestykket viser, at den redningsplan, der blev lavet dengang, var god nok, men bankerne var for forsigtige." Daværende administrerende direktør Asbjørn Holst Larsen var dog meget skeptisk over for beregningerne.
Medarbejderne hos Burmeister & Wain har altid stået som et godt eksempel på en stærk arbejdsorganisering. Mens mange medarbejdere havde svært ved at organisere sig, havde man på B&W allerede fra omkring år 1900 et velfungerende samarbejde med virksomhedsledelsen, som betød at man organiserede sig i fredelighed. 
Blandt bedrifterne blandt værftsarbejderne er oprettelsen Arbejdernes Byggeforening, som byggede bydelen Humleby på det nuværende Vesterbro. Husene, der er placeret i nærheden af Carlsberg – deraf navnet – blev bygget ved, at arbejderne indbetalte en andel af deres løn.
1971-1975: Olav Grue, direktør for motor- og maskinfabrikken (direktør fra 1970)
1980-1993: Cato F. Sverdrup, adm. direktør for skibsværftet (teknisk direktør fra 1971, divisonschef fra 1975, medlem af koncernledelsen 1977-79)
1981-1988: Torkil Bentzen (adm. direktør, Burmeister & Wain Scandinavian Contractor A/S)
Værftet bag de 1000 skibe: Burmeister & Wain Skibsværft 1843-1993 (red.: Erik Eriksen) – Fr.G. Knudtzons Bogtrykkeri (1993). ISBN 87-88949-28-1
Juvelen der blev til skrot: kampen om B&W 1945-1996 (red.: Ole Lange – Gyldendal (2001). ISBN 87-02-00482-8
Virksomhed og arbejderliv: bånd, brudflader og bevidsthed på B&W 1850-1920 (red.: Niels Jul Nielsen) – Museum Tusculanums Forlag (2002). ISBN 87-7289-681-7
B&W - værftet der ikke måtte overleve (red.: Niels Bjørn Hansen) – Sohn (2008). ISBN 978-87-91959-35-6

Ved byplanlægning eller fysisk planlægning forstås målbevidste tiltag til en styring af arealanvendelsen ved at fastlægge rammerne for anvendelsesmulighederne for forskellige land- og vandarealer, herunder behovene for sammenpasning. Byplanlægningen kan omfatte såvel planer for byudvikling og byomdannelse og enkelte sider af denne som planer, der lægger begrænsninger på denne eller styrer den på en given måde med hensyn til de fremtidige byforhold.
De tidligste tiltag inden for byplanlægningens område fandt sted allerede i det 19. århundrede, men det var først efter Første Verdenskrig, at der blev skabt formelle rammer for byplanlægning i Danmark. Planlægningsvirksomheden tog et voldsomt opsving efter Anden Verdenskrig dels i form af planer udarbejdet i henhold til lovgivningen, dels i form af frivillige plantiltag af yderst uens omfang: således udarbejdedes frivillige regionsplanforslag og mange sektorer tog planlægningsredskabet i brug med henblik på at overskue og styre forskellige samfundsområders fremtidige udvikling, således blev der lavet planer for betjeningen med folkeskoler, gymnasier, sygehuse, butikscentre og meget andet.
Som andre former for samfundsstyrende tiltag har den fysiske planlægning i det meste af det 20. århundrede været og er også i det 21. århundrede styret ved lovgivning.
Danmarks første egentlige byplanlov blev vedtaget i 1925, 1937 ændredes naturfredningsloven hvorved en bestemmelse om fredningsplaner indførtes, en ny byplanlov blev vedtaget 1938, i 1949 suppleret af en byudviklingslov med henblik på styring af egnsudviklingen. I 1960 fulgte landsbyggeloven som et supplement.
I 1970 gennemførtes en kommunalreform, hvorved antallet af kommuner og amter mindskedes, og denne fulgtes op af en større planlovreform omfattende:
lov om lands- og regionplanlægning (vedtaget 1973, ikrafttrådte 1. april 1974),
lov om regionplanlægning i hovedstadsområdet (vedtaget 1973, ikrafttrådte 1. april 1974),
lov om kommuneplanlægning (vedtaget 1975, ikrafttrådte 1. februar 1977).På samme tid blev den tidligere saneringslov afløst af lov om byfornyelse.
En stedplan (oprindeligt kaldet Partiel Byplanvedtægt, siden lokalplan) har til formål i enkeltheder at fastsætte rammerne for den tilladte arealanvendelse, herunder byggevirksomhed.
Stedplaner omtales hverken i byplanloven fra 1925 eller byplanloven fra 1938 men første gang i indenrigsministeriets cirkulære af 21. oktober 1939 og senere i ministeriet for byggeri og boligvæsens cirkulære af 30. juni 1940. 
En stedplan udarbejdes for at sikre at de målsætninger, der er udtrykt i områdeplanlægningen, kan bringes til udførelse og tillige for at forhindre tiltag, der kunne modvirke opfyldelsen af disse målsætninger. I nyere byplanvirksomhed er det ofte et led i planens udarbejdelse at redegøre for dennes forudsætninger, herunder de rammer som er fastlagt i overordnet planlægning – først og fremmest kommuneplanen – og dermed godtgøre, at der ikke er modsætninger mellem planudkastet og rammeplanlægningen.
En stedplan omfatter som regel et mindre område, enten med et mere eller mindre ensartet præg eller for hvilket en samlet plan anses for ønskelig – eller et område hvis arealanvendelse samlet ønskes ændret på en given måde.
vejanlægs beliggenhed, størrelse, retning og indbyrdes tilslutning samt byggelinjer;
byggegrundes afgrænsning (bredde, dybde) og beliggenhedsmuligheder for byggeri på disse (udstrækning, indbyrdes afstand og afstande til skel);
beplantningsforhold.Stedplaner har retsgivende betydning for de ejendomme, de omfatter, og tinglyses derfor på disse.
En områdeplan (oprindeligt kaldet dispositionsplan, siden kommuneplan) har til formål at sammenfatte og samordne arealernes anvendelse i hovedtræk. Områdeplanlægningen omtales allerede i byplanloven af 1925 og siden i byplanloven af 1938 under navn af byplan, idet man havde forestillet sig, at det fra begyndelsen ville være muligt i enkeltheder at fastlægge de samlede byområders bestemmelser i lighed med bestemmelserne i bygningsreglementer. Dette viste sig i praksis umuligt, hvorfor der ved indenrigsministeriets cirkulære af 21. oktober 1939 og senere i ministeriet for byggeri og boligvæsens cirkulære af 30. juni 1940 blev fastsat en mere tilpasningsegnet fremgangsmåde, nemlig at udarbejde dels en oversigtlig redegørelse for tankerne om byudviklingen i det samlede byområde (= dispositionsplanen), dels detaljerede planer for de enkelte steder i takt med, at behovene herfor gjorde sig gældende(= partielle byplanvedtægter). 
vejanlægs beliggenhed, størrelse, retning og indbyrdes tilslutning samt klassificering;
arealanvendelsen i hovedtræk, herunder beliggenheden af arealer til boligformål (underinddelt i familieboliger og etageboliger), erhvervsformål (underinddelt i forretningsformål, industriformål, (mere eller mindre offentlige) tekniske anlæg, offentlige bygninger, sports- og legepladser, havnearealer, bus- og jernbanestationer, flyvepladser, kirkegårde, parker og friarealer, vandområder med mere;
bebyggelsens ydre fremtræden, herunder højde- og etageforhold, bebyggelsesprocent og bygningers indbyrdes afstand samt afstand til skel;
frednings- og beskyttelsesforhold samt lovbetingede bebyggelsesbegrænsende/styrende bestemmelser;
byarealer, hvis anvendelse skal søges ændret.Mens de tidlige dispositionsplaner overvejende kun redegjorde for tankerne bag den foreslående bystruktur, indeholdt kommuneplanerne tillige oplysninger om forudsætningerne for planen: foruden egnsplanlægningens rammer og lovgivningsmæssige begrænsninger (så som byggelinjer) tillige aldersgruppeopdelte befolkningsfremskrivninger (der blandt andet begrundede boligbehov og behov for vuggestuer, børnehaver, folkeskoler og plejehjem), pendlingsoplysninger og oplysning om forholdet mellem arbejdssøgende og arbejdspladser, de økonomiske rammer for kommunale investeringer og meget andet.
En egnsplan (oprindeligt kaldet byudviklingsplan, siden regionplan) er en plan, der har til formål i hovedtræk at fastlægge byudviklingens fordeling, grænserne for bymæssige områder, hovedtræk i vejnettet og lignende.
De ældre egnsplaner var byudviklingsplanerne, som omfattede flere kommuner, hvis byudvikling var ønsket samordnet. Fra 1975 omfattede egnsplanlægningen som regel et amt, i Nordøstsjælland dog det samlede hovedstadsområde.
Hovedsigtet med byudviklingsplanerne og senere regionplanerne var at fastlægge hvilke områder, der kunne inddrages til byudvikling og hvilke områder, der skulle søges friholdte for byudvikling. Men hvor byudviklingsplanerne alene var en slags zoneplaner, der fastslog hvilke områder, der umiddelbart kunne anvendes eller inddrages til byudvikling (kaldet inderzoner), hvilke der på længere sigt skulle kunne inddrages til byudvikling (kaldet mellemzoner), og områder reserverede til fritidsbebyggelse, samt områder der helt skulle friholdes for byudvikling og fritidsbebyggelse (kaldet yderzoner), så udviklede regionplanlægningen sig til en yderst omfattende planlægning for blandt andet:
sygehusbetjening.Alle disse forhold blev indbyrdes afvejet således, at der blev taget største mulige hensyn til alle behov og tilstræbt undgået modsætninger. Derved repræsenterede regionplanerne tillige det nærmeste, man nogen sinde er kommet en samlet landsplanlægning: ved at samle oplysningerne fra de datidige regionplaner på eet oversigtskort ville man kunne danne sig et indtryk af hvilken fremtidig arealanvendelse, der ville kunne ske inden for planernes gyldighedstid. Yderligere havde regionplanerne det særtræk, at de var blevet til efter offentlig fremlæggelse, hvorved ikke kun folkevalgte kommunestyrer – der jo var valgte for at tage vare på den kommunale økonomiske styring, men som ikke nødvendigvis afspejlede befolkningens opfattelse inden for den overordnede arealanvendelse eller offentlige tjenester – men tillige menigmand havde mulighed for at fremsætte synspunkter og forslag; de udgjorde et ubestridt højdepunkt i dansk folkestyre.
En emneplan er en plan for et enkelt emne, fx naturfredning, fordelingen af offentlige tjenester, arealer til vindmøller, landsomfattende gasrørsnet, bredbåndsnet og lignende. Sådanne planer omfatter i almindelighed større områder (en egn, landsdel eller hele landet). 
råstofudnyttelsesområder;Efter kommunalreformen i 1970 blev de fleste emner overdraget amterne at planlægge i forbindelse med regionplanlægningen.
Ved landsplanlægning forstås tiltag fra statens side til arealanvendelsesstyring omfattende hele landet. Sådanne planer kan omfatte fx 
fastlæggelse af byudviklingsområder og forudsætningerne herfor (befolkningsfremskrivninger),
udpegning af sikkerhedszoner og dermed restriktionsområder for eventuelle atomkraftanlæg,
analyse af arealinteressekonflikter.I Danmark var statens rolle længe yderst tilbageholdende: statens landsplanlægningstiltag gik fortrinsvis ud på at opgøre de byplantiltag, der blev lavet rundt om i landet (byudviklingsplaner, regionplaner og lignende) eller interesser opgjort af emnetilknyttede fagkyndige (fx naturfredningsinteresser) og forholde sig til disse. Enkelte tiltag blev taget i 1960-erne gennem Landsplanudvalget og dettes sekretariat (Landsplanudvalgets sekretariat, LPUS – siden Landsplansekretariatet, LPS), således sammenfatning af byudviklingsplanlægningen og landskabsinteresser (i Zoneplanen), forslag til kommunalrefom og amtssammenlægninger og forslag til en såkaldt "Trekantsby" i Sydøstjylland (Kolding-Vejle-Fredericia), men egentlig blev der ikke frem til 1970 formuleret nogen fast landsplanmålsætning. 
Først i 1974 opsummeredes undersøgelser af servicefordelingen og servicecentrenes betjeningsområder i et idéudkast til egnsservicecentre og landsdelscentre. Da de såkaldte regionplaner i de følgende år blev udarbejdet, var det et led i disse at udpege steder for: 
egnscentre.I forbindelse med godkendelsen af regionplanerne forhandledes om de foreslåede centre, hvorefter planstyrelsen under det daværende miljøministerium i 1982 lavede en samlet oversigt over centrenes beliggenhed, herunder grupper af "centre under udbygning". I virkeligheden fik hele denne centerplanlægning kun ringe betydning, idet man stort set godtog de centre, som allerede forefandtes – og staten fulgte aldrig op med tiltag til sikring af de offentlige tjenester, som disse centre kunne og burde rumme.
Siden planlovreformen i begyndelsen af 1970-erne har staten ført en forholdsvis aktiv planstyringsvirksomhed fortrinsvis i form af landsplandirektiver, der er statens pålæg til andre planlæggende myndigheder om hvilke hensyn eller begrænsninger, der skulle indgå som led i planlægningen. Disse landsplandirektiver kan være dels landsomfattende, dels vedrøre særskilte forhold bestemte steder i landet.
Ved grænseoverskridende fysisk planlægning forstås arealplanlægning, hvor to eller flere lande samarbejder om anvendelse af arealer med henblik på at opnå den for begge eller alle parter mest fordelagtige arealudnyttelse. Et sådant samvirke kan være begrundet ved, at den ene part har arealer velegnede til bestemte formål (fx en dybhavn eller flyveplads) og en fælles udnyttelse vil være økonomisk fordelagtig for de involverede frem for, at hver part søger at oprette egne anlæg, hvis udnyttelsesgrad bliver mindre en ved fælles udnyttelse og som samtidig indebærer arealspild, fordi flere ensartede anlæg i virkeligheden ikke er nødvendige. Ligeledes kan grænseoverskridende fysisk planlægning være en fordel ved anlæg, der forbinder de samarbejdende (fx en broforbindelse eller en hovedvej, desuden grænseoverskridende bydannelser) og hvis arealet har formål af grænseoverskridende art (internationale fredningsområder og lignende).
Et eksempel på et grænseoverskridende planlægningssamarbejde er Vadehavsplanen.
Udgangspunktet for byplanlægning er den tanke, at en planlagt byudvikling og/eller byomdannelse er at foretrække frem for en tilfældig, uigennemtænkt byudvikling, hvis uheldige sider det efterfølgende er meget vanskeligt og dyrt at råde bod på. Byplanlægningen beskæftiger sig derfor – udover planlægningen for de enkelte lokaliteter – i betydelig udstrækning med spørgsmålet om hvad, der kan anses for god byplanlægning og hvad ikke. Ned gennem historien er byernes indretning dog generelt ikke sket efter nogen samlet teori. Det skyldes først og fremmest at byernes vækst er sket i et langt svagere tempo end i moderne tid regnet fra den industrialisering der medførte migrationen fra land til by. Byerne voksede kun langsomt og det var i høj grad byens magthavere i form af eks. konger o.a. adelige samt kirken og senere storkøbmænd der afgjorde byens indretning. Hensynet til byens forsvar (bymur) og det forhold at man gik eller red var afgørende, men også nærheden til byens attraktive torv, kirke, brønd o.lign var afgørende for byens indretning og udformning.
Med industrialiseringen voksede byerne imidlertid så kraftigt og ditto forureningen,så der opstod krav og principper eks. mht. vandforsyning, kloakering, gadenet, funktionsadskillelse mm. Byplanlægningen blev således stadig ikke styret af nogen tværgående holistiske principper, men snarere af krav og principper for løsning af den problememner,der opstod hen ad vejen. Disse krav/principper blev dog nu fastlagt som lovformelige regler/vedtægter og fra og med disse taler vi om egentlig byplanlægning.
En af de ældste grundtanker i moderne byplanlægning er, at en adskillelse og sammenpasning af visse byfunktioner indbyrdes er ønskelig. Således hører tanken om at holde boliger og industri adskilte til de første, byplanlægningen søgte at indføre i moderne tid (fra begyndelsen af 1900-tallet). Baggrunden var erfaringer med de uheldige forhold, der opstod ved sammenblanding af boliger og industri. For boligernes vedkommende er genevirkninger knyttet til støj, røg, lugte, rystelser og trafikbelastninger i tilknytning til industri, for industriens vedkommende kan det være mangelen på udviklingsmuligheder, begrænsninger i virksomhedsudøvelsen under hensyn til eventuelle nærtliggende boliger, problemer med færdselsadgangen og lignende. Ved at holde boliger og industri (men ikke nødvendigvis alle slags håndværk) adskilte opnås derfor fordele for begge.
En anden gammel grundtanke i byplanlægningen er betjeningssikkerhed med hensyn til offentlige og private tjenester så som vuggestue, børnehave, folkeskole, bibliotek, sundhedsbetjening, vareindkøbsmuligheder og friarealer inden for overkommelig afstand fra boligen for de mennesker, der bor i de forskellige bydele. Arealer til sådanne formål – herunder reservationer til fremtidige anlæg – indgår derfor sædvanligvis som et led i byplanlægningen.
Blandt de tidlige grundtanker var tillige stationsnærhedsprincippet. Dette blev første gang formuleret i "Skitseforslag til Egnsplan for Storkøbenhavn", kendt som "Fingerplanen" og offentliggjort 1947. Heri gjorde man sig blandt andet til talsmand for den tanke, at boligområder burde ligge i tilknytning til jernbanestationer således, at der kunne sikres en god, offentlig samfærdselsbetjening mellem disse (der for en stor del lå i yderkanten af det daværende hovedstadsområde) og arbejdspladser samt større forretningssamlinger (der dengang overvejende lå i Københavns kommune i hovedstadsområdets midte). Tanken udvidedes med tiden til tillige at omfatte rutebilforbindelser og buslinjer og udvikledes til et samspil mellem jernbaner og buslinjer således, at jernbaner skulle sikre hurtige forbindelser over større rejselængder, buslinjer over kortere samt på "tværs" af de forbindelser, som banenettet sikrede.
Trafikdifferentiering blev en grundtanke i 1960-erne. Man indså, at ikke alle veje har samme rolle i færdselsbetjeningen:
boligveje skal kun betjene de enkelte boligkvarterer, hvorfor gennemkørsel er uønsket. Mange steder er boligveje derfor planlagt som "blinde veje", der kun har tilslutning til en større vej i den ene ende;
stamveje skal sikre, at bilerne kan komme frem til de enkelte boligveje og har derfor kun få boliger beliggende ud til sig;
sekundærveje betegner veje, der skal sikre bilerne adgang til de større bydele. Disse veje er overordnede, og det er derfor ønskeligt, at deres forløb er mellem bydelene det vil sige således, at de afgrænser disse, hvorved behovene for færdsel af gående og cyklende på tværs af disse nedbringes mest muligt til fremme for færdselssikkerheden og for derved tillige at fremme disse vejes hovedformål nemlig at sikre fremkommeligheden for de store antal kørende;
primærveje er de helt overordnede veje, der fortrinsvis sikrer fjernforbindelser. Sådanne veje er almindeligvis helt uden andre formål end dette ene at lede færdslen videre fra by til by, fra egn til egn, fra landsdel til landsdel og fra land til land.I tilknytning til vejklassificeringen gælder grundtanken at "en by er ikke et træ", det vil sige, at man ikke skal lede bilfærdslen ind igennem boligområder og ej heller søge at opsamle den midt igennem byområdet men tværtimod skal lede den uden om større byområder, dog således at adgangen til industri og havneområder gøres så let som muligt for lastbilerne.
Trafikdifferentiering blev i 1970-erne og senere suppleret med grundtanken om færdselsintegrering i boligområder. Her må man altid regne med sammenblandingen af kørende, cyklende og gående færdsel – herunder legende børn – og under sådanne forhold må hovedhensynet tages til børnene, de gående og de cyklende. Bilerne må derfor indstille sig på at skulle køre meget langsomt: på stilleveje 30 km/t, på bolig- og legegader endda kun 15 km/t. Færdselsintegrering er i Danmark ofte blevet sammenknyttet med tiltag med henblik på at gøre boligområderne mere tiltrækkende og "grønne" i form af beplantninger.
I egnsplanforslaget for Hovedstadsområdet 1971 fremsattes første gang tanken, at man bør søge at samle alle slags lednings- og strækningsanlæg i snævre bælter, såkaldte trafikkorridorer. Fordelene herved er, at de største dele af landskabet derved vil kunne friholdes for sådanne anlæg, der ellers ville ske på kryds og tværs, usammenpasset og med mulighed for konflikter indbyrdes og med andre arealanvendelseshensyn samt erkendelsen af dels, at sådanne anlæg ofte vil skulle betjene de samme områder (som regel større bydannelser og/eller industriområder), dels at strækningsanlæg vil have en stærkt opdelende og adskillende virkning på anvendelsen af de omkringliggende arealer.
Indtil omkring 1970 var den største samling af butikker og tjenesteydelser ofte i de gamle bykerner. I 1960-erne gjordes der derfor bestræbelser på at sikre kørselsadgang til disse og parkeringsmuligheder i tilknytning til disse, ofte ved at rydde gammel og historisk værdifuld bebyggelse og erstatte denne med nye og mere "rationelle" løsninger, herunder p-huse og lignende. En voksende bevidsthed om skadevirkningen på den bevaringsværdige bebyggelse i bykernen gjorde det ønskeligt at finde andre og bedre løsninger. Forbilledet herfor blev skabt i Helsingør, hvor det besluttedes at bevare den gamle bygningsmasse og i stedet udlægge arealer til et såkaldt "aflastningscenter" i byens udkant. Derved blev der på samme tid mulighed for at bevare de historiske huse i bymidten og samtidig sikre en fremtidig betjeningsmulighed for både byens egne og de omgivende byers indbyggere, idet aflastningscenteret blev lagt i tilknytning til en indfaldsvej og en ydre ringvej, der kunne sikre bilkørende let og fri adgang til centeret.
Betydningen af friarealer og byparker har alle dage været en grundtanke i byplanlægningen. Det er velkendt, at boliger i nærheden af (og med udsigt til) hav, vandløb, søer eller skove kan sælges for priser, der ligger langt højere end andre, tilsvarende boliger uden disse tillægsværdier. En finsk analyse viste, at forskellen endda kunne være så stor, at det – set ud fra et ejendomsværdisynspunkt – var mere fordelagtigt at bevare sådanne grønne område end at lade dem bebygge, idet værdien af de boliger, der kunne opføres på disse områder tilsammen var mindre end værdifaldet på de boliger, der således mistede dette tillægsgode. 
Befolkningens udnyttelse af landskabet er stort: foruden badning, svømning, hundeluftning, ridning og motion er naturoplevelser og fred og ro væk fra byen og alligevel i dens nærhed betydelige bevæggrunde. Undersøgelser viser, at skove er de mest søgte, derefter strande og kyster, så marker. Det samlede antal besøg af danskere i skove blev i 1994-95 opgjort til 50 millioner, for strande og kyster til 36 millioner. De fleste besøg varede 1-2 timer, men en del varede i over 8 timer.
Undersøgelser viser, at god byplanlægning bør sikre bybefolkningen friarealer i videste forstand på mindst 500 m² pr. indbygger, i hovedtræk fordelt således:
grønne arealer (egentlige byparker, såkaldte grønne korridorer), legepladser og idrætsanlæg inden for boligområdet – 50 m²,
bynære landskaber (såkaldte nærrekreative områder), der dels bør støde umiddelbart op til boligområdet, dels ligge inden for 15 kms afstand fra boligen – 190 m²,
store, samlede landskaber (såkaldte fjernrekreative områder), først og fremmest efter landskabelige værdier i indtil 50 km fra boligen – 250 m².
Byplanlægning er først og fremmest en teknisk disciplin, hvor anvendelsen af bestemte fremgangsmåder sikrer en given udformning samt opfyldelsen af visse mindstekrav til udformning og indhold. Men byplanlægning er tillige et område, hvor holdninger og interesser uundgåeligt spiller stærkt ind på hvilke forhold, der betones, og selve fremgangsmåden ved planers udarbejdelse er derfor i sig selv et vigtigt led i byplanlægningen. Ved vedtagelsen af en plan er der truffet et valg til fordel for bestemte muligheder og på bekostning af andre. Hvis byplanprocessen indsnævres til dette ene at sikre et givet udfald er der fare for at andre (og bedre) løsningsmuligheder forbliver upåagtede. Det er derfor ønskeligt at forskellige muligheder, deres fordele og ulemper, umiddelbare og langsigtede virkninger så vidt muligt er vel belyst inden, at planen vedtages. For dansk planlægnings vedkommende har dette afspejlet sig i to, hinanden modsatte yderligheder: medborgerindflydelse og projektplanlægning.
Indtil planlovreformen i begyndelsen af 1970-erne var byplanlægning i første række et teknisk fagligt område (stort set) overladt alene til arkitekter og ingeniører. Disse skulle sikre den faglige kvalitet af planerne, og de samfundsmæssige virkninger af disse var stort set ubelyste. Planerne formål og indhold var alene bestemt af hvad, det politiske flertal i de forskellige kommunalbestyrelser kunne blive enige om. Kun i tilfælde, hvor en grundejer ville kunne gøre erstatningskrav gældende, var man nødt til at tage visse hensyn til disse. Med planlovreformen blev der derimod lagt vægt på størst mulig inddragelse af borgerne. Dette skete ved at stille en lang række nye krav til planlægningsforløbet:
for det første skulle al planlægningsvirksomhed være offentlig, det vil sige tilgængelig for enhver interesseret borger hvad enten, denne havde en egen interesse i planen og dens virkninger eller blot følte trang til at være vidende om hvad, der var tænkt at gøre,
for det andet skulle planforslaget begrundes. Dette kunne (og skulle) ske ved at oplyse om planens formål, om alle kendte forudsætninger af betydninger for planforslaget, eventuelt at skildre forskellige muligheder og deres følger (dette især for kommuneplanlægningens og regionplanlægningens vedkommende),
for det tredje skulle der sikres borgerne udtalelsesmulighed og mulighed for offentligt at drøfte planforslaget, dets formål og virkninger. Dermed fremmedes muligheden for, at argumentets styrke talte med ligeså stor vægt som persons anseelse eller økonomiske og partipolitiske muligheder for at påvirke beslutningsforløbet. Kort sagt kunne politikerne nu i langt højere grad drages til ansvar for beslutninger vedrørende planforslag.Disse forhold gjorde, at datidens byplanlægning nåede et hidtil uset højt kvalitetsniveau.
Modsætningen til borgerindflydelse fremkom i begyndelsen af 1990-erne og er blevet beskrevet ved udtrykkene korporativ planlægning eller projektplanlægning. Projektplanlægning går kort sagt ud på at omgå borgerindflydelsen ved at lade planarbejdet foregå i lukkede kredse alene omfattende politiske og administrative topfolk samt disses medsammensvorne finansmænd. Her træffes beslutninger om at gennemføre bestemte projekter hvad enten, disse er til gavn for almenvældet eller ej, som regel fordi de involverede korporatister har en egen interesse i gennemtvingelsen. Sådanne projekter laves derfor med et informationsmateriale, der enten kun belyser projektets "gode" sider eller med taloplysninger, der er lavet kunstigt for derved at retfærdiggøre projektet i det mindste i økonomisk henseende. Der er i disse tilfælde tale om, at den lovbefalede "offentlighedsfase" reduceres til et ritual, der blot skal overstås.  Skønt en sådan virksomhed har fået navn af planlægning, har den i virkelighed intet med planlægning at gøre men må snarere betegnes som hovedløst spekulationsmageri, og i mange tilfælde viser sådanne planer at udvikle sig til rene ulykker for stedet, byen, egnen eller landet, og – værst af alt – kan de undergrave borgernes tillid til folkestyret. 
Modsætningen mellem borgerindflydelse og projektplanlægning er absolut, og styrkeforholdet mellem disse to afspejler på sin egen måde i sidste ende tilliden til borgernes dømmekraft og medansvarsfølelse.
Arealplanlægning. Status og problemstillinger. Landsplansekretariatet 1974, ISBN 87-503-1684-2.
Den gode by. En debatbog, Statens byggeforskningsinstitut, SBI-byplanlægning 40, Hvidovre 1981, ISBN 87-563-0415-3
Henning Bang: "Forslag til vejregler for opholds- og legeområder samt stillevejsområder", Trafiksanering, s. 38-39.
Henning Bang: "Forslag til vejregler for opholds- og legeområder samt stillevejsområder", Trafiksanering, s. 41-46.
Henning Bang og Per Borges: "Boligveje – Motorveje i det små – eller fodgængerveje med bilkørsel tilladt?", Stads- og Havneingeniøren 7, 1974, s. 2-7.
Birger Christensen: "Lokale trafiksaneringer – fysisk planlægning og færdselslovens §40", Trafiksanering, s. 33-36.
Paul Derose: Storbyens rekreative behov", Landskap, 51. årgang, København 1970, s. 14-19.
Carlo Dræger: Landskabsarkitekten og regionplanlægning", Landskap, 51. årgang, København 1970, s. 6-13.
Arne Gaardmand: Dansk byplanlægning 1938-1992, Arkitektens Forlag 1993. ISBN 87-7407-132-7.
Erik Kaufmann: 27 slags planer. Oversigt over og kritisk analyse af den offentlige fysiske planlægning i Danmark, Statens Byggeforskningsinstitut, SBI-byplanlægning 4, København 1966.
Kai Lemberg: "Portrætter af Den Onde By – og Den Gode" (i: Den gode by, s. 12-25)
Hans Helge Madsen: Skæv og national: Dansk byplanlægning 1830 til 1938, Bogværket 2009. ISBN 978-87-92420-01-5
Vilhelm Marstrand: "Byplanloven og dens anvendelse", Ingeniøren 1925 nr. 21, s. 241-256.
Hugo Rasmussen: "Landskab og byvækst", Landskap, 51. årgang, København 1970, s. 1-5.
H.V. Rygner: "Nogle Bemærkninger om Byplanloven med særligt henblik paa Købstæderne", Ingeniøren 1925 nr. 21, s. 257-258.
Trafiksanering. Særtryksamling på basis af artikler i tidsskriftet Stads- og havneningeniøren, ISBN 87-571-0586-3
Tilde Tvedt & Frank Søndergaard Jensen: Friluftsliv i landskabet, Skov- og Naturstyrelsen, Miljø- og Energiministeriet 1999, ISBN 87-7279-204-3.
Liisa Tyrväinen: "The amenity value of the urban forest: an application of the hedonic pricing method", Landscape and Urban Planning 37, 1997, s. 211-222.

Carl Christian Hall (født 25. februar 1812 på Christianshavn, død 14. august 1888 på Frederiksberg) var en dansk nationalliberal politiker, minister og konseilspræsident, Danmarks 6. og 8. statsminister i to perioder, første gang i perioden 13. maj 1857 – 2. december 1859 og anden gang fra den 24. februar 1860 til 31. december 1863. Han stod desuden i spidsen for mange andre ministerier. Han var en betydningsfuld skikkelse i store dele af 1800-tallets danske politik og han var medansvarlig for overgangen fra en politik, der vægtede helstaten, til en politik, der vægtede konstitutionelt demokrati, det nationale tilhørsforhold og Ejderpolitikken. Sammen med D.G. Monrad dannede han lederskabet hos De Nationalliberale, og deres politik dannede optakten til den 2. slesvigske krig. Hall var en udpræget pragmatisk forhandlingspolitiker, var folkekær og vellidt også af politiske modstandere, og hans popularitet forblev høj på trods af den katastrofale udgang på krigen i 1864.
C.C. Hall blev født på Christianshavn som søn af bødkermester, oberstløjtnant i Borgervæbningen Mads Christensen Hall, der stammede fra jyske bønderfolk i Randersegnen, og dennes anden hustru, Anna Helene født Lykke. I sin barndom var han svagelig og sen i sin udvikling, så at han var fyldt syv år, førend han kunne begynde nogen undervisning, men fra den tid styrkedes hans helbred, og med legemets kraft voksede også de åndelige evner.Hall blev student fra Borgerdydskolen på Christianshavn 1829, hvor han havde været en del af en talentfuld klasse, der omfattede C.E. Fenger, Victor Bloch, lægen Andreas Buntzen og Vilhelm Birkedal, og blandt Halls studenterkammerater var desuden D.G. Monrad, grev F.M. Knuth, brødrene Martin og Frederik Hammerich, Georg Aagaard og Frederik Barfod. Han blev juridisk kandidat fra Københavns Universitet i 1833 og gjorde året efter sammen med Knuth en længere rejse til Tyskland, Frankrig og Italien. Efter sin hjemkomst blev han en meget søgt juridisk manuduktør. 1837 udnævntes han til auditør i Hæren (chef for Hærens retsvæsen), 1840 tog han den juridiske licentiatgrad, 1844 blev han overauditør og 1847 ekstraordinær docent i romerret ved Universitetet. 1851 blev han titulær professor. Han havde ved sit ægteskab (1. december 1837) med filologen Peter Oluf Brøndsteds datter, Augusta Marie Frederikke Brøndsted (f. 24. juni 1816), fået gode sociale forbindelser og var personlig velset af kong Christian VIII. Kongen viste sit nådige sindelag ved at tilbyde Hall kammerjunkertitlen og ved ikke at tage hans afslag ilde op.Allerede 1840 havde han, da lægen dr. Seligman Meyer Trier havde erklæret et landophold for nødvendigt til hustruens helbredelse fra en længere svækkelse, købt Ny Bakkegård i Rahbeks Allé på Frederiksberg, som i så lang en årrække skulle blive hans hjem, og som grundejer var han blevet valgt ind i Frederiksberg-Hvidovre Sogneforstanderskab (1841-54).Forbindelsen til kongehuset samt Halls ry som fin jurist, hans smukke og repræsentative personlighed og hans almindeligt vindende væsen gjorde, at han overalt blev betragtet som en af de mest lovende individer i sin generation. Dog var det snarere en glimrende embedskarriere end politiske laurbær, man spåede ham, for en vis skyhed for det agitatorisk fremtrædende i forbindelse med personlige hensyn havde holdt ham tilbage fra at deltage i ungdomsvennernes oppositionelle bestræbelser i 1840'erne og under selve martsbevægelsen, der arbejdede for en fri forfatning. Han deltog hverken i Casinomødet eller i folketoget 22. marts 1848 og var i begyndelsen skeptisk over for de nye strømninger.
Men da terningerne var kastede, sluttede Hall sig til den kreds, han naturligt tilhørte, og blev en fuldblods repræsentant for den nationalliberale politik. Karakteristisk nok ser vi dog hverken Hall som folketaler eller som forfatter af avisartikler; det var som parlamentariker, han trådte ind på arenaen, støttet af A.W. Moltke og Knuth, da Martsministeriet udnævnte ham til kongevalgt medlem af den Roskilde stænderforsamling, som skulle drøfte valgloven til Den grundlovgivende Rigsforsamling. Han ansås af sine politiske venner almindeligvis for at stå noget til højre for dem og gjorde det sikkert også, men i hovedprincipperne: Ejderpolitik og konstitutionel forfatning var han enig med dem, og han var, lige fra begyndelsen tilstrækkelig opportunist til at kunne lempe sine særanskuelser efter øjeblikkets krav. Han lagde i stænderne ingen skjul på, at han kun med ængstelse så den konstituerende forsamling så demokratisk sammensat som efter valglovsudkastet, men dog tiltrådte han dette med den ofte citerede motivering, at vi nys havde gennemlevet en tid, hvor "Dage havde Aartiers Betydning og Indhold". Selv valgtes han ind i rigsforsamlingen som repræsentant for Frederiksbergkredsen (Københavns Amts 1. kreds), den han siden uafbrudt repræsenterede som Folketingsmand indtil 1881. Den eneste seriøse udfordrer i Halls valgkreds var helstatsmanden, professor Peder Hjort, der måtte se sig slået i 1853. Hall kom snart til at spille en betydelig rolle i rigsforsamlingen og blev medlem af grundlovsudvalget og dettes ordfører for afsnittet om borgernes personlige rettigheder. Ikke uden grund har han en fremtrædende placering i Constantin Hansens maleri af rigsforsamlingen.
Det var dog først på Rigsdagene 1849-54, at Halls politiske personlighed nåede til fuldstændig udfoldelse. Monrad var nu, som senere, hans rival, og var han end Hall overlegen i veltalenhed og politisk originalitet, så var denne på den anden side hans overmand i egenskaber, der spiller en nok så stor rolle i kampen om det politiske førerskab. Allerede Halls ydre fremtræden vandt ham venner. Hans skikkelse var høj og fyldig; det lyse, krøllede hår, den friske ansigtsfarve og de klare, godmodige øjne gav straks indtrykket af noget sundt og strålende, og hans optræden forenede en ikke ringe, naturlig værdighed med jævnhed og ligefremhed. Hans veltalenhed var båret af solid viden, rolig og selvsikker, mere overbevisende end henrivende, mere egnet til at vinde en modstander end til at knuse ham. Han havde den gode engelske parlamentstalers ligelige, dvælende argumentation, der ikke lader nogen af modstanderens grunde stå urokket og ikke forlader en sag, før den er belyst fra alle sider; til gengæld kunne der ofte være lidt fladt og blodløst, noget for lidt markeret og indtrængende ved hans taler. Han irriterede aldrig sine venner, sjælden nok sine fjender. Hans støtte, sindige, lidt indolente væsen fremkaldte slet ikke forestillingen om en ærgerrighed, som ville herske over andre og bruge dem som trappestige for sig. Det hele gik jævnt, godmodigt, helst med en lille, lun spøg. Og som partifører havde han den uvurderlige egenskab at være et "parlamentarisk kit" uden lige. Hans særlige evne var netop den at holde uensartede elementer sammen, at mægle, glatte ud og hele. Over for Monrads geniale uberegnelighed stod Halls evne til støt og stille at holde den samme tråd fast gennem mange forviklinger og trods menneskenes og tingenes omskiftelighed. Alt dette forklarer, at han forholdsvis så hurtigt og let vandt frem til at blive sit partis virkelige fører.
Hall søgte i de vanskelige første år af 1850'erne at bevare så meget som muligt af det, han betragtede som kernen i Martsprogrammet. Han anså imidlertid kun dette for muligt ved så vidt gørligt at forsone også de højere samfundsklasser dermed og ved til en vis grad at vige til side for den overmægtige indre og ydre strømning i tilbage gående retning, som beherskede tiden. I notabelforsamlingen 1851 deltog han, men uden synderlig tro til dens nytte; med bekymring og misbilligelse fulgte han grev W.C.E. Sponnecks rejse til de tyske hoffer og den noteveksel, som siden sammenfattedes under aftalerne fra 1851-52.Hans pragmatisme gjorde, at han var ubetinget stemt for at bøje sig for kundgørelsen af 28. januar 1852 og bygge på den, og derfor anbefalede han altid sit parti det størst mulige mådehold i oppositionen mod regeringen, således i toldsagen og sagen om arvefølgen i monarkiet. Da kampen efter A.S. Ørsteds overtagelse af førsteministerposten med nødvendighed antog skarpere former, måtte også Halls holdning blive mere udpræget, men selv da gik hans bestræbelser ud på, at man lempede sig så meget som muligt og indskrænkede sine fordringer til det uomgængelig nødvendige: At Rigsdagen måtte kende indholdet af den ny fællesforfatning, man agtede at oktroyere, inden den gav afkald på sin myndighed over fællesanliggenderne, og at helstaten måtte være konstitutionel. På dette program stod han som den samlede rigsdags ordfører imod ministeriet, men altid under de roligste og mest mådeholdne former. Ikke desto mindre lod regeringen sig april 1854 henrive til at afskedige ham som generalauditør, hvortil han var blevet udnævnt i 1851 i stedet for A.W. Scheel, tillige med flere andre af de fremragende embedsmænd, der havde sluttet sig til oppositionen. Hall tog dette slag med megen sindsligevægt og lod sig hverken skræmme eller oppirre deraf. Sommeren 1854 foretog han en rejse sammen med C.C.G. Andræ og traf i Pinneberg sammen med L.N. Scheele, som allerede da var betænkt på at række hånd til ministeriets fjernelse.
Da Rigsdagen sammentrådte i oktober 1854, indbragte Hall en mistillidsadresse imod ministeriet, afdæmpet i sin form, men meget bestemt i sit indhold. Den hvilede på det hovedprincip, som også dannede temaet for Halls tale, at hvis det danske folk skulle kunne finde sig i helstaten, måtte denne være konstitutionel: "er en konstitutionel Helstat en Umulighed, saa er selve Helstaten en Umulighed!" Adressen vedtoges af Folketinget med alle stemmer imod én (N.F.S. Grundtvig, som ville have en kraftigere udtalelse), og Landstinget vedtog (med 41 stemmer mod 2) en dagsorden, der udtalte tilslutning til adressen og overbragtes Frederik VII på Frederiksborg Slot, men blev yderst modtaget, og svaret blev det åbne brev af 20. oktober, som opløste Folketinget og i de skarpeste udtryk – kongen havde endda ikke fundet dem skarpe nok – appellerede fra det til "Folkets Kjærne". Valgene blev imidlertid et komplet nederlag for regeringen, og 3. december 1854 forlangte kongen da ministrenes demission, og få dage efter (12. december) dannedes endelig under P.G. Bang som konseilspræsident en regering, i hvilken Scheele var udenrigsminister, Andræ finansminister og Hall kultusminister. Hall havde spillet en særdeles virksom rolle ved ministeriets dannelse og var navnlig den, som afskar planerne om en rekonstruktion af det gamle kabinet og satte igennem, at ministeriet fik en liberalere karakter, blandt andet ved Andræs tilkaldelse.
Som minister følte Hall sig først ret på sin plads, og han fik hurtig en betydelig indflydelse på sine kolleger. Ministeriet omformedes gradvis fra et ministerium Bang til et ministerium Andræ og fra et ministerium Andræ til et ministerium Hall, samtidig med at den i begyndelsen så overmægtige Scheeles indflydelse langsomt trængtes tilbage og til sidst helt overvandtes – i hvert fald inden for ministeriet. Også som fagminister udfoldede Hall en ret betydelig virksomhed, idet han blandt andet gennemførte lovene om sognebåndets løsning (1855), folkeskolevæsenets ordning (1856) og dåbstvangens ophævelse (1857).
I øvrigt var Hall ingenlunde nogen udpræget reformminister. Det lå – på dette som på andre områder – kun i ringe grad for ham at tage et kraftigt initiativ. Helt gennemtrængt af human og liberal tankegang, som han var, ønskede han at lede udviklingen i rolig fremadskridende retning, men han var som den engelske premierminister Lord Palmerston, med hvem han ofte er blevet sammenlignet, tilbøjelig til at se med sympati på det bestående og kunde ikke ret få øje for, at der var trang til store og gennemgribende omformninger deraf. Han var således hverken den fremaddrivende eller den ledende kraft i den reformvirksomhed, som udfoldedes af de regeringer, hvis chef han var. Derimod var det i udpræget grad ham, som holdt ministeriet og det i virkeligheden ret løst forbundne parti, hvorpå det støttede sig, sammen, og ham, som var lederen i "den store Politik". Denne politik kom stedse mere til at dreje sig om forholdet til hertugdømmerne og derigennem til udlandet.
Hall gik ind for en nær forbindelse mellem Slesvig og Danmark, men accepterede nødvendigheden af at overholde aftalerne fra 1851-52 med Preussen og Østrig om ikke at knytte Slesvig tættere end Holsten til Danmark. 
Hall var med Fællesforfatningen af 2. oktober 1855 gået ind på at forsøge eksperimentet med den konstitutionelle helstat, men inderst inde troede han ikke på muligheden af at gennemføre det, og tanken i hans politik blev bestandig tydeligere: At gøre de tyske magter indrømmelser hvad angår Holsten samtidig med en fastholdelse af forbindelsen mellem kongeriget og Slesvig. Således skulle Holsten efterhånden udskilles af fællesstaten og Slesvig derved indirekte knyttes nærmere til kongeriget. Halls modstandere skulle derved selv bevise helstatens umulighed og lidt efter lidt hidføre Ejderstaten.
Fællesforfatningen, der i sin form og sine enkeltheder sikkert mere skyldtes Andræ end Hall, og som var en sindrig løsning på et vanskeligt problem, var nær ved at koste ministeriet hele dets popularitet og havde en yderst besværlig fødsel. Det lykkedes imidlertid at samle repræsentanter for alle monarkiets dele i det fælles Rigsråd, men allerede i den første samling (1856) fremsatte de 11 slesvig-holstenske rigsråder med grev Otto von Blome som leder og grev Carl Scheel-Plessen som ordfører deres protest imod forfatningens lovlighed – en protest, som ikke blev mindre farlig, fordi dens berettigelse med glimrende dygtighed blev modbevist i debatten -, og samtidig fremkom Preussen og Østrig med deres indsigelser, som således indledte en langvarig diplomatiske strid.Det afgørende skridt ind på vejen mod Ejderdanmark skete 1858, da Hall fik ministeriet til at bøje sig for Tysklands fordring om, at Fællesforfatningen af 1855 blev ud af kraft for Holstens og Lauenborgs vedkommende. Andræ, som ville gøre alt for at opretholde den konstitutionelle helstat, modsatte sig dette og trådte i protest ud af ministeriet. Hall blev så i maj måned konseilspræsident og fra juli tillige udenrigsminister og bevarede, med den korte afbrydelse under det Rotwittske ministerium (december 1859 – februar 1860), disse stillinger indtil december 1863. 1861-63 var han tillige minister for Holsten og Lauenburg. Kultusministeriet opgav han maj 1859.
Hall forhandlede i flere år om hertugdømmernes status i tillid til, at Rusland og Storbritannien ville modsætte sig preussisk ekspansion, og forsøgte at berolige hertugdømmerne uden at udfordre sit eget partis tilhængere af Ejderpolitikken. Men den stigende nationalisme i Danmark og Tyskland fik hans politik til at slå fejl og umuliggjorde stormagternes forslag om en deling af Slesvig efter sproggrænsen.
Efter at en fra 137 rigsdagsmænd udgået, af 71.000 mænd tiltrådt adresse til regeringen i maj 1861 havde hævdet "Danmarks ret til Slesvig og Danskhedens ret i Slesvig" og udtalt, at nationen var "rede til ethvert Offer" for at hævde denne, følte regeringen sig nødsaget til at optage den nationalistiske Orla Lehmann i regeringen i september 1861 for at tilgodese det voksende folkelige krav om en indlemmelse af Slesvig i Danmark. Et kritisk øjeblik indtrådte i efteråret 1862, da Otto von Bismarck blev preussisk udenrigsminister, og da på selv samme dag (24. september) Lord Russell i en depeche fra Gotha helt opgav det tidligere engelske standpunkt i sagen og i sin uvidenhed om kernepunktet ubevidst kom til at støtte Danmarks fjender. Til gengæld optrådte Sverige-Norge på en måde, som gav al udsigt til en aktiv understøttelse, hvis det skulle komme til krig, og derved til en almindelig europæisk intervention. Året 1863 gav i alt fald gode varsler i denne henseende; i marts var prinsesse Alexandra draget her fra som den britiske tronfølgers brud; ved formælingsfesten blev prins Vilhelm udpeget som kandidat til den ledige trone i Grækenland, og Hall bidrog sit til, at valget blev modtaget. Hele sommeren igennem førtes der – dels gennem gesandten grev Henning Hamilton, dels direkte med kong Carl XV af Sverige og udenrigsminister grev Ludvig Manderström – forhandlinger, som syntes at stille en svensk-norsk alliance i nær og sikker udsigt. Det var da også med Sverige-Norges bifald, i grunden efter dets tilskyndelse, at regeringen 30. marts 1863 definitivt opgav forfatningsforbindelsen med de tyske forbundslande og derpå i efteråret 1863 forelagde det dansk-slesvigske Rigsråd, som var blevet tilbage efter Holstens og Lauenborgs udtræden, det forfatningsudkast, der knyttede Slesvig tættere til Danmark. Den forhandling, som i efteråret 1863 førtes om forfatningsudkastet i Rigsrådet, er højdepunktet af parlamentarisk debat her hjemme. Den helstatlige reaktion, som var forstummet i de nærmeste år efter 1855, optog atter kampen med C.N. David og C.A. Bluhme som sine ordførere, men blev mødt med eftertryk fra den nationalliberale side, og navnlig var Halls afsluttende tale i det afgørende møde om aftenen 13. november et mesterstykke i indhold og form. Men 2 dage efter døde Frederik VII pludseligt, og Hall måtte, efter fra altanen på Christiansborg Slot at have proklameret kong Christian IX, forelægge den nye hersker det vedtagne udkast til stadfæstelse, og kongen underskrev det 18. november, skønt ikke uden store betænkeligheder. Forfatningen blev straks mødt med tyske krigstrusler, da den var et brud på London-protokollen. 
Det fik dog ikke Hall til at opgive forfatningen, og han modstod også den pression, som Frankrig, England og Rusland kort efter tronskiftet anvendte ved særlige sendebud (general Hubert Rohault de Fleury, Lord Wodehouse og statsråd Ewers) i København for at få Novemberforfatningen hævet, skønt selv de erkendte, at end ikke dette ville kunne forhindre krigen.Efter disse begivenheder blev Halls situation udadtil så vanskelig, at han, da kongen nærede stærk tvivl om hans politiks gennemførlighed, foretrak at give ham fri hænder til muligvis at forsøge en løsning ad andre veje og indgav sin og sit ministeriums dimission 24. december 1863. Samme dag besatte tyske forbundstropper Holsten. Måske har Hall tænkt sig det som en ikke fjerntliggende mulighed, at forsøgene på at danne en ny regering ville strande, og han ville da være vendt tilbage, men med styrket stilling og friere hænder. Helstatsmændene nægtede da også at tage affære, men meget mod Halls forventning og ønske påtog Monrad, der havde været medlem af hans ministerium, sig at danne det ny kabinet. Halls rolle blev i den nærmeste tid derfor væsentlig en tilskuers. Han rejste ingen opposition mod sin efterfølger, støttede ham endog lejlighedsvis i hans vanskelige stilling, men billigede sikkert ikke altid hans politik, navnlig ikke over for London-konferencen.
Da den ydmygende Wienerfred forelå til afstemning i Rigsdagen, var Hall ikke i tvivl om, at der måtte stemmes ja, mens Monrad, hvis politik havde ført til denne fred, troede at Danmark kunne svare nej. Hall motiverede sin stemmeafgivning i en tale, som med klarhed gjorde rede for udviklingen af det statsretlige spørgsmål siden 1851-52 og i mådeholdne, men vægtige ord udtalte håbet om, at sejrherren ville bøje sig for de nationale modsætningen.
I tidsrummet 1857-63 bar Hall altså på de afgørende områder både det formelle og det moralske ansvar for ledelsen af den danske politik, og denne ledelse er jo blevet overordentlig strengt bedømt. Man har i reglen væsentlig holdt sig til det sørgelige udfald – tabet af Slesvig – og dømt derefter. Den historiske dom må imidlertid ikke glemme, at Hall lige så vel som andre statsmænd var afhængig af de forhold, han forefandt, og af de store strømninger i den offentlige mening, som han i det højeste kunne modificere, men ikke lede i en anden retning. Nogle har bebrejdet Hall, at han ikke søgte løsningen i helstaten; andre, at han ikke, medens der endnu var tid, gennemførte Slesvigs deling. Men Hall var ikke helstatsmand og anså helstaten for umulig at opretholde i længden over for den dybe og voksende spaltning mellem de to nationaliteter, den skulle omfatte. Og hvad Slesvigs deling angår, så kunne i de år, hvorom her er tale, ingen dansk statsmand have gennemført den. Han ville have haft alt og alle imod sig: kongen, helstatsmændene, de nationalliberale, Bondevennerne og slesvigerne selv. Den bebrejdelse, man oftest hørte imod Hall, da han endnu var ved magten, var, såvel blandt de nationalliberale som inden for Venstre, den, at han gik for langsomt og ængstelig til værks. Han burde langt mere åbenlyst og resolut have hejst Ejderfanen. Når alt kommer til alt, må det vistnok erkendes, at det i de år i Danmark ikke var muligt at føre nogen politik, som gik i anden retning end den Hallske, og at en anden førsteminister sandsynligvis ville have ført landet til en krise med end hurtigere og end mere uafvendelig udgang. Glemmes må det heller ikke, hvorledes alle konjunkturer vendte sig mod Hall i de skæbnesvangre sidste måneder af 1863, og navnlig ikke, at det ikke blev ham, som kom til at føre sagen til ende. Der er meget, som tyder på, at Hall så hen til Slesvigs deling som den endelige udgang, men vel at mærke som en udgang, der først kunne nås, efter at sindene var beredte for den ved den afgørende krises tryk, og de, der har stået Hall nærmest, følte sig overbeviste om, at han aldrig ville have ladet London-konferencen skilles uden resultat. Omvendt kan Hall kritiseres for at have undladt at skaffe sig sikkerhed for, at Sverige-Norge ville støtte Danmark i en militær konflikt. Dermed faldt han i Bismarcks fælde.
Et andet spørgsmål bliver det, hvorvidt den måde, hvorpå Hall gennemførte sin politik, var den heldigste. Vel er det uimodsigeligt, at han som parlamentarisk taktiker og taler og som diplomatisk defensor for sit lands sag viste en overlegen dygtighed; men på den anden side lader det sig ikke nægte, at hans taktik over for Tyskland og Europa ofte var lidet heldig. Hans indrømmelser var sjælden resolutte og omfattende nok og kom aldrig i rette tid til at gøre det fornødne indtryk på den europæiske domstol, for hvilken Danmark plæderede sin sag. Der var også i den uendelige henslæben af afgørelserne og i den undertiden noget smålige og spidsfindige måde, hvorpå modstanderne i og uden for monarkiet imødegikkes, noget, som var vel egnet til at tilsløre sagens kerne og svække sympatien for Danmarks sag. I hvert fald ved en enkelt lejlighed, regeringens optræden over for de holstenske stænder foråret 1860 (den Raasløffske sag), undgik den Hallske politik ikke et lidet heldigt skær af tvetydighed.
Det vidner om Halls popularitet i den danske befolkning, at hans omdømme stort set ikke led skade efter 1864. Hans partifæller vedblev at skatte ham højt, og selv af modstanderne var han som regel personlig højagtet og vel lidt. Man følte, at han var en repræsentant, et personligt udtryk for det bedste og det ædleste i den danske nationalkarakter, at han var dansk lige til bunden, selv i "sin danske Far-i-mag", som Christian Richardt siden sang om ham, og at han trods al ydre ære og udmærkelse var jævn i al sin færd og tænken. Han havde da også visse excentriske træk, der viste sig i, at han foretrak en jævn klædedragt og ikke ville gå med ur eller andre ydre symboler på hans høje position i samfundet.
I øvrigt var Halls politiske virksomhed ikke stærkt fremtrædende i 1864 og de år, som fulgte nærmest efter, men den indflydelse, han øvede inden for sit parti, var vedblivende meget betydelig, og så længe der endnu eksisterede en nationalliberal gruppe på Rigsdagen, var han dens leder. Dette gjaldt særlig forfatningskampen 1864-66, under hvilken Hall fra første færd stræbte hen imod en løsning, der med bibeholdelse af Junigrundlovens Folketing sikrede de økonomisk mere velstillede klasser overvægten i Landstinget. Også da de nationalliberale senere gik op i et samlet højre, indtog han i dettes partigruppe i Folketinget den ledende plads. En virksomhed, han i hine år med stor forkærlighed hengav sig til, var styrelsen af Herlufsholm, hvis forstander han var blevet 1856 efter F.M. Knuths død.
1870 blev Hall endnu en gang kaldet til regeringen, idet han 28. maj overtog Kultusministeriet i grev Ludvig Holstein-Holsteinborgs kabinet. Holsteinborg havde henvendt sig til A.F. Krieger, som den daværende leder af Landstinget, der gjorde det til en betingelse, at Hall og nogle af hans politiske venner indtrådte i ministeriet. De politiske forhold var efter Det forenede Venstres dannelse lidet gunstige for et rent Højreministerium, og det lykkedes ikke Hall at gennemføre det forslag til en reform af folkeskolen, som han forelagde. Derimod gennemførtes i hans ministertid loven om tvedelingen i den lærde skoles undervisning (1871), og der opførtes en ny bygning for Det Kongelige Teater på Kongens Nytorv (1874). I anledning af en betydelig overskridelse af det til denne bygnings opførelse bevilgede beløb anlagdes der senere rigsretssag mod Hall, men han frikendtes 1877. Allerede juni 1874 havde han sammen med det øvrige ministerium indgivet sin dimission, fordi det ikke under den allerede stærkt truende politiske kamp (i 1873 var det, at Folketinget prøvede det eksperiment at nægte Finanslovens overgang til 2. behandling) fandt tilstrækkelig tilslutning og støtte i Landstinget, og hermed ophørte Halls virksomhed som minister.
Ved sin fratræden udnævntes han til Elefantridder. Siden 1858 havde han været Storkorsridder af Dannebrog og Dannebrogsmand (blev Ridder 1845, Kommandør 1855) og kong Frederik VII tilbød ham 1860 excellencetitlen i et glad øjeblik, men Hall søgte at afværge den med den bemærkning, at det jo kunne vente, indtil han en gang gik af, men kongen svarede ham: "tag du bare imod den nu, det er det klogeste; naar du gaar af, er jeg maaske gal i Hovedet paa dig, og saa tilbyder jeg dig ikke noget". Samme år blev han således gehejmekonferensråd efter allerede at været blevet gehejmeetatsråd.
Til alle tider, i mere end et halvt århundrede, var Halls frederiksbergske hjem på Ny Bakkegård samlingsstedet for den talrige familie, en udstrakt vennekreds og for mange kulturpersonligheder, bl.a. repræsentanter for litteratur, politik, videnskab og kunst. Halls hjem mindede derfor om Kamma og Knud Lyne Rahbeks saloner nogle årtier tidligere i Bakkehuset over for Bakkegården.Dette selskabsliv skyldtes Halls vindende elskværdighed og lunefulde humor, hans enestående evne til fængslende fortælling, som samlede alle omkring ham, men ikke mindre den tiltrækningskraft, som hans hustru udøvede på alle. Hun var en yderst ejendommelig personlighed, stærk af vilje, frimodig og sandhedskærlig indtil hensynsløshed, streng i sin dom over det, hun ikke sympatiserede med eller ikke forstod, begejstret for alt stort og skønt, kærlig imod mennesker og dyr, trofast imod sine venner, hjælpsom og godgørende imod trængende, energisk til det yderste i at gennemføre sine filantropiske foretagender og i at tale sine mange klienters sag, lige så ugenert lige over for kongen og kongelige personer, blandt hvilke hun navnlig stod i nært forhold til Enkedronning Caroline Amalie. Mens den tilbedte og beundrede "fader Brøndsted" endnu levede, færdedes hun mellem datidens store navne: Adam Oehlenschläger og Ørstederne, Grundtvig, J.P. Mynster, J.L. Heiberg, fru Heiberg og mange flere, og denne litterære kreds fulgte hende til Bakkegården, forøget med det nye, som tiden bragte frem.
Halls store elskværdighed gjorde sig usvækket gældende til det sidste og samlede vennerne om ham i det gamle hjem på Bakkegården. Deltagelsen var stor hele landet over, da han 1879 under et ophold ved Sandefjord ramtes af et apoplektisk anfald, som han aldrig forvandt, og som i stigende grad svækkede hans åndelige og legemlige kræfter og efterlod ham halvt døv og blind. 1881 opgav han sin plads i Folketinget og trak sig dermed ganske ud af det offentlige liv. 
I december 1887 nåede Hall at opleve sit guldbryllup, hvor han dog var i stand til i sin sygestol at modtage beviser på uforandret kærlighed og hengivenhed fra en talrig kreds af slægtninge, venner og medborgere. 14. august 1888 sov han stille hen, hilsende døden som en befriende ven. 2 år efter, 15. september 1890, afsløredes i Søndermarken, tæt ved Bakkegården, en statue af ham, udført af Vilhelm Bissen og rejst af venner og meningsfæller. Statuen blev taget ned i 2013. Derudover findes der på Frederiksborgmuseet et portrætmaleri fra 1864 udført af J.V. Gertner, og et portræt ved Henrik Olrik var ejet af familien, og en af kunstneren selv udført kopi heraf findes på Herlufsholm. Hans hustru søgte at bevare Bakkegårdens kulturelle traditioner. Også hendes viljestærke karakter og hærdede legeme måtte dog bøje sig under alderens vægt; efter et kort sygeleje døde hun 26. april 1891. Begge hviler på Herlufsholms Kirkegård. Halls Allé på Frederiksberg er opkaldt efter ham.
Hvad C.C. Halls juridiske forfattervirksomhed angår, udgav han 1840 en afhandling: De indiciis eorumqve vi ad probationem in causis poenalibus efficiendam, for hvilken han erhvervede den juridiske licentiatgrad. Afhandlingen giver en oversigt over forskellige fremmede loves bestemmelser om indiciebeviset i kriminelle sager og diskuterer indgående dette da aktuelle emne, som kort efter blev ordnet ved forordningen af 8. september 1841. I 1850-51 udgav han en lærebog i den romerske privatret, der tjente som grundlag for universitetsundervisningen i en længere årrække, og som delvis er blevet optrykt sammen med Aagesens efterladte forelæsninger over den romerske privatret. Lærebogen indeholder en pålidelig redegørelse for den justinianske rets privatretlige hovedinstitutioner, som de den gang kendtes, men er så bestemt beregnet på at ledsages af forklarende foredrag, at tilegnelsen af indholdet uden sådan nærmere forklaring er meget vanskelig. Af håndskrevne tilføjelser i Halls eget eksemplar af bogen synes det at fremgå, at han har følt dette som en mangel.
Maleri af Wilhelm Marstrand (ca. 1838, Marstrand har også malet hustruen ca. 1855)
Portrætteret på Constantin Hansens maleri af Den grundlovgivende Rigsforsamling (1860-64; Frederiksborgmuseet, studie hertil i Folketinget)
Træsnit af H.P. Hansen u.å. og 1867, af unævnte 1870, 1872 og efter fotografi 1882 samt af Georg Pauli 1888 og Rosenstands xylografiske Atelier 1897
Litografi fra I.W. Tegner & Kittendorff 1856 og af Carl Simonsen efter daguerreotypi 1860.
Carl Steen Andersen Bille og Julius Lassen, "Hall, Carl Christian", i: C.F. Bricka (red.), Dansk Biografisk Lexikon, København: Gyldendal 1887-1905.
Salmonsens Konversationsleksikon, 2. udgave, bind X, s. 684-687; opslag: Hall, Carl Christian
Aage Friis: "Skandinavismens Kulmination. Ministeriet Halls Planer om en nordisk Union forud for Udstedelsen af Martskundgørelsen 1863." (Historisk Tidsskrift, 10. række, Bind 3; 1934)
Erik Møller: "Dansk neutralitetspolitik i 1859 og de national-liberale" (Historie/Jyske Samlinger, Ny række, Bind 3; 1954)