
1. til 11. etape af Giro d'Italia 2009 fandt sted mellem 9. og 20. maj. Løbet fortsatte 21. maj med 12. etape. Den første etape var, som den havde været det siden 2007, en holdtidskørsel – en etape, hvor hvert hold kører sammen mod uret. Som de fleste Grand Tours har det for vane, startede løbet med en række flade etaper, der lå til sprinterne. På disse etaper konkurrerede blandt andre Alessandro Petacchi og Mark Cavendish om etapesejrene. Petacchi tog to etapesejre, mens Cavendish tog tre individuelle etapesejre samt var med i sejren på første etapes holdtidskørsel.
Tre kuperede etaper lå i slutningen af løbets første uge samt starten af dets anden uge. Disse etaper førte Giroen gennem Østrig og Schweiz, før den igen vendte tilbage til Italien. Hver af disse etaper tog mere end fem timer at køre – ifølge rytterne var den regn, der faldt hver dag, kombineret med de besværligheder, de forskellige op- og nedkørsler udgjorde, forhold, der gjorde etaperne usikre. Denne holdning blev potentielt gyldiggjort af de livstruende skader, Pedro Horrillo pådrog sig på ottende etape, da han styrtede på en nedkørsel. Den niende etape skulle have været et storslået criterium som fejring af Giroens 100-års-jubilæum, men endte i en kollektiv protest fra rytterne over sikkerhedsforholdene på etapen og de, der kom før den. Protesten betød, at etapen blev neutraliseret, og alle ryttere fik noteret samme tid som etapevinderen, uanset hvornår de sluttede.
Tiende etape var dette års Giros længste og mest bjergrige. Den blev, sammen med en etape senere i løbet, kaldt løbets kongeetape, den sværeste etape. Danilo Di Luca vandt etapen og udbyggede dermed sin føring før løbets anden halvdel.
Giro d'Italia 2009 begyndte, som Giroen havde gjort det siden 2007, med en holdtidskørsel (TTT). Den 20,5 kilometer lange helt flade rute i Venedig afgjorde, hvem der skulle blive den første til at bære den lyserøde førertrøje.Team Columbia-High Road var første hold på ruten, og de skulle også vise sig at vinde etapen. De sluttede alle sammen sammen, hvilket er ret usædvanligt – især for det vindende hold: kun Caisse d'Epargne, der kørte næsten et minut langsommere, kørte over mållinjen samlet. Garmin-Slipstream, der havde som erklæret mål at gentage deres TTT-sejr fra Giro d'Italia 2008, sluttede officielt kun seks sekunder efter Team Columbia-High Road, men kun med fem ryttere samlet, hvilket er minimum (den femte rytter, der krydser mållinjen, angiver holdets tid). Som den første rytter fra Team Columbia-High Road, der krydsede mållinjen, blev Mark Cavendish tildelt den første lyserøde trøje som førende i klassementet, ligsom han også blev givet den hvide trøje som førende i ungdomskonkurrencen.
Denne etape var meget flad. Ruten indeholdt kun én kategoriseret stigning i lav højde nær etapens afslutning. Stigningen gav de første point i bjergkonkurrencen, og dermed blev den første grønne trøje uddelt til vinderen. Rytterne tog tre omgange på en 11 kilometer lang rundstrækning i Trieste, og pointene for stigningen blev uddelt på anden omgang over bjerget i Montebello.Leonardo Scarselli sad foran feltet det meste af dagen efter et udbrud tidligt om morgenen. Feltet indhentede ham dog med 31 kilometer tilbage. David García vandt stigningen i Trieste, hvilket gjorde ham til den første vinder af en grøn trøje i årets løb, mens Alessandro Petacchi vandt en snæver sejr over Mark Cavendish i den afsluttende massespurt.Et styrt på sidste omgang over Montebello-bjerget betød, at feltet blev splittet, og at kun 51 ryttere kunne konkurrere om etapesejren. Resten af feltet sluttede 13 sekunder efter de førende, og da styrtet fandt sted mere end tre kilometer fra målstregen, talte den tabte tid i den samlede stilling. Blandt dem, der tabte tid, kan nævnes forhåndsfavoritterne Levi Leipheimer og Ivan Basso.
Denne etape var også flad, og den sluttede i en massespurt.Et udbrud på fem ryttere, der havde et maksimalt forspring på syv minutter, tog pointene på den indlagte pointspurt og på dagens eneste kategoriserede stigning, men blev hentet med omkring 38 kilometer tilbage af etapen. Flere styrt efter 50-kilometermærket, kombineret med en række udbrudsforsøg, betød at feltet blev splittet, og Alessandro Petacchi tog sin anden etapesejr i træk efter en svækket massespurt, som Cavendish ikke deltog i, da han blev fanget bag styrtene.Christian Vandevelde, kaptajnen fra Garmin-Slipstream, var hårdest ramt af styrtene, og han måtte trække sig fra Giroen med et brækket ribben og en stressfraktur i bækkenet. Styrtene gjorde også at Mark Cavendish ikke kom ind med hovedfeltet til målstregen; han nåede op på at være 15 sekunder efter gruppen, før han måtte give op og reelt opgive den lyserøde trøje. Petacchis anden etapesejr gav ham også løbets førertrøje.
Dette var Giroens første bjergetape. Ruten indeholdt en høj stigning efter 123 km, og en bjergafslutning ved San Martino di Castrozza.En gruppe på seks ryttere slap væk efter bare 5 km. Denne gruppe bestod af Serafin Martinez, Francesco Bellotti, Davide Viganò, Ian Stannard, Francesco De Bonis og Jens Voigt. De opnåede et forspring på 6 minutter og 30 sekunder, og med et tempo på 45 km/t på etapens første tre timer var det sandsynligt, at en af gruppens medlemmer skulle blive etapens vinder. Den høje hastighed betød, at flere ryttere måtte slippe, da gruppen nåede dagens sidste stigning, og kun Voigt og Bellotti var tilbage, da opstigningen begyndte. To kilometer oppe på stigningen angreb Voigt igen, idet han prøvede at køre alene i mål de sidste 8 kilometer.
Favoritterne til det samlede klassement og de bedste bjergryttere udgjorde en forfølgergruppe, der indhentede Voigt med 3 kilometer tilbage. Angreb fra den columbianske rytter Mauricio Soler havde betydet, at gruppen kunne indhente de sidste rester af udbruddet. Han angreb igen med 2 kilometer tilbage, fik hurtigt et hul til sine konkurrenter og så ud til at kunne tage etapesejren. Vinderen af Giro d'Italia 2007, Danilo Di Luca, timede sin spurt til målstregen perfekt. Han overhalede Soler og tog etapesejren. Seksten ryttere sluttede med samme tid som Di Luca, ti var seks sekunder efter, og yderligere 26 var under et minut efter hans vindertid. Thomas Lövkvist, der sluttede i samme gruppe som Di Luca, fik et lille forspring i den samlede stilling efter etapen. Di Luca blev dog senere testet positiv for EPO og blev frataget sin sejr. Etapesejren blev senere givet til nummer to på etapen, Stefano Garzelli.
Dette var en af de korteste regulære etaper i 2009-udgaven af Giroen, men dens profil var ret usædvanlig. Rytterne startede, hvor de sluttede dagen før, på bjergtoppen ved San Martino di Castrozza, for derefter at køre omkring 400 højdemeter op ad en kategoriseret stigning ved Passo Rolle og så køre over 1700 højdemeter ned. Herefter kørte de næsten lige så mange højdemeter op igen til en anden bjergafslutning på Alpe di Siusi.Et syv mand stort udbrud stak over Passo Rolle-stigningen og tog et maksimalt forspring på 4 minutter og 30 sekunder i dalen mellem bjergtoppene. Giovanni Visconti var for en stund førende i løbet på den strækning, idet han startede løbet lige under tre minutter efter manden i den lyserøde trøje, Thomas Lövkvist. Feltet, der blev ført frem af Liquigas, fangede dem med omkring 15 kilometer tilbage af løbet, hvilket banede vejen for at Sylwester Szmyd og Ivan Basso kunne forsøge af splitte feltet før afslutningen. Seks ryttere kunne følge med til slut, og det endte med en sejr til Denis Mensjov på toppen af Alpe di Suisi. De andre seks i den førende gruppe holdt sig tæt på vinderen, og kun Carlos Sastre tabte mere end ti sekunder. Danilo Di Luca blev den nye mand i lyserødt efter sin andenplads på etapen.
Damiano Cunego, Lance Armstrong og Stefano Garzelli, der alle var blevet udråbt til favoritter før løbet, tabte alle mere end to minutter på etapen, idet de ikke kunne følge Liquigas-holdets tempo på vej op til Alpe di Suisi. Da de – sammen med Michael Rogers – havde vist svaghed på stigningen, regnede flere med, at kun Mensjov, Di Luca, Lövkvist, Basso, Levi Leipheimer og Sastre kunne tage den samlede sejr. Sejren betød, at Mensjov havde taget etapesejre i alle tre Grand Tour-løb, ligesom sejren var den første for Rabobank i Giro d'Italia nogensinde.
Denne etape var en af de længste i denne udgave af Giroen. Den første halvdel af etapen var bakket uden kategoriserede stigninger. Den anden halvdel indeholdt to korte stigninger med en flad 22 kilometer lang dal imellem sig. Efter at være kommet ned fra den anden stigning, Gelospass, havde rytterne 11 kilometer til målet i Østrig.Dagens udbrud bestod af fem ryttere, der stak af sted efter 55 kilometer i sadlen. Deres største forspring var på lige under otte minutter. Med omkring 60 kilometer til mål kørte Michele Scarponi og Vasil Kiryienka på dagens anden stigning fra deres tre følgesvende i udbruddet. Scarponi kørte derpå fra Kiryienka 50 kilometer senere og kørte alene i mål. Gruppen med den lyserøde trøje opslugte de resterende ryttere fra det tidlige udbrud og sluttede et halvt minut efter Scarponi, mens seks ryttere fra gruppen tog fire sekunder på løbets førende rytter, Danilo Di Luca, på målstregen. Lance Armstrong tabte endnu mere tid, idet han sluttede 43 sekunder efter etapens nummer to, Edvald Boasson Hagen.
Løbet vendte tilbage til Italien efter også at have været igennem Schweiz på endnu en lang etape. Dagens eneste stigning, Passo Maloja, lå efter lidt over 200 km. Hele etapen havde indtil stigningen haft en lille stigningsprocent, mens afslutningen var en lang og drastisk nedkørsel til Chiavenna. Etapens profil så ud til at indbyde til udbrudsforsøg.Flere udbrud kom af sted på etapen. Det første bestod af fire ryttere, og det kom af sted efter 24 kilometer. Gruppen opnåede et maksimalt forspring på over ni minutter, men feltet var i stand til at hente dem før Passo Maloja. Lige efter toppen angreb Alessandro Bertolini, og han fik et lille hul. Han var i stand til at forlænge sin tid i udbrud ved at køre nedkørslen fra Passo Maloja i en ekstremt aerodynamisk position ud over sadlen med al sin vægt over styret. Et afgørende fire-mands udbrud kom fri af feltet med 12 kilometer til mål, og Bertolini var i stand til at blive hos forfølgerne, da de indhentede ham. Andeiy Hryvko forsøgte at køre sig op til udbruddet, men klarede det ikke. På trods af flere rutinerede rytteres tilstedeværelse i udbruddet – og flere sprinteres – blev det den unge nordmand Edvald Boasson Hagen, der krydsede målstregen først.Der var opstået kontrovers før Giroen, da det blev afsløret, at mange af sponsorerne på Astana Pro Team ikke havde betalt de fulde beløb til holdet, og at rytterne derfor ikke havde fået deres fulde løn på det tidspunkt i sæsonen. Startende med denne etape bar holdet nye trøjer, der havde de underbetalende sponsorers navne bleget ud, i protest.
Der var to kategoriserede stigninger på denne rute, blandt andet en høj og stejl en ved Culmine de San Pietro efter 64 kilometer. Længden af den flade strækning efter nedstigningen gjorde dog, at etapens afslutning ikke kunne forudses.Mellem 30- og 40-kilometermærket opstod et timandsudbrud langsomt. Deres største forspring var på lige over fire minutter, da de nærmede sig dagens anden stigning, Colle del Gallo. En gruppe klassementfavoritter og hjælperyttere kom først over denne stigning, men den førende rytter Danilo Di Luca var ikke blandt dem til at starte med, idet han lå omkring et minut efter. Da gruppen tilsyneladende ikke kunne arbejde sammen, kunne Di Luca indhente dem. Kanstantsin Siutsou stod for dagens afgørende angreb, da han slap af sted med omkring 15 kilometer til mål, og selvom han ikke nåede over et halvt minuts forspring, var han i stand til at tage etapesejren.
Etapen bød også på et dramatisk og livstruende styrt for Pedro Horrillo på Culmine di San Pietro. Hans cykel skred på en bunke våde blade på nedstigningen, og han mistede kontrollen over sin cykel. Han gled ind i et autoværn og tumlede ned af bjergsiden. Horrillo faldt 60 meter og fik brud på sine lårbensknogler, knæskaller, brysthvivler og halebenet, ligesom han fik punkteret en lunge og fik en indre blødning. Han blev fløjet fra bjerget og ført til et nærliggende hospital i en ambulance. Horrillo vågnede i ambulancen, men blev lagt i kunstigt koma for at hjælpe hans bedring. Han blev taget ud af koma den næste dag, og scanninger viste, at hans hjerne ikke havde taget skade. Feltets protest på næste dags 9. etape skulle til dels ses som en reaktion på Horrillos slemme skader.
Efter fem uger på hospitalet både i Italien og sit hjemland, Spanien, kom Horrillo sig over skaderne.
Denne etape var arrangeret som et kriterium, hvor feltet kørte ti omgange på en 16 kilometer lang rute i Milano (rytterne cyklede 5 kilometer, før de kom ind på rundstrækningen). Ruten var flad, og etapen så ud til at skulle blive et slag mellem de store sprintere.Forløbet af etapen blev imidlertid dramatisk forandret i forhold til forventningerne på grund af det slemme styrt, som Pedro Horrillo var ude for dagen forinden. Opmærksomheden var blevet henledt på sikkerhedsforanstaltningerne på denne og andre etaper i Giroen. Da ruten gik over flere forskellige overflader, blandt andet sporvognsspor og brosten, valgte feltet kollektivt at protestere mod at køre etapen, og derfor blev resultatet neutraliseret; alle modtog den samme tid som etapevinderen, og der blev ikke givet point til Giro d'Italia, som det ellers var planlagt. Udover det farlige underlag, var der også flere steder parkeret biler i siden af vejen, hvilket pressede rytterne ud i en smal række. Oprindeligt var resultatet af rytternes protest dog kun, at kun etapetiderne ikke skulle gælde.Feltet kørte de første fire omgange meget langsomt, omkring 20 km/t langsommere end tidligere etaper, og efter fjerde runde stoppede rytterne helt op, og Danilo Di Luca tog en mikrofon for at forklare tilskuerne, hvorfor rytterne kørte så langsomt. Lance Armstrong, der sammen med Di Luca var feltets stemme under protesten, undskyldte effekten af protesten på det, der skulle have været en stor cykelfest, men forklarede også, at det var den rigtige beslutning at tage for feltet.Feltet kørte til sidst hurtigere, på den sidste omgang, og etapens resultat skulle findes efter en massespurt, der blev vundet af Mark Cavendish.
Efter hviledagen stod rytterne over for Giroens længste etape, der havde flere høje stigninger og blev betegnet som en af løbets kongeetaper. Det var oprindeligt planen, at Col d'Izoard, der har været med i Tour de France som en stigning uden for kategori flere gange, skulle være med på ruten. Løbets arrangører besluttede sig senere for at ændre ruten og blive på den italienske side af Alperne, idet de vurderede, at de strækninger, der skulle køres i Frankrig, var for afsides, og at radiokommunikationen i området ikke kunne garanteres. Ruten, som den oprindeligt var planlagt, lignede præcis en rute, der blev brugt til Giro d' Italia 1949.De efterfølgende ændringer medførte, at ruten blev endnu længere end først planlagt, 262 kilometer i stedet for 250 km, med en lille kategoriseret stigning lige under 10 kilometer fra mål. Denne stigning kom efter en 50 kilometer lang nedkørsel fra det, der blev etapens hovedstigning, Sestrière. Løbets favoritter forventedes at forsøge at skille sig ud på denne etape.Med en overraskende hurtig start på etapen, hvor der den første time blev kørt over 50 kilometer, lykkedes det ikke nogen udbrud at komme af sted i over to timer. Herefter kom tolv ryttere af sted fra feltet. Feltet svandt efterhånden ind til en håndfuld favoritter, blandt andet den førende rytter Danilo Di Luca. Den tidligere Giro-mester Stefano Garzelli angreb fra denne gruppe på dagens første stigning og kom op til den førende gruppe, der nu kun bestod af fem tilbageværende ryttere, før bjergtoppen. Her tog han det maksimale antal point – ligesom han gjorde på Sestrière – hvilket satte ham i spidsen for bjergkonkurrencen. Garzellis største forspring, på toppen af Sestrière, var på lige over seks minutter.En gruppe bestående af de flere topryttere i klassementet, anført af den førende rytter selv, indhentede alle de tolv oprindelige udbrydere og til sidst også Garzelli lige før dagens sidste stigning, Prà Martino. Di Lucas aggressive nedkørsel fra Prà Martino gav ham et hul til favoritfeltet, der ellers havde siddet på hjul af ham indtil da. Di Luca endte som etapevinder. Dagen bød på en stor vinder og en stor taber: Lance Armstrong sluttede 29 sekunder efter Di Luca i samme gruppe som rytteren, der blev nummer seks, hvilket sendte ham syv pladser op i klassementet, mens Thomas Lövkvist tabte over et minut og faldt fra anden- til ottendepladsen i klassementet.
Passo del Turchino, kendt for hvert år at blive brugt i klassikeren Milan-Sanremo, blev besøgt 19 kilometer fra etapens afslutning. Stigningen er ikke svær nok til at skille rytterne ud, så analyser før etapen pegede på, at etapen enten ville blive vundet af en sprinter eller af en rytter langt nede i klassementet i et udbrud.Astana-rytteren Chris Horner stillede ikke op til start på grund af en benskade fra et styrt på 10. etape, hvilket efterlod Levi Leipheimer og Lance Armstrong uden deres trofaste hjælperytter.
Et udbrud indeholdende Gustavo César, Cameron Meyer, Dmytro Grabovskyy og Alessandro Donati slap af sted efter 65 kilometer. Kort efter styrtede Levi Leipheimer, men han kom ikke til skade. Udbruddet blev indhentet, og Vladimir Isaichev kørte af sted i et soloudbrud. Astana førte feltet op af Turchino, dagens enlige stigning, og Armstrong førte ned af nedstigningen. Di Luca holdt sig noget overraskende ved Armstrongs baghjul. Et par ryttere forsøgte at slippe af sted og tage etapesejren på vej ind i Arenzano, men sprinterholdene arbejdede for at holde feltet samlet, og Mark Cavendish tog endnu en sejr i en massespurt foran Tyler Farrar og Alessandro Petacchi.Efter denne etape, dagen før Cinque Terre-enkeltstarten, afgav Danilo Di Luca den første af sine to positive tests for CERA. Resultaterne blev dog først offentliggjort efter Giroen.

1. verdenskrig eller første verdenskrig (oprindeligt Den store krig) var en global militær konflikt, der varede fra 1. august 1914 til 11. november 1918 og fandt sted på slagmarker hovedsageligt i Europa, men også i Mellemøsten, Afrika og sporadisk i Sydøstasien. Krigen kostede over ni millioner menneskeliv og blev dermed en af de blodigste konflikter i verdenshistorien.
Krigen blev udløst af mordet i Sarajevo den 28. juni 1914 på den østrig-ungarske tronfølger, ærkehertug Franz Ferdinand, som blev myrdet af den serbiske nationalist Gavrilo Princip. Dette mord udløste krig mellem i første omgang Østrig-Ungarn og Serbien og efterfølgende en række krigserklæringer forårsaget af den indgroede mistillid, de indviklede europæiske alliancesystemer havde opbygget til hinanden. Dermed udløstes de store spændinger Europa på denne tid var præget af, og af mange blev krigen derfor set som en lettelse, der kunne tage trykket af stormagternes provokationer over for hinanden. Man forventede i alle lande, at krigen ville være overstået i løbet af blot et par måneder.
Første Verdenskrig blev i begyndelsen hovedsageligt ført mellem Centralmagterne, det Tyske kejserrige og Østrig-Ungarn, på den ene side og Ententemagterne, Frankrig,  Rusland,  Serbien og Storbritannien på den anden side. Også styrker fra det britiske imperium, bl.a. Canada, deltog. Belgien blev på grund af et tysk angreb presset ind i alliancen mod Centralmagterne, en alliance som også USA (1917), Kongeriget Italien (1915), Rumænien (1916) og flere andre lande senere tiltrådte. Krigen endte med Centralmagternes nederlag og blev endelig formelt afsluttet ved indgåelsen af Versaillestraktaten i sommeren 1919, som pålagde Tyskland skylden for krigen og dermed krigsskadeserstatninger til især Frankrig.
Konsekvenserne af 1. verdenskrig var enorme for det europæiske kontinent. Østrig-Ungarn og det Osmanniske Rige opløstes og blev erstattet af en mængde mindre østeuropæiske stater. Det slagne Tyskland blev omdannet fra monarki til republik og mistede områderne Alsace og Lorraine til Frankrig. Oktoberrevolutionen i Rusland skabte den første kommunistiske stat i verden, Sovjetunionen.
Af mange europæiske historikere betegnes 1. verdenskrig som "urkatastrofen", fordi man med fredsslutningen ikke formåede at afslutte de iboende stridigheder mellem landene, der havde været årsagen til krigen, og hvis fjernelse var nødvendig for at skabe et stabilt og fredeligt Europa efter krigen. Krigen og fredsslutningen blev i stedet en slags forløber for en endnu større katastrofe, 2. verdenskrig.
Perioden efter den fransk-tyske krig i 1871 og frem til 1914 var set ud fra europæisk perspektiv en relativ fredelig periode. Det var mange hundrede år siden, at de europæiske stormagter i så lang tid ikke havde været i krig med hinanden. Denne situation kunne især tilskrives "Jernkansleren" Otto von Bismarck, der meget pragmatisk havde indrettet et sindrigt og kompliceret alliancesystem, der skulle forhindre Tyskland i at skulle kæmpe en tofrontskrig mod Frankrig/England i vest og mod Rusland i øst.
Den fransk-preussiske krig i 1871 havde skabt et nyt Europa. Tyskland var blevet den største magt på kontinentet, og der var opstået en dyb splittelse mellem Tyskland og Frankrig. Frankrig var besat af hævnlyst efter den tabte krig, og især af et ønske om at genvinde det tabte område Alsace-Lorraine, som var blevet erobret af tyskerne i 1871 (Versailles-traktaten efter første verdenskrig gav områderne tilbage til Frankrig). Det var især faren fra det hævngerrige Frankrig, der fik Bismarck til at koncentrere sig om alliancer. Tyskland og Østrig-Ungarn indgik en forsvarsalliance i 1878.
Den vigtigste alliance var dog den alliance, han sammen med den østrigske kejser indgik med Rusland i 1881, også kendt under navnet de tre kejseres alliance, den tyske kejser Wilhelm 1., den østrigske kejser Franz Joseph og den russiske zar Alexander 2.
I 1882 kom også Kongeriget Italien ind i Bismarcks alliancesystem, der blev kendt under navnet "Tripelalliancen". 
Den blev fornyet i 1912. Frankrig indgik på trods af store politiske divergenser en alliance med Rusland i 1893, men begge lande mente, at denne alliance ville hindre en storkrig i Europa, fordi Tyskland ikke ville være i stand til at udkæmpe en krig på to fronter. Storbritannien kom med i den fransk-russiske alliance på grundlag af ret uformelle aftaler med Frankrig i 1904 og Rusland i 1907. Denne alliance blev kaldt "Tripelententen".
Kolonikapløbet styrkede alliancesystemerne yderligere. Storbritanniens entente med Frankrig kom i stand i forbindelse med løsningen af de fransk-britiske tvister om områder i Afrika. Tyskland anså ententen for svag og uholdbar og satte den på prøve ved at erklære den franske koloni Marokko for uafhængig i 1905. Men Marokkokrisen endte i et diplomatisk nederlag for Tyskland, mens ententen kom styrket ud. Også andre tyske fremstød endte med at styrke ententen. I 1911 blussede der en ny Marokkokrise op, mens italienske ambitioner udløste Balkankrisen, som skulle vare frem til 1914. Alle stormagter havde interesser på Balkan, og næsten alt pegede mod en større europæisk konflikt.
Flådekapløbet begyndte i slutningen af halvfemserne, da Tyskland ønskede en mægtig flåde for at beskytte sine kolonier og for at understrege egen storhed. Denne oprustning truede det britiske imperium. For at beskytte imperiet var Storbritannien afhængig af at kunne kontrollere verdenshavene gennem et flådeherredømme. Tysklands flådeoprustning var i direkte konflikt med Storbritanniens officielle politik, der gik ud på at have en dobbelt så stor flåde, som nr. 2 og 3 i verden havde tilsammen. I 1903 begyndte det at gå op for Storbritannien, at Tysklands flådeoprustning kunne true britiske interesser i hele verden, og som en følge af dette besluttede Storbritannien at opbygge en stor flåde i Nordsøen med base i Skotland. Denne flådemagt blev yderligere styrket gennem britiske aftaler med Frankrig, Japan og USA, der medførte, at Storbritannien kunne trække store dele af sin flåde tilbage til Nordsøen. Den tyske flådeoprustning havde sit udgangspunkt i den såkaldte "risikoteori". Denne gik ud på, at Tysklands flåde kunne nøjes med at udfordre den britiske nordsøflåde, men det var ikke taget med i teorien, at briterne kunne trække dele af deres flådestyrker fra Stillehavet, Caribien og Middelhavet hjem. Resultatet var, at den tyske flådes manøvrerum efter Søslaget ved Jylland blev begrænset til Østersøen.
Opfattelsen i Europa i begyndelsen af 1914 var, at en europæisk storkrig nærmest var uundgåelig. Dette var et resultat af spændingerne i magtbalancen og den enorme militære oprustning i Europa, som var begyndt med flådekapløbet. Tyskland var den største landmilitære magt i Europa, og hvis den store krig var uundgåelig, var der mange tyske officerer, som mente, at den burde komme snart. Der var ikke råd til at vente på resultaterne af den store oprustning, der foregik i Frankrig og Rusland.
Det hele startede med, at den kun 19-årige serbiske student og nationalist Gavrilo Princip myrdede tronfølgeren til Østrig-Ungarn, Franz Ferdinand, og dennes hustru, Sophie, i Sarajevo den 28. juni 1914. Motivet for mordet var, at Østrig-Ungarn havde annekteret det selvstændige kongerige Bosnien i 1908. 
Franz Ferdinand havde valgt at gøre sit indtog i Sarajevo på den serbiske nationaldag, hvilket var en stor provokation for serberne. Derfor blev der hurtigt lagt planer om at myrde Franz Ferdinand. Det lykkedes dog ikke i første omgang, da en bombe ikke helt ramte målet og i stedet sprængte et hjul på Franz Ferdinands køretøj. Det afskrækkede dog ikke ærkehertugen. Ved et tilfælde kørte chaufføren dog senere på dagen forkert ind i en gade, hvor Princip befandt sig. Han udnyttede hurtigt situationen og skød både Franz Ferdinand og dennes hustru.
Princip døde i 1918 af tuberkulose, mens han afsonede dommen på 20 års fængsel.
Julikrisen begyndte med Princips skud i Sarajevo 28. juni 1914. Denne del af Balkan havde været østrigsk område siden 1908. Mange i Østrig-Ungarn så det som vigtigt for imperiets egen sikkerhed at holde Balkan i en fast hånd. Nogle tysknationale medlemmer af regeringen håbede også at kunne fremprovokere en krig med Serbien for at give dem en lærestreg. De opstillede derfor en række punkter, der skulle vise, hvordan situationen i Serbien kunne løses, og 14. juli stillede Østrig-Ungarn Serbien et ultimatum på ti punkter, som skulle accepteres i løbet af 48 timer. Hvis ikke Serbien sørgede for at slå ned på anti-østrigske og serbisk-nationalistiske strømninger, ville østrig-ungarerne gå militært ind i Serbien. 
Kansleren i Tyskland slog fast, at Tyskland ville støtte Østrig-Ungarn militært, hvis Rusland blandede sig. Østrig-Ungarn forventede derfor ikke, at Rusland ville blande sig til trods for dets store interesser på Balkan. Serbien sendte 24. juli en appel til Zar Nikolaj II og bad om hjælp med begrundelsen, at kravene til dem var nedværdigende, og tidsfristen var for kort. Zaren svarede, at ultimatummet var for ydmygende, og at Østrig-Ungarn var ved at fremprovokere en krig. 25. juli begyndte Rusland mobiliseringen, selv om den officielle mobiliseringsordre ikke blev givet før 30. juli. Det blev klart, at en krig var uundgåelig.
Storbritannien ønskede at løse situationen diplomatisk og holde Frankrig uden for krigen. Storbritannien inviterede 26. juli Tyskland og Frankrig til at diskutere situationen. Tyskland afslog og pressede Østrig-Ungarn til hurtigt at påbegynde angrebet på Serbien. Men Østrig-Ungarn mente ikke at have tilstrækkelige styrker hertil. Samtidig kom de første svage hentydninger fra Storbritannien om, at man ville støtte Frankrig, hvis det neutrale Belgien blev angrebet. 
25. juli afbrød Østrig-Ungarn samtalerne med Serbien, og 28. juli kom krigserklæringen i form af et telegram. Frankrig var i alliance med Rusland, og en krig mod Rusland ville derfor blive en tofrontskrig for Tyskland. Da Tyskland 1. august kom med sin krigserklæring mod Rusland, betød dette i praksis også en krigserklæring mod Frankrig.
Den engelske historiker A.J.P. Taylor kommer i sin bog War By Time Table (1969) med den provokerende påstand, at krigen var en følge af togenes køreplaner. Et lands mobilisering var baseret på tusindvis af tog, som skulle køre rettidigt for ikke at ende i kaos. Det var nærmest umuligt med kort varsel at ændre i køreplanerne, som herved tvang mobiliseringen til at følge en meget stiv plan, som ikke kunne ændres eller sættes på stand-by, når den først var sat i gang. Desuden kunne man ikke gennemføre en "halv" mobilisering, da der ikke var udarbejdet sådanne planer. Altså kunne Østrig-Ungarn ikke mobilisere mod Serbien uden samtidig at mobilisere mod Ruslands grænse. Rusland kunne ikke mobilisere mod Østrig-Ungarn uden at mobilisere mod Tysklands grænse, og endelig kunne Tyskland ikke mobilisere mod Rusland uden samtidig at mobilisere mod Frankrig. Den tyske mobiliseringsplan var offensiv og indebar troppesamlinger langt inde i Belgien. Herved var verdenskrigen en realitet. Konklusionen er trukket skarpt op, men der er næppe tvivl om, at de stive mobiliseringsplaner var med til at eskalere konflikten og forhindre en forhandlingsløsning.
Tyskerne var klar over, at en to-fronts-krig mod Frankrig og Storbritannien mod vest og Rusland mod øst ikke ville kunne vindes i længden. Den tyske krigsplan for et sådant to-fronts-scenarie, den 10 år gamle Schlieffen-plan, opererede med en ide om, at man måtte koncentrere al den tyske krigsindsats på vestfronten, og så slå Frankrig ud af krigen gennem et overvældende voldsomt angreb. Man mente, at Ruslands størrelse og ringe infrastruktur ville betyde en længere russisk mobiliseringsperiode, hvilket gjorde Rusland ude af stand til et ordentligt angreb den første måneds tid.
For at kunne angribe mest hurtigt og effektivt skulle de tyske tropper omgå den stærke franske forsvarslinje op til den tyske grænse ved overraskende at gå igennem det neutrale Belgien og angribe Frankrig fra den mindre beskyttede nordlige del af landet.
Den 4. august 1914 angreb tyske tropper i strid med folkeretten og uden krigserklæring Belgien. Denne krigshandling mod det neutrale lille Belgien fik straks England over på fransk side. England sendte straks sin ekspeditionsstyrke på 100.000 mand over den engelske kanal.
I mellemtiden var man begyndt med mindre skudvekslinger ved den fransk-tyske grænse. Det var franskmændenes plan gennem et storstilet angreb at trænge ind i Tyskland gennem de på dette tidspunkt tyske provinser Alsace og Lorraine. De franske angreb løb dog trods et stort overtal over for de tyske tropper ind i vanskeligheder allerede tidligt i august.
Tyskernes plan var at lade franskmændene angribe langt ind i Tyskland, mens de tyske tropper i Belgien kunne angribe nordfra. Når man så begyndte at gå igen mod franskmændene ved den fransk-tyske grænse, ville den franske hovedstyrke være for langt væk fra hovedstaden, og man ville kunne fange dem i en knibtangsmanøvre.
Den 16. august besluttede den tyske øverstbefalende for den 6. arme, i strid med planen, at den skulle lade sig falde tilbage for at angribe de franske tropper i Alsace-Lorraine.
Den 4. september var tyskerne nået et godt stykke ind i Frankrig og stod blot cirka 50 km fra den franske hovedstad. Situationen så alvorlig ud. Ved Slaget ved Marne lykkedes det dog franske tropper med assistance fra nogle britiske nærmest mirakuløst at stoppe den tyske fremmarch efter 7 dages hårde kampe. Tysklands eneste håb om at tilvejebringe en sejr ved hjælp af militære midler på vestfronten syntes dermed at være blevet tabt, og efter en række mindre slag i retning af den engelske kanal låste situationen på vestfronten sig fuldstændig fast, og skyttegravskrigen kunne tage sin begyndelse. De næste fire år flyttede vestfronten sig stort set ikke.
1. verdenskrig er blevet berygtet for sine blodige skyttegravskrige. Krigen var især på vestfronten en stillestående krig. Med dette menes, at den ikke havde de bevægelige fronter, som var karakteristiske for 2. verdenskrig og de fleste andre krige.
Vestfronten (fronten mellem Tyskland og Frankrig) var ekstremt statisk. Den eneste periode, hvor der var større ændringer i fronten, var i den indledende fase, da Tyskland angreb gennem Belgien i henhold til (den såkaldte) Schlieffen-plan. Den tyske fremrykning sommeren 1914 var succesfuld, og en overgang i august var Paris truet. Det lykkedes imidlertid franskmændene at stoppe fremrykningen i begyndelsen af september 1914 i slaget ved Marne, og fra da af blev fronten statisk og kendetegnet af skyttegravskrig. Generalerne drømte om det store gennembrud – et gennembrud som aldrig kom.
Årsagen til den fastlåste krig med skyttegravene var, at de militære planlæggere ikke havde tænkt den nye teknologi ind i de taktiske og strategiske overvejelser. Offensiverne var dømt til at strande, fordi den til enhver tid forsvarende part havde alle fordelene.
En offensiv under første verdenskrig blev gennemført ved, at angriberen indledte med et enormt artilleribombardement af fjendens linjer. Dette bombardement havde som regel ikke tilstrækkelig effekt, fordi den forsvarende part havde en delvis beskyttelse i sin befæstede stilling. Efter dage med artilleriild stoppede beskydningen, og infanteriet eller måske kavaleriet gik til angreb. Artilleriilden havde ikke været i stand til at slå fjenden ud, men den havde gjort terrænet mellem frontlinjerne, det såkaldte ingenmandsland, til et månelandskab og fremrykningen blev forsinket. Den forsvarende part havde imidlertid haft god tid til at komme ud af hullerne og få bemandet maskingeværerne. Dette nye våben gjorde det lettere at tilbagevise et angreb, som ikke var støttet af kampvogne. (Disse blev ikke taget i brug før mod slutningen af krigen).
Den forsvarende part havde også en anden fordel. Hvis det lykkedes angriberne at få slået et lille hul i frontlinjen, havde de kun mulighed for at komme frem til fods, og det gik langsomt på grund af det mudrede terræn. Endnu værre var det naturligvis for artilleriet og det tunge materiel, som skulle følge efter. Den forsvarende part havde også et fungerende vej- og jernbanenet helt op til fronten, således at man hurtigt kunne sætte friske tropper ind og rulle offensiven tilbage, før hullet blev for stort.
Denne mangel på anvendelig offensiv taktik medførte, at første verdenskrig blev en udmattelseskrig, det vil sige at hver side prøvede at vinde ved at få modstanderen til at udtømme sine ressourcer: fødevarer, industri og personel. Denne udmattelsesstrategi gav Ententen en fordel, fordi de kunne få råvare- og madforsyninger fra det britiske imperium og USA, og den britiske marine kunne blokere for centralmagternes import fra verden uden for Europa. Udmattelsesstrategien førte dog til en frygtelig tilværelse for soldaterne i skyttegravene; de blev beordret til meningsløse angreb, som indebar tab i hundredtusindvis i de enkelte slag.
Et af de mere blodige slag i 1. verdenskrig, og et af dem der forekom allermest meningsløst, var slaget ved Somme, der varede mere end 4 måneder. Mere end 300.000 soldater mistede livet i den forbindelse. Der var mere end 60.000 døde, sårede, tilfangetagne og forsvundne engelske soldater bare på den første dag, heraf lidt over 20.000 faldne.
I øst var Østrig-Ungarn involveret i den krig mod Serbien, der havde udløst 1. verdenskrig. De serbiske tropper var dog forskanset i nogle stærke defensive positioner, som kom til at præge krigen, og allerede i august havde Østrig-Ungarn lidt store tab i forgæves angreb. Østrig-ungarerne havde håbet på en hurtig sejr over serberne ved hjælp af en stærk offensiv. Østrig-Ungarn havde håbet, at Tyskland ville beskytte den nordlige flanke mod russerne, men tyskerne havde hovedparten af sine styrker involveret i det store angreb på vestfronten, og østrig-ungarerne måtte derfor kæmpe en to-fronts-krig mod både russere og serbere. Ved Slaget ved Kolubara i slutningen af 1914 led østrig-ungarerne et stort nederlag og mistede 240.000 mand mod serbernes 170.000.
I Tysklands østligste regioner havde russerne overraskende hurtigt fået mobiliseret og startet de første angreb mod Østpreussen, hvor tyskerne kun havde meget få styrker. Snart stod russiske styrker på tysk territorium, hvilket faktisk var det eneste sted Ententemagterne nåede at stå på tysk jord i løbet af fire års krig. De tyske generaler blev på grund af russernes fremmarch allerede i august 1914 afløst af generalerne Erich Ludendorff og Paul von Hindenburg. Den 26. til den 31. august viste de deres evner ved at besejre en stor russisk styrke ved Slaget ved Tannenberg og dermed redde en truende situation i øst.
1915 var præget af kampe især omkring det osmanniske rige, hvor russiske tropper i januar slog osmanniske eftertrykkeligt i Kaukasus-området. På grundlag af mistanker om armensk samarbejde med russerne påbegyndte tyrkerne det armenske folkemord. I april 1915 kunne osmannerne dog vinde en stor sejr over Ententen, da de slog et angreb på sydvestkysten tilbage i slaget ved Gallipoli.
På Vestfronten var der for det meste stilstand. Franskmændene afprøvede med mindre held en ny artilleritaktik umiddelbart op til et angreb, men de tyske tropper overlevede bombardementerne og kunne stoppe franske stormløb mod skyttegravene. Den 22. april anvendte tyske tropper for første gang, ligeledes med mindre held, gift mod modstanderen i form af klorgas.
Den 26. april indgik Ententemagterne en hemmelig aftale med Italien i London (London-pagten (1915)) om, at Italien inden 4 uger skulle indtræde i krigen på Ententemagternes side. Italien erklærede krig mod Østrig den 23. maj.
I 1916 besluttede den tyske hærledelse under efterfølgeren til Moltke den yngre, der som følge af dårlige resultater allerede i 1914 var blevet afsat, general Erich von Falkenhayn at genstarte en tysk offensiv på vestfronten. Man ville lokke franskmændene til at ofre enorme antal soldater ved at tvinge dem til et hasarderet forsvar af Verdun-fæstningen. Planen gik dog ikke helt op, også tyskerne led store tab, og slaget ved Verdun blev et af de blodigste under hele krigen.
Et endnu mere blodigt slag blev slaget ved Somme samme år, hvor englænderne forsøgte at udnytte tyskernes engagement andetsteds til at bryde igennem fronten, uden held.
Også andre steder blev 1916 præget af slag med enorme menneskelige omkostninger, uden at man kom nærmere en krigsafslutning af den grund. Italiens indtræden i krigen i april 1915 betød, at de sydlige Alper nu også var blevet hjemsted for krigshandlinger, og her iværksatte Italien fra juni til november en voldsom offensiv ved 6.-9. slag ved Isonzo. Offensiven havde nogen, men ikke megen, succes.
Den 27. august trådte Rumænien over på Ententens side og angreb det østrig-ungarske område Siebenbürgen. Centralmagternes modoffensiv førte dog den 6. december til indtagelsen af den rumænske hovedstad Bukarest, og reelt Rumæniens udtræden af krigen.
I marts 1917 kom det på grund af utilfredshed med krigen til større demonstrationer i den russiske by St. Petersborg, og den russiske februarrevolution betød, at den russiske zar måtte gå af til fordel for en republik. 
I april 1917 trådte USA ind på Ententemagternes side, da Tyskland i desperation over ikke at kunne vinde herredømmet til søs havde påbegyndt en uindskrænket ubådskrig og derigennem havde sænket civile, amerikanske skibe.
Storbritannien og Frankrig forsøgte igen i starten af 1917 på at gennemtrænge den tyske front gennem enorme angreb, og igen blev de effektivt afvist fra de beskyttede skyttegrave med kæmpe tab til følge. I foråret 1917 førte den inkompetente krigsføring til strejker og mytteri i flere franske enheder, der en overgang truede med at føre til Frankrigs udtræden af krigen.
I længden kunne den russiske republik ikke udholde de store byrder, krigen mod Tyskland kostede i materiel, menneskeliv og penge, og den blev derfor opgivet, da Lenin i November startede den kommunistiske Oktoberrevolution. Lenin ønskede fred med det samme, men han måtte indgå den på meget svære betingelser, da hans kommunistiske regime stod midt i en borgerkrig. Brest-Litovsk-freden betød, at store dele af Østeuropa var underlagt Tyskland indtil 1. verdenskrigs afslutning.
At tyskerne nu fik frigjort store tropperessourcer gav dem en forhåbning om, at de ville kunne ændre tingenes tilstand på vestfronten, hvor de tyske stillinger var blevet stadig mere sårbare pga. mangel på soldater. Den tyske forårsoffensiv blev indledt den 21. marts 1918 og blev sat ind i området lige præcis mellem de britiske og franske tropper. Angrebet overrumplede Ententen, og tyskerne nåede de næste fire måneder gennem fortsatte angreb langt ind i Frankrig, før offensiven løb tør for kræfter. De tyske generaler havde satset alt på dette sidste angreb, og de tyske tropper havde ikke meget at sætte imod med, da briterne, franskmændene og de nyankomne amerikanske soldater i løbet af august 1918 indledte modoffensiven. Den 14. august bedømte den øverste tyske hærledelse situationen til at være udsigtsløs. De tyske fronter begyndte at falde sammen, og den 29. september bad de tyske generaler Ludendorff og Hindenburg den tyske kejser om at forhandle om fred. Den amerikanske præsident Woodrow Wilson ville dog kun forhandle med en demokratisk-sindet regering, og Ententen nægtede derfor forhandling med den tyske kejser. Tyskland nægtede at forhandle fred på disse betingelser.
I slutningen af oktober faldt den tyske alliancepartner Østrig-Ungarn dog fuldstændig sammen og blev opløst i forskellige nydannede stater, der alle søgte fred med Ententen. I Tyskland brød der nu også uroligheder ud over den fortsatte krigsførelse, og kansler prins Maximilian von Baden bekendtgjorde derfor egenhændigt kejserens aftrædelse og overlod regeringsmagten til det tyske socialdemokrati under Friedrich Ebert. Den 11. november kl. 5 om morgenen underskrev begge parter en våbenhvile med Tysklands ultimative overgivelse til følge og et løfte om snarlig fredsforhandling. Af historiske årsager ønskede man, at krigen sluttede d. 11. dag i den 11. måned klokken 11:00. Derfor skulle de krigstrætte soldater fortsat kæmpe videre indtil dette tidspunkt i 1918. Dagen er indstiftet som Våbenstilstandsdagen en international mindedag.
Fredsforhandlingerne fra 1918 til 1920 blev en ren katastrofe for Centralmagterne. Tyskland blev økonomisk udsultet, og det var indirekte det, der førte til 2. verdenskrig. Den økonomiske gæld endte ud i et slutbeløb på 269 milliarder tyske guldmark.
I 1918 fremlagde USA's præsident Woodrow Wilson en 14-punkters fredsplan for Europa. Bl.a. at nationale mindretal skulle have selvbestemmelsesret mht., hvilken stat de ville tilhøre.
Den sidste tyske regering i Tyskland før revolutionen forsøgte at tilfredsstille Danmark ved at tilbyde en afståelse af Haderslev Amt. Den danske regering under ledelse af Carl Theodor Zahle afslog med den begrundelse, at man ville afvente en fredsaftale. Versailles-freden i 1919 bestemte, at der skulle afholdes folkeafstemninger i Slesvig, én i Nordslesvig og én i Mellemslesvig. Afstemningen i Nordslesvig skete den 10. februar 1920. 75 procent danske stemmer mod 25 procent tyske. Man stemte en bloc, således at flertallet skulle bestemme det statlige tilhørsforhold for et udelt Nordslesvig. I Mellemslesvig, herunder i Flensborg, afholdtes afstemningen den 14. marts. 25 procent danske stemmer og 75 procent tyske. Den 15. juni 1920 var genforeningsdagen, hvor Christian den 10. red over den gamle grænse nord for Christiansfeld. (Se: Genforeningen 1920)
Traktaten førte til dannelsen af Folkeforbundet, en vigtig målsætning for den amerikanske præsident Woodrow Wilson. Formålet med organisationen var at intervenere i konflikter mellem nationer, før de gik i krig.
Andre dele af traktaten inkluderede tab af tyske kolonier og tab af tysk territorium. Listen over tidligere tyske provinser, som blev afstået:
byen Danzig med Weichsels delta ved Østersøen blev udråbt som Fristaden Danzig under Folkeforbundets og Polens autoritet.Artikel 156 i traktaten overførte det tyske herredømme over Shandong i Kina til Japan i stedet for til Kina. Det kinesiske raseri over denne artikel førte til demonstrationer og stiftelsen af den kulturelle bevægelse kendt som 4. maj-bevægelsen.
Krigen mellem verdens stormagter 1914-1918 står som århundredets største katastrofe. Blodbadet på slagmarken – 10 millioner døde og lige så mange lemlæstede – oversteg enhver prognose. Også blandt de fredsforkæmpere som siden århundredeskiftet havde advaret mod krigen. Det økonomiske kaos, som fulgte, var helt forskelligt fra det, man kendte til i tidligere krigs- og efterkrigstider. Det militære forløb af krigen med stivnede fronter uden bevægelse i årevis afveg ligeledes fra tidligere krige. Og de politiske konsekvenser – tre kejserrigers fald, fuldstændig ommøblering af europakortet og en revolutionær stormflod blandt kontinentets arbejdermasser – var overhovedet ikke tænkt mulig – hverken af socialister eller nationalister. 
Det var sådan set forudsigeligt, at en krig ville bryde ud i sommeren 1914, og at den fik karakter af stormagtskonflikt pga. det alliancemønster, der siden århundredskiftet var cementeret mellem magterne. Baggrunden var umiddelbart den indre uro blandt Østrig-Ungarns undertrykte nationaliteter. Da habsburgertronfølgeren efter tidens stil blev skudt af en serbisk attentatmand i Sarajevo den 28. juni 1914, regnede Østrig-Ungarn med og fik støtte fra sin alliancepartner Tyskland. Dette berømte mord på det østrig-ungarske tronfølgerpar i Sarajevo i sommeren 1914 udnyttedes til at formulere et fast krav til Serbien og dermed hele den ene blok. Kort tid efter er krigen en realitet, og med flere store slag i både Øst og Vest kæmpes der om hver en meter af Europa. Efter en blodig skyttegravskrig trænges Centralmagterne langsomt tilbage og med USA's indtrædelse i krigen på Ententens side tipper magten – trods Ruslands udtrædelse af krigen. 
Over fire års blodig krig afsluttes med fred ved den såkaldte Versailles-konference, hvor der efter fredsafslutningen opstår helt nye stater i Europa, og de besejrede blev ydmyget. Grunden til næste verdenskrig var dermed lagt.
Slaget ved Tannenberg, august 1914, en ekstrem vigtig stor tysk sejr på østfronten, hvor store dele af den russiske hær blev spærret inde og taget til fange.Slaget ved Marne i september 1914, hvor franskmændene stoppede tyskernes fremrykning, da de nærmede sig Paris. Af franskmændene er slaget også døbt "Vidunderet ved Marne". Hermed endte tyskernes håb om en hurtig sejr.Gallipoli-kampagnen februar 1915, hvor Ententen bliver kastet tilbage af osmannerne i forsøg på landgang i Lilleasien.Slaget ved Verdun februar-december 1916 er også kendt som et af de blodigste slag nogensinde.Den største militærkirkegård i området er Ossuaire de Douaumont også kaldet Benhuset.
Søslaget ved Jylland juni 1916, også kaldet Skagerrakslaget, var det vigtigste søslag i krigen, og med 258 deltagende skibe det største i verdenshistorien.Slaget ved Somme indledt af englænderne den 1. juli 1916 for at aflaste franskmændene ved Verdun. Ingen afgørelse, men store tabstal for begge sider.3.Ypres 31.juli til 10.november 1917 indledt afenglænderne for at fratage Tyskland ubåds baser på den belgiske kyst og fratage dem de vigtige højdedrag omkring Ypres. Endte med store tab til de engelske og ANZAC tropper.Slaget ved Cambrai 1917, hvor kampvogne for første gang i verdenshistorien indsættes en masse.Slaget ved Caporetto oktober 1917. Den tyske og østrigske hær får tvunget den italienske flere hundrede kilometer tilbage, og Italien er ved at træde ud af krigen.Den tyske forårsoffensiv marts-juli 1918 i et sidste desperat forsøg på at vinde krigen lykkes det tyskerne med hjælp fra de frisatte tropper fra østfronten at trænge langt ind i Frankrig, før offensiven går i stå.Slaget ved Belleau Wood juni 1918, første alvorlige ilddåb for de nyankomne amerikanske tropper, der formåede at holde de tyske tropper tilbage. De amerikanske soldater var dygtige skytter og havde gå-på-mod, modsat de efterhånden apatiske europæiske tropper.
Meuse–Argonne offensiven – det sidste store slag på vestfronten under første verdenskrig, september 1918.
Tyskland havde få kolonier i Afrika: Togo, Kamerun (Cameroun), Tysk Østafrika (Tanzania, Burundi og Rwanda) og Tysk Sydvestafrika (Namibia). Kolonisoldater fra Ententen invaderede disse områder: Togo erobredes i 1914, Kamerun i 1916, Sydafrika løb tyskerne over ende i Tysk Sydvestafrika i 1915, men Ententen mødte hårdnakket modstand fra lejede askari-tropper under oberst von Lettow-Vorbeck i Tysk Østafrika. Det var først tre dage efter at Berlin havde strakt våben at briterne kunne overtage landet.
Det meste af Mellemøsten var en del af det Osmanniske Rige. Den britiske arkæolog T. E. Lawrence samlede de stridende beduiner i en succesrig kamp mod tyrkerne. Lawrence of Arabia blev udstyret med et falsk løfte om en arabisk nationalstat, uden at vide at London halvt om halvt havde bortlovet Palæstina til zionisterne. Resten af Mellemøsten blev delt mellem Frankrig og Storbritannien efter krigen.
I 1914 besatte Australien Kaiser Wilhelms Land (den nordøstlige del af Ny Guinea), Bismarckøerne og Karolinerne, New Zealand besatte Vestsamoa og Japan besatte Marianerne, Marshalløerne, Palau og havnebyen/flådebasen Tsingtao i Kina. 
Ovennævnte områder var på det tidspunkt tyske kolonier, og ved Tsingtao og på Ny Guinea kom det til kamphandlinger.
Den 8. december 1914 tilintetgjorde Royal Navy viceadmiral Graf von Spees Ostasiengeschwader, der var den tyske flåde i Kina, på vej hjem. 
Slaget foregik ud for Argentina. Ironisk nok blev lommeslagskibet Admiral Graf Spee sænket d. 17. december 1939 få hundrede sømil fra vraget af viceadmiralens flagskib.
Tyske ubåde sænkede en del af Ententens handelsskibe. Da torpedoer kun var medbragt i et begrænset antal, forsøgte man ofte at sænke skibene med dækskanonerne. Søfolkene fik derved tid til at gå i redningsbådene før sænkningen. De såkaldte Q-både var udadtil plimsollere, men under dæk havde de skjulte kanoner. Q-bådene havde to besætninger; den ene var en samling tilsyneladende kujoner, der gik i bådene, og den anden tog kampen op mod den overraskede ubåd. Modtrækket var d. 1. februar 1917, at Tyskland erklærede uindskrænket ubådskrig mod alle handelsskibe.
Op til og og under første verdenskrig blev der udviklet mange nye taktikker og teknologier, som aldrig før havde været afprøvet i en så stor krig, som 1. verdenskrig var. Første Verdenskrig var den første fuldstændigt industrielle krig, hvor den industrielle masseproduktion var en forudsætning for verdenskrigens millionhære og deres masseproducerede materiel som våben og uniformer
Sammenlignet med den anden verdenskrigs systematiske tæppebombninger var den første verdenskrigs luftbombardementer sporadiske nålestik. Vejret og teknikken udgjorde større problemer end fjendens luftforsvar. 
Igor Sikorsky havde i 1913 udviklet et firmotoret passagerfly Ilja Muromets til 16 passagerer, med badeværelse. Ved krigsudbruddet blev flyene ombygget til strategiske bombefly og kunne relativt uhindret bombe Tyskland. Efterhånden udgjorde de tyske jagerfly en trussel mod bombeflyene, og i 1916 blev de trukket tilbage.
Efter at Italien havde erklæret krig mod Østrig-Ungarn, sendte de fra august 1915 tremotorede Capronibombefly mod Wien. Bombeflyene skulle overflyve Alperne, og besætningsmedlemmerne fik en iltslange i munden.
Fra januar 1915 begyndte zeppelinere fra den tyske hær og flåde at terrorbombe Paris og London. Dette blev gjort om natten for at mindske tabene. De ustadige vinde i højden gjorde det dog til en besværlig affære at bombardere disse byer, og præcisionen var dårlig. Cirka 60 ud af 88 zeppelinere gik tabt under angrebene, især i 1916.
Efter zeppelinernes store tab skiftede tyskerne over til at bombe London med tomotorede Gotha-bombefly fra foråret 1917. Bombeflyene startede fra Gent i det tyskbesatte Belgien. Da de bedste britiske jagereskadriller var udstationeret i Frankrig, mødte de kun modstand på skrømt. Tabene i menneskeliv blev brugt som argument for dannelsen af det selvstændige britiske luftvåben; Royal Air Force i april 1918.Den britiske hærs Royal Flying Corps og efterfølgeren RAF anvendte tomotorede Handley Page O/100 og O/400 til at bombe Ruhr-distriktet fra starten af 1917. Det firmotorede Handley Page V/1500 blev udviklet til at kunne nå Berlin, og tre dage før krigsafslutningen blev det første luftbombardement af Berlin aflyst på grund af tekniske fejl. 
I 1915 anvendte tyskerne klorgas for første gang. Kloret vil i forbindelse med fugtighed danne saltsyre i øjne og i lungerne. Som en nødforanstaltning brugte soldater lommetørklæder vædet i urin til at beskytte sig mod gassen – senere fik de udleveret gasmasker. Klorgassen var grønlig og udløste hostereflekser, derfor var den mindre egnet. Senere i 1915 anvendte tyskerne fosgengas, der var usynlig og kun kunne opdages, når soldaterne faldt om. I 1917 anvendtes for første gang sennepsgas, der også optages gennem huden ved ætsning. Gasmaskerne hjalp derfor kun halvt og da sennepsgassen var en tung gas, kunne den gøre skyttegravene ubrugelige i længere tid. Tyskerne anvendte gas på både Øst- og Vestfronten, og både Frankrig og Storbritannien udviklede kort efter de samme krigsgasser.
Briterne anvendte de første kampvogne ved Flers d. 15. september 1916. Kampvognen skulle genindføre den mobile krigsførelse ved at være immun overfor maskingeværild og derfor kunne bryde igennem tyskernes skyttegrave. For at skjule formålet blev de nittede panserplader omtalt som tanks (vandtanke), et ord der siden er blevet hængende. De første tanks/kampvogne hed blot Mark I, kunne køre 6-7 km/t og havde en besætning på otte mand. I stedet for et tårn havde de våbnene anbragt i konsoller på siderne. De fandtes i en 'kvindelig' udgave med maskingeværer og en 'mandlig' udgave der også havde to 57 mm kanoner. Den lave hastighed og tekniske upålidelighed gjorde, at de ikke fik brudt dødvandet.
I Frankrig i 1917 udviklede bilfabrikken Renault FT-17. Det var en moderne udseende kampvogn med et drejeligt tårn med enten en 37 mm kanon eller et 8 mm maskingevær. De amerikanske pansertropper anvendte 514 Renault FT-17, bl.a. under kommando af den fra anden verdenskrig kendte pansergeneral George Patton.
Tyskland havde ikke det store behov for kampvogne og anvendte erobrede britiske. Dog udviklede de A7V Stürmpanzerkraftwagen i 1918 – et veritabelt 'landskib' med 18 mands besætning herunder en maskinmester. Kun tyve A7V blev fremstillet, og hver var blevet døbt ved afleveringen.
Danmarks mål var så vidt muligt at forholde sig neutralt under 1. verdenskrig. Gennem opretholdelsen af en streng neutralitet håbede man at kunne forhindre at blive indblandet i krigen. Udenrigsminister Erik Scavenius var hovedmanden bag denne politik under krigen. Danmark indkaldte en sikringsstyrke til at sikre Danmarks neutralitet. 40.000 soldater beskyttede hovedstaden, og 10.000 beskyttede Jylland. Den danske marine havde moderne fartøjer og minerede de danske farvande som et led i neutralitetsbestræbelserne.
Mange danskere blev nyrige under første verdenskrig på at sælge selvdøde heste og andet dubiøst kødaffald til Tyskland. De blev nedsættende betegnet som gullaschbaroner da de strøede om sig med penge uden at have klasse.
Et tragisk dansk kapitel i 1. verdenskrig var de mange sønderjyder, som var blevet indkaldt til den tyske hær pga. Sønderjyllands placering i det tyske rige på dette tidspunkt. Man mener, at op mod 4.000 dansksindede sønderjyder mistede livet på tysk side. Endvidere mistede 722 danske søfolk og fiskere livet, når de stødte på miner udlagt i bl.a. Nordsøen eller blev sænket af tyske ubåde. I Mindeparken nedenfor Marselisborg Slot i Århus er der rejst et mindemonument med 4.140 navne på faldne i 1. verdenskrig.
Sønderjyden Christian Johannsen fløj en Albatros D.III i de kejserlige Fliegertruppen og nedskød tre franske, 1 britisk, 1 italiensk og 1 amerikansk fly. Luftskibsbasen i Tønder blev i 1918 bombet af britiske hangarskibsfly.
30.000 danskere fra Sønderjylland var tvunget til at deltage på tysk side. Heraf omkom ca. 4.000.
1. verdenskrig er kunstnerisk interessant, fordi mange af de unge mænd, der kom til at kæmpe i den, oplevede en stor desillusion i forhold til deres idealer og fremskridtstro op til krigen. Denne desillusion kommer i høj grad til udtryk i de mange skildringer af denne moderne krigserfaring i billedkunst og erindringslitteratur . Enkelte, som fx Ernst Jünger, beskrev dog tidligt krigen som en først og fremmest heroisk handling. I forbindelse med 100-året for 1. Verdenskrig har danske historikere bidraget med flere betydelige værker.
Det Store Opgør – Verdenskrigen 1914-18, oversat af Stig Jensen efter The First World War. 1967. Forlaget Skrifola, intet ISBN
Claus Bundgård Christensen: Danskere på Vestfronten 1914-1918. Gyldendal. 2009. 536 s. Ill
Nils Arne Sørensen: Den store krig, europæernes første verdenskrig, Gads Forlag. 3. udg. 2014, 470 s. Ill
Første Verdenskrig Links til artikler og materialer om begivenheder omkring krigens udbrud, forløb og afslutning. (På Modkraft.dk)
Krigsbreve.dk er en "blog" hvor breve fra en sønderjysk krigdeltager offentliggøres i den takt, de blev skrevet.
Første verdenskrig – de sønderjyske krigsdeltagere fokuserer på Sønderjyllands særlige rolle.
EU-projektet om Første Verdenskrig (Europeana Collections 1914-1918) publicerer 425.000 bøger, pamfletter, fotografier, kort mm. fra tiden under første verdenskrig, som er digitaliseret af europæiske biblioteker

1864 er en dansk tv-dramaserie i otte dele, som omhandler Danmarks nederlag i den 2. Slesvigske Krig. 1864 er skrevet og instrueret af Ole Bornedal og er inspireret af Tom Buk-Swientys bog Slagtebænk Dybbøl. Serien er den dyreste tv-produktion i Danmark nogensinde med en pris på 173 millioner kroner.Tv-serien havde premiere 12. oktober 2014 på DR1, 150-året for den skildrede krig. 1864-produktionen bliver også klippet sammen til en spillefilm.Der var bygget ganske store forventninger op til den dyre tv-serie.
Allerede før premieren var en livlig debat i gang, og i løbet af ugerne hvor serien blev sendt fortsatte diskussionen om 1864, ikke blot blandt tv-anmeldere, men også blandt almene kommentatorer og politikere.
1864 fik ganske gode seertal, og den blev prist for det visuelle udtryk, men i den overordnede danske bedømmelse af serien var få entusiastiske.
Historikeren Tom Buk-Swientys populære bog Slagtebænk Dybbøl blev udgivet i juli 2008. To år senere udgav han Dommedag Als, der blev vel modtaget af anmelderne. Mens Ole Bornedal arbejdede i Paris i 2010, blev han kontaktet af DR's dramachef Ingolf Gabold, som spurgte om han var interesseret i at lave en film om 1864 og fortalte ham om Buk-Swientys bøger. Produktionsselskabet Miso Film havde købt rettighederne til en filmatiseringen af bøgerne i begyndelsen af 2010. Ole Bornedal begyndte samme år at skrive filmmanuskriptet. 1864 er dog ikke en filmatisering af bøgerne. Bornedal læste ikke Dommedag Als.
Oprindelig havde de tre erfarne tv-serie-manuskriptforfattere Jannik Tai Mosholt, Anders Frithiof August og Jeppe Gjervig Gram været tilknyttet projektet og de skulle skrive dialogerne i de enkelte afsnit under Bornedals ledelse og udfra hans treatment.
Deres første udkast stillede dog ikke Bornedal tilfreds da han så det i foråret 2011, og de tre forfattere blev fyret fra projektet.I juni 2010 vedtog Folketinget en merbevilling som var øremærket til udvikling og produktion af en historisk dramaserie. Merbevillingen var kommet i stand ved Medieaftalen for 2011–2014 "Fokus på kvalitet og mangfoldighed", der blev vedtaget med flertal af VK-regeringen og med Dansk Folkeparti og Liberal Alliances stemmer. Partierne bag den foregående medieaftale var dog enige om at benytte et forventet merprovenu fra licensen på en "produktion af en historisk dramaserie af høj kvalitet, der kan give danskerne kendskab til vigtige begivenheder i Danmarkshistorie".
Bornedals projekt kom til at ligge i konkurrence med Nordisk Films projekt Herfra hvor verden går om denne merbevilling og vandt.
Tv-serien blev produceret af det danske produktionsselskab Miso Film med Jonas Allen og Peter Bose, og som co-producere stod DR's dramachef Piv Bernth og DR's fiktionschef Nadia Kløvedal Reich, samt filminstruktøren Ole Bornedal. De medvirkende blev offentligt præsenteret ved et pressemøde i Skuespilhuset den 21. marts 2013. En række roller blev besat af erfarne og velkendte skuespillere såsom Søren Malling, Nicolas Bro og Sidse Babett Knudsen, men i centrale roller kom forholdsvise nye unge ansigter til, blandt andet Jens Sætter-Lassen, Jakob Oftebro og Marie Søderberg. I alt medvirkede omkring 160 skuespillere og 6.000 statister.
Buk-Swienty blev tilknyttet filmen som historisk konsulent. Indspilningerne begyndte i april 2013 og var planlagt til at foregå over 100 dage. Indspilningerne foregik på Fyn og i Tjekkiet, hvor de store krigsscener blev indspillet. Skyttegrave og skanser var rekonstrueret på en nedlagt russisk militærbase et stykke fra Prag. Under optagelserne i Tjekkiet var der hedebølge med temperaturer på op til 43 grader, hvilket medførte, at 18 af de medvirkende fik hedeslag i de tykke uldkostumer, de bar. Bornedal betegnede de tjekkiske filmmedarbejdere som ekstremt hjælpsomme og meget dygtige til store historiske film.
På Fyn indspillede man på Hagenskov med avlsgårdsanlæget og på arealerne omkring.
Indendørsscenerne, for hvad der skulle forestille godset, er optaget på Hvidkilde. De sidste optagelser blev foretaget i oktober 2013.Tv-serien var under sin produktion kritiseret for social dumping, hvor tjekkiske arbejdere ikke blev behandlet efter danske overenskomster. Sagen endte med at Miso Film rettede ind, og ændrede kontrakten med de ansatte. Filmen og tv-serien havde oprindelig et budget på 150 millioner kroner. I 2011 blev budgettet hævet til 160 millioner, og i efteråret 2011 blev det yderligere hævet med 10 millioner kroner. Den manglende finansiering betød, at premieren blev udskudt fra jubilæet for 150-året for Slaget ved Dybbøl den 18. april 2014 til efteråret 2014. Det er den dyreste serie der nogensinde er lavet i Danmark. Norske, svenske og tyske tv-stationer har investeret i projektet, ligesom midler også er fra fonde og produktionselskabet Miso Film. Norsk filminstitutt trak dog deres støtte på 2 millioner kroner, da filmen ikke levede op til de norske krav om antallet af nordmænd der skulle være involveret i produktionen. Den største delfinanciering af serien kom med den ekstraordinære bevilling fra Kulturministeriet på de 100 millioner kroner
1864 beskrives som "en fortælling om uskyld og kærlighed - om ignorance og politisk dårskab." Brødreparret Peter (Sætter-Lassen) og Laust (Oftebro) vokser op på landet i midten af 1800-tallet og melder sig som frivillige til krigen i 1864, fordi deres far (Lars Mikkelsen) var blevet såret og senere døde som følge af sine kvæstelser pådraget i Treårskrigen i 1850. I en ménage à trois er begge brødre forelsket i proprietærdatteren Inge (Søderberg). Denne fungerer gennem sin dagbog som fortælleren og dramaet fortættes, da det viser sig, at hun er blevet gravid med Laust som faderen. Sammen med sin veninde af sigøjnerslægt, Sofia (Levy), tager hun til fronten for at finde Laust, men da hun fejlagtigt får oplyst, at begge brødre er døde, melder hun sig som sygeplejerske ved felthospitalet.
1864 følger også en række historiske personer der var centrale i begivenhederne i året 1864, heriblandt Konseilspræsident D.G. Monrad (Bro), der nægter at efterkomme det Preussen - Østrigske ultimatum om at ophæve Novemberforfatningen. Imod Storbritanniens, Frankrigs og Ruslands ønske indlemmer Danmark reelt Slesvig i rigsfællesskabet, hvilket resulterer i den 2. Slesvigske Krig. Andre historiske personer der følges i tv-serien er Christian den 9. (Prip), general de Meza (Sætter-Lassen), overgeneral Georg Daniel Gerlach (Kristian Halken), du Plat (Spottag), dennes adjudant Ernst Schau (T. Malling), Karen Blixens far Wilhelm Dinesen (Lassen), oberst C.C. Lundbye (Pilmark), fyrbøder Johan Peter Larssen, den ældste frivillige menige soldat i den danske hær (S. Malling)  politikeren C.C. Hall (Johannessen) og Johanne Louise Heiberg (Babett Knudsen). Det står hurtigt klart, at politikerne i København har en anden dagsorden end flertallet blandt de militære officerer. Politikerne, især personificeret ved Monrad kræver kampindsats, mens de fleste officerer indser, at det drejer sig om at undgå nedslagtning af deres mandskab.Internationale personligheder skildres af den engelske skuespillerinde Barbara Flynn, der spiller Dronning Victoria af Storbritannien, og af den tyske skuespiller Rainer Bock i rollen som Bismarck.Udover begivenhederne i 1800-tallet følges en handling i nutidens 2014, hvor den unge utilpassede Claudia (Boussnina) oplever en familiekrise, da hendes bror dør i Krigen i Afghanistan, og hun søger bort til et job som hushjælp for en gammel godsejer, Baron Severin (Mejding). På godset finder Claudia Inges gamle dagbog og derved kobles nutiden til begivenhederne i 1864. I løbet af serien knyttes trådene sammen gennem Claudias oplæsning af dagbogen for godsejeren.
Søren Pilmark – "Oberst E. A. Lundbye" Sofie Gråbøl var oprindelig udset til at spille moren til de to mandlige hovedpersoner, men måtte takke nej.
Henning Jensen var annonceret til at spille Gerlach, men i den færdige tv-serie sås Kristian Halken i rollen.
Instruktøren Bornedal har tre familiemedlemmer på rollelisten: Sin kone Helle Fagralid og den 12-årige datter Fanny og sin 4-årige søn.
Også Sætter-Lassen-familien havde flere medlemmer med i tv-serien: faren Søren Sætter-Lassen og sønnen Jens Sætter-Lassen.Sidse Babett Knudsen karakteriserede sin rolle, Johanna L. Heiberg, som et "monster" langt mere stereotypisk end statsministerrollen som hun spillede i Borgen.Om sit arbejde med Monrad-figuren forklarede Nicolas Bro i et svar på Reddit:
Jakob Oftebro, der er norsk, lærte sig med stort besvær flydende dansk til tv-serien.
Den amerikanske komponist Marco Beltrami har komponeret tv-seriens underlægningsmusik. Beltrami har tidligere arbejdet med Bornedal i tv-miniserien Dybt vand og filmene Nattevagten, Jeg er Dina og Vikaren. I et interview i radioprogrammet Café Hack fortalte Bornedal, at Beltrami havde lyttet til Rued Langgaard, Carl Nielsen og andet dansk musik inden han skrev seriens tema, for at kunne give det en "dansk tone". Ved Bornedals første gennemlytning troede han, at det var en melodi han kendte. Temaet er indspillet af DR SymfoniOrkestret og DR UnderholdningsOrkestret. Der er ikke planlagt at udgive et soundtrack til serien.Endvidere indgår datidens sange som diegetisk musik. Sangene omfatter bl.a. Dengang jeg drog af sted, Marken er mejet og I Danmark er jeg født, blandt andet spillet af musikere fra Slesvigske Musikkorps (Haderslev) og Prinsens Musikkorps (Skive).
I syvende afsnit høres Rudolph Bays melodi til Fred hviler over land og by spillet på harmonika som baggrund til soldaternes nattesamtale før stormen den 18. april.
De to første afsnit fik gallapremiere i laden på godset Hagenskov, hvor en række optagelser fandt sted. Til premieren var foruden filmfolkene blandt andet også tidligere ejer og minister Britta Schall Holberg og hendes familie.Tv-premieren var søndag den 12. oktober 2014 klokken 20 på DR1. Tv-seriens afsnit blev også gjort tilgængelige som streamede on-demand programmer via DR's hjemmeside. Her var der, foruden de almindelige versioner, også synstolkede versioner.
Visningsrettigheder til serien blev i december 2013 solgt til BBC, hvor serien, ligesom Forbrydelsen og Borgen blev vist på BBC4.
Den fik britisk premiere lørdag den 16. maj 2015.I Norge fik tv-serien premiere den 1. december 2014, — dagen efter udsendelsen af de sidste afsnit i Danmark.
Allerede på baggrund af filmens synopsis blev filmen kommenteret. Historikere udtrykte bekymring for at det dramatiske værk ville skildre historiske personer ensidigt, hvilket især kunne være et problem på grund af størrelsen og gennemslagskraften af projektet. Bornedal forsvarede sine valg med:
Som et eksempel på den kunstnerisk frihed man har taget i tv-serien er Johanne Louise Heibergs tætte forhold til D.G. Monrad.Under titlen "historieløsagtighed" frygtede Tom Jensen på sin blog hos Berlingske, at serien kunne blive "et falsum til bedste sendetid", og at der kunne være tale om "uforsigtig og uansvarlig omgang med historiske kendsgerninger".
Uden at kende det detaljerede manuskript forsøgte Jensen også at spå om, at der med seriens parallelfortælling til nutiden ville kunne skabes en parallel mellem D.G. Monrad og statsminister Anders Fogh Rasmussen, der begge kontroversielt ville kunne skildres som dem, der "på umoralsk vis kastede lilleputnationen ud i uoverskuelige krige med umenneskelige og dødelige konsekvenser".Foreningen Danske Biografer klagede over, at spillefilmen ikke skulle vises i biografen før tv-seriens premiere.
En rundspørge blandt seere, der havde set første eller andet afsnit fandt, at 54 procent var delvist eller helt enige i, at serien var en god serie, mens 27 procent var uenige.
Det officielle seertal for tv-premieren søndag den 12. oktober 2014 er 1,690 millioner, hvilket er på niveau med andre store DR dramaserier som Forbrydelsen og Arvingerne, men dog ikke så højt som Krøniken, der i 2004 debuterede med 2,2 millioner seere. Seerandelen for premiereafsnittet var 67%. Andet afsnit nåede med 1.682 millioner seere omtrent samme niveau. Seerandelen var faldet til 60 %. Tredje afsnit havde 1,508 millioner seere og en seerandel på 54 %. Det fjerde afsnit oplevede en massiv tilbagegang på 400.000 seere, og således blev dette afsnit kun set af 1,139 millioner og havde en seerandel på 43 %. Den beskedne seerandel på fjerde afsnit kan dog til dels også skyldes, at der samtidig blev sendt en kvalifikationskamp i håndbold mellem Danmark og Bosnien med en seerandel på 31 %. Femte afsnit oplevede en lille fremgang på omkring 100.000 seere, og det havde dermed omkring 1,2 mio. seere og en seerandel på 47 %.
I gennemsnit havde 1864 1,341 millioner seere, mens første sæson af Borgen havde 1,322 millioner og Arvingerne havde 1,709 millioner seere. 1864 ligger derved lidt under tredje sæson af Borgen og anden sæson af Livvagterne og Lykke der alle havde over 1,4 millioner seere i gennemsnit.På den danske del af Twitter gjorde tv-serien sig bemærket. Det officielle hashtag "#1864dr" lå en periode øverst på den danske "trending topics", men også det ironiske hashtag "#mallebrok" lå højt. Mængden af tweets var dog ganske lavere end ved Det Internationale Melodi Grand Prix tidligere på året. Kommentarerne var overvejende negative.
En opgørelse fandt at #1864dr var det 117. mest anvendte hashtag blandt danske Twitter-brugere i 2014.Tv-serien er en nærliggende forklaring for en øget interesse omkring krigen i 1864 man så hos Historiecenter Dybbøl Banke. De havde i 150-året for 1864 oplevet en 70 procents stigning i besøgstallet før tv-serien blev udsendt. Efter premiere rapporterede museet om en stigning på 125 procent i efterårsferien. I november måned havde museet omkring 2000 gæster mod normalt omkring 500 gæster og der havde været udsolgt i flere weekender.Hos IMDb lå den med lunkne 5.6 i november 2014, hvilket var lavere end 6.0 for den dyre historiske DR-serie fra 1990'erne, Bryggeren.En undersøgelse blandt danskere fandt at 16 procent synes at tv-serien var pengene værd.
Efter første afsnit kom de første egentlige anmeldelser. De strakte sig fra Jyllands-Postens, Berlingskes og Ekstra Bladets tre stjerner til BT's, Politikens og Filmmagasinet Ekkos fem stjerner, — alle ud af seks mulige. Politikens Henrik Palle hæftede sig ved det visuelle udtryk og skrev, at den var — med hensyn til det billedmæssige — "noget af det flotteste danske tv-drama" han havde set, og at dets billedsyn og farveholdning gav en "international fornemmelse". Han mente, at fotografen Dan Laustsen realiserede instruktørens vision og skabte "billeder af Kubricksk skønhed, men også med realismen som dunkende blodstrøm lige under overfladen".
Da første afsnit fik premiere i Norge var afsnittet for Aftenposten "insisterende pompøs i stedet for vakkert medrivende."For andet afsnit var Ekstra Bladets Henrik Queitsch nået helt ned på to stjerner. Han skrev da: "Det mest irriterende er i hvor høj grad Bornedal taler ned til seerne og hugger hver eneste pointe ud i granit". Tobias Bukkehave mente da at fortælletempoet var for langsomt, og en scene var "så teatralsk, karikeret og overfortalt, at det næsten ikke er til at holde ud". Mere generelt mente han, at serien fremstod som "utidssvarende og umoderne" set på baggrund af danske tv-serier siden sluthalvfemserne.
Norske VG's anmelder fandt 1864 "til tider lyrisk" efter at have set to afsnit, men at det ellers væltede over "i pompøst klisjébad" med "de karikerte rollefigurene" trods "mange og svært gode skuespillere".Efter tredje afsnit karakteriserede BT's Niels Lind Larsen Bornedals arbejde med: "Han betjener sig af et helt andet filmsprog, end vi er vant til at se, hvor den store historie spejles i den lille, hvor det konkrete også bliver symbolsk, og hvor alle vigtige scener er bygget op som tableauer, der fryser tiden, mens tiden går." Larsen så en parallel fra Bornedal til Heibergs skuespil og Monrads retorik, hvor realismen blev skyet, og "det dramatiske, det symbolladede og det følelsesstemte" blev dyrket istedet.Berlingskes Jesper Eising så i fjerde afsnit "tablauer af næsten tarkovskijsk skønhed" som han dog mente stod i kontrast til nutidshistorien så der var alt for store spring mellem chokeffekter.Kulturministeren Marianne Jelved gav det femte afsnit seks ud af seks mulige stjerne og mente, at det var et "fremragende stykke drama, der river os med fra første til sidste minut." Hun roste også serien for at skabe personer og handlinger, som seerne kunne identificere sig med og udtalte, at "det er sjældent at se så fremragende filmiske historier.".
Da den tidligere konservative kulturminister, Per Stig Møller, anmeldte seriens sidste afsnit for DR var han mere forbeholden. Han mente at "dramaets personer var skåret ud i pap som i de danske film fra 1960'erne," og som eksempel så han en scene hvor "den gode Peter [slog] den onde Didrik ned" som en parallel til Morten Korch-film hvor "Reichardt [sic] altid endte med at slå Rosenberg på tæven".6. afsnit blev modtaget med meget blandede anmeldelser. Stort set alle var dog enige om, at Johan Peter Larssens overnaturlige evner i den sekvens, hvor han healer den døende Laust, trækker helhedsindtrykket ned.7. afsnit var også omstridt. Ib Bondebjerg, professor i film- og medievidenskab, karakteriserede det som "visuel poesi og blodig realisme" og "et uafrysteligt historisk værk" og tildelte det 5 af 6 mulige stjerner.Jacob Ludvigsen mente derimod, at afsnittet var en "direkte afsmitning fra fuserne til festfyrværkeriet" og gav det 3 af 6 mulige stjerner.Information anmeldte serien som et filmteknisk mesterværk men var kritisk på alle andre områder (brugte udtrykket makværk) og kaldte den hærværk i visse henseender.Nogle britisk anmeldere var mere positive, som The Daily Telegraph der fandt at første afsnit emmede af ambition og kvalitet og at det var så fængslende som noget noir-drama. Anmelderen gav afsnittet 4 ud af 5 stjerner.The Independent havde reservationer over for den nutidige historie og måden nationalismen var skildret på, men fandt ellers at helheden var attraktiv og at serien gav et forfriskende nyt perspektiv på 1800-tallets historie.
Udover mediernes anmeldelser opstod en livlig diskussion på nyheds- og sociale medier om tv-serien med politiske synsvinkler fra politikere og andre meningsdannere. Forfatteren Carsten Jensen var i sin første anmeldelse ganske positivt indstillet overfor 1864, og mente således, at tv-serien var "en velrettet knytnæve retur, som efterlader højrefløjen med en brækket næse," og han spåede at Søren Krarup og Katrine Winkel Holm ville være særdeles kritiske mod serien. Han så paralleller fra tv-serien med en dansk nationalistisk retorik om danskerne, som "et udvalgt folk" til "den nazistiske propaganda kun 70 år senere", og mente at tv-serien viste, at "den danske og den tyske nationalisme ikke [er] så forskellige. De havde overmodet og den racistiske selvovervurdering til fælles." Jensen postulerede også, at en "blæksort højreregering" efter næste folketingsvalg "vil være på omgangshøjde med krigsmagerne fra 1864" med hensyn til "inkompetence og nationalistisk råddenskab".
Dansk Folkepartis Pia Kjærsgaard, der da havde set to afsnit, udtalte "dybt rystet" til Berlingskes Bent Blüdnikow endnu før serien havde haft tv-premiere:
Hun anså Bornedals introduktion af mishandlede sigøjnere i serien som en kritik af nutidens udlændingepolitik, og at fremstilling af krigen i 1864 var sammenlignet med Danmarks engagement i Afghanistan. Også Dansk Folkepartis Alex Ahrendtsen kom med kritik. For ham var de to første afsnit "en tåkrummende oplevelse", og han mente at Bornedal ligefrem havde været "så negativt afhængig af Dansk Folkeparti, at det er gået ud over den kunstneriske nerve til fordel for politisk lærekunst".
Efter DF's kritik rettede statsminister Helle Thorning-Schmidt en kritik mod partiets udtalelser:
I en kommentar under titlen "Galmandsværk" medgav Berlingskes Anna Libak, at "som kunstner har [Bornedal] haft frie hænder, og kan derfor ikke klandres for historieforvanskning," men mente, at da serien var betalt af en licensfinansieret statsinstitution, skulle den ikke være politiske manifester. Hun anså, at fremstillingen af Monrad, "der inkarnerede den onde nationalisme", og parallellen mellem krigen i Afghanistan og 2. slesvigske krig som politiseren. Anderledes så Socialdemokraternes kulturordfører Troels Ravn ikke en kritik af Danmarks nutidige udenrigspolitik. Han fandt serien "fremragende", "en stor fortælling", "godt fortalt og næsten skræmmende nærværende". For Liberal Alliances Anders Samuelsen havde tv-serien en "spændende historie" og "mange interessante og dragende karakterer." De Konservatives Brian Mikkelsen syntes, at serien var på "et meget, meget højt niveau" og anså det for positivt at serien skabte "en kolossal interesse, som inspirerer mange andre til at gå i dybden med den tid, personerne dengang og krigen i 1864". Han så ikke politisering i tv-serien eller forvanskning af Danmarkshistorien. For Venstres kulturpolitiske ordfører Michael Aastrup Jensen var 1864 "en god serie. Der er brugt mange elementer for at gøre fortællingen moderne og få unge mennesker med".I en kommentar til den politiske virak sagde Ole Bornedal til Ekstra Bladet:
Anna von Sperling kritiserede denne "ansvarsfralæggelse" og mente, at det var nødvendigt med krigskritik set på baggrund af, at Danmark samtidig med udsendelsen af tv-serien igen havde involveret sig i krigen i Mellemøsten med udsendte F-16 jægerfly til Kuwait.Andet afsnits korte scene med dyresex landede en uge efter, at fødevareminister Dan Jørgensen havde foreslået ændring af Dyreværnsloven, så dyresex forbydes eksplicit.
Den megen debat om serien fik en række politisk satiriske kommentarer med sig, bl.a. fra DR's radioprogram Selvsving og fra satirehjemmesiderne Helt Normalt og Rokokoposten, der alle tre behandlede virakken af flere omgange indenfor de første par uger. Også Politikens Roald Als behandlede emnet satirisk.Ved series afslutning sendte DR et timelangt program, 1864 - krigen om historien, hvor flere elementer ved tv-serien blev debatteret.Den retorisk krig mellem Ole Bornedal og Dansk Folkeparti fortsatte efter udsendelsesrækken da Bornedal i et tv-program med Michael Jeppesen mente at "Dansk Folkeparti er historieløse og ikke kan deres historie" og påstod at Pia Kjærsgaard ikke havde læst Tom Buk Swientys to 1864-bøger. Kjærsgaard gik dagen efter til modangreb og kaldte Bornedals udsagn "direkte udsandt" og skrev: "I modsætning til Ole Bornedal har jeg faktisk læst begge bøger om 1864."
Denne kanonade var dog tilsyneladende uanfægtet af at Bornedals foregående arbejde var den amerikanske spillefilm The Possession som havde indspillet over 85 millioner amerikanske Dollars på verdensplan.I begyndelsen af februar 2016, godt et år efter seriens afslutning, blandede den tidligere dramachef Ingolf Gabold sig i debatten. Han udtalte at tv-serien var "et stykke politisk dramatik" og at 1864's nationalisme skulle spejle nutidens "neonationalisme" som han mente Dansk Folkeparti stod for.
Dramachefen Piv Bernth imødegik dog Gabold med en afvisning af at DR skulle have bestilt en politisk serie.
I første afsnit blev han set "sindsforvirret kravlende rundt i bar røv på gulvet". For Anders Samuelsen var Monrad "ikke fremstillet usympatisk, men også som et søgende usikkert menneske". Anderledes mente Jens Ole Christensen, at skildringen var "grotesk" og at han fremstod som en "lallende nar", der intet havde med virkelighedens Monrad at gøre. Christensen mente, at Monrad "selv om han havde sine særheder, så var han jo en begavet og ansvarsbevidst mand". Michael Aastrup Jensen var "ked af" hvordan Monrad blev beskrevet. For Jensen var Monrad "unuanceret og direkte forkert" beskrevet som "en vanvittig tosse" Sørine Gotfredsen rapporterede, at biskop Steen Skovsgaard og Charlotte Cappi Grunnet, der begge havde beskæftiget sig indgående med Monrad, mente, at Monrad var fremstillet "urimeligt vanvittigt".I diskussionen omkring tv-seriens fremstilling af Monrad kom det frem, at historikeres fortolkninger af virkelighedens Monrad ikke er enstemming. I 1983 skrev Johan Schioldann Nielsen en doktorafhandling, hvor han argumenterede for, at Monrad var maniodepressiv, og at det var afgørende for Monrads handlinger i 1864 og nederlaget. 1864-historikeren Mikkel Runge Olesen var dog langt fra enig i den tolkning.Fremstillingen af Monrad foregiver dog heller ikke at være historisk korrekt i alle detaljer. I film og TV er det ikke usædvanligt at fremstille historiske personer som dramaturgiske instrumenter, der repræsenterer et bestemt aspekt af dramaet, bl.a. for at undgå et virvar af bi-personer. I tv-serien er Monrad-figuren tydeligvis[kilde mangler] udvalgt til som antagonist at repræsentere det national-liberale synspunkt, og omfatter således flere andre fremstående historiske personer såsom A.F. Krieger (som i modsætning til virkelighedens Monrad havde et meget tæt forhold til Johanne Luise Heiberg), redaktørerne for avisen Fædrelandet Carl Ploug og Orla Lehmann samt rektor for Københavns Universitet H.N. Clausen.[kilde mangler]
Det drejede sig om de fire tv-skuespillerpriser og prisen for Årets danske tv-serie.1864 måtte se sig slået i alle kategorierne af DR's anden store dramaserie Arvingerne.Producenten bag, Miso Film, havde i oktober 2013 meddelt, at man ville køre spillefilmen i stilling til at deltage i kampen om Guldbjørnen til Filmfestivalen i Berlin i 2015.
I tv-seriens trailer og i første afsnit blev det hævdet, at krigen i 1864 var den blodigste krig i Danmarks historie. Flere historikere var dog enige i, at dette er faktuelt forkert. Før 1864 var Danmark involveret i flere krige, der var blodigere: 1. slesvigske krig (1848–1850), Den Store Nordiske Krig (1709–1720) og den Skånske Krig (1675–1679).
En trailer viste også ganske kort et el-hegn i billedet. Det var dog først i 1925, at elektrisk hegn kom til Danmark.Tv-serien skildrede en sigøjnerfamilie. Politikeren Pia Kjærsgaard udtalte, at så vidt hun vidste, var der ikke sigøjnere i Danmark i 1864. Bornedal modgik kraftigt Kjærsgaards påstand, som han kaldte "simpelthen forkert", ved at henvise til Ditte Goldsmiths arbejde, hvor det angives, at der fra tid til anden har været sigøjnere i Danmark siden 1550. Han henviste til historiske kilder, en fra 1536 og en fra 1736, Christian 6.'s holstenske fattiglov. Disse kilder viser begrænsning i sigøjneres rettigheder.
I Dansk kulturhistorisk Opslagsværk havde Tyge Krogh tilbage i 1991 opsummeret sigøjnerenes situation i Danmark i den historiske periode med: "Fra 1730'erne og de næste godt 100 år er der ikke tegn på tilstedeværelse af sigøjnere i Danmark. Fra slutningen af 1860'erne ses igen grupper af sigøjnere i Danmark — antagelig som resultat af mere liberale pasbestemmelser, som udvikledes i 1840'erne."Det blev bemærket, at tv-seriens Monrads havde venstreskilning, mens flere af datidens billeder viste ham med højreskilning.
I et læserbrev i Berlingske forsøgte Dansk Folkepartis kultur- og undervisningsordfører Alex Ahrendtsen sig med en kritik af anvendelsen af H.C. Andersens I Danmark er jeg født. Ahrendtsen påstod, at sangen var anakronistisk anvendt, da han troede, at Poul Schierbecks melodi fra 1926 var anvendt. Med læserbrevet kom Ahrendtsen dog utilsigtet og med skæbnens ironi til at vise sit eget ukendskab til den danske sangskat, da melodien, der bliver sunget på i andet afsnit, er Henrik Rungs fra 1850. Ahrendtsen forsøgte sig med flere kritikpunkter: Han mente, at scenen med "en gruppevoldtægt af en ko" var ude af trit med tidsbilledet, ligesom "en badescene, hvor et par bader og har sex sammen" for, argumenterede han, "[d]en slags gjorde almindelige danskere først oppe i 1920'erne. I 1860'erne var folk meget mere blufærdige". Han foreslog endda, at fremtidige tv-serier skulle faktatjekkes af historikere og ville afsætte to millioner kroner årligt til en "historikerpulje". Forslaget nød ikke støtte fra andre partier.Anakronismen for en anden sang blev også diskuteret. Der var tale om "Marken er mejet". I andet afsnit, der skal forestille at foregå i 1863, spiller spillemændene melodien, og godsejeren holder en kort tale, der virker som et citat fra sangens tekst. Teksten til "Marken er mejet" ses ofte angivet til året 1868. I en online quiz hævdede DR at "[s]angen blev først skrevet i 1868." Det er udgivelsesåret for en visesamling af Adolph von der Recke. Von der Recke var dog død året før, så von der Reckes tekst må have været skrevet før dette årstal. Melodien angives til at være en folkemelodi, en "Høstdans fra Randers", uden angivelse af komponist og årstal.Oberst Lars R. Møller fremførte at slagscenerne burde have vist tykke hvide røgskyer fra datidens anvendte sortkrudt.
Historikeren Erik Ingemann Sørensen fandt ikke at skildringen af de faldende og dødende efter Slaget ved Sankelmark var korrekt, da kilder berettede at danske soldater lå udplyndrede for støvler, tøj og andre værdier, mens de i tv-serien sås som påklædte.
Han mente også at Røde Kors' verdenshistoriske indsats ved slaget burde have været dækket.
Inspektør på Tøjhusmuseet Jens Ole Christensen bemærkede, at rollen Ditlev bar en medalje, der først blev uddelt i 1870'erne.Dialektforskeren Karen Margrethe Pedersen påpegede, at ingen af skuespillerne talte med fynsk dialekt, selvom handlingen udspillede sig på Sydfyn i midten af 1800-tallet, hvor det jævne folk talte med dialekt. Hun anså det for en svækkelse af autenciteten.
Personer tilknyttet Dansk Ornitologisk Forening hørte nattergalesang i andet afsnits høfest og angav at dette var malplaceret i forhold til årstiden.
Den ornitologiske indsigelse har sin parallel for tv-serien Matador, hvor en ornitologisk forening påpegede at lyde fra gulspurve var anvendt til den forkerte årstid.Serien påstår også, at Danmark blev angrebet af det Tyske Forbund. Det var imidlertid stormagterne Preussen og Østrig som erklærede og førte krigen mod Danmark. Det Tyske Forbund afviste derimod flere gange at deltage i krigen, hvis lovlighed, forbundet betvivlede.. De tyske nationalliberale, som normalt omtales som slesvig-holstenerne, blev i filmen betegnet som slesvigerne. Der blev heller ikke taget hensyn til den multinationale karakter, som prægede helstaten i 1800-tallet. Der blev hverken nævnt Holstens eller Lauenburgs særstatus eller de forskellige sprog- og folkegrupper i hertugdømmerne.Om denne problemstilling udtaler en historiker:
"Alle disse mange nuancer ville aldrig kunne inddrages i en TV-serie på otte afsnit, men i Bornedals version får vi ikke engang antydningen af deres eksistens. I stedet præsenteres vi for et helt fladt og unuanceret begreb om et ”Danmark”, der måske nok er grebet af en destruktiv nationalisme, men alligevel er en allerede velformet identitetsmæssig enhed".

Den 2. Kamtjatka-ekspedition var en russisk forsknings- og opdagelsesrejse, som blev gennemført under ledelse af den danske marineofficer Vitus Bering mellem 1733 og 1743. Ekspeditionens deltagere udforskede Sibirien, kortlagde den russiske nordkyst og udforskede søvejene fra det østsibiriske Okhotsk til Nordamerika og Japan.
Blandt resultaterne af ekspeditionen, som blev gennemført under betragtelige strabadser, kan nævnes opdagelsen af Alaska, Aleuterne, Kommandørøerne og Beringøen, den præcise kortlægning af de nordlige og nordøstlige russiske kyster og Kurilerne, afkræftelsen af legenden om eksistensen af sagnomspundne lande i den nordlige del af Stillehavet og den etnografiske, historiske og naturvidenskabelige udforskning af Sibirien og Kamtjatka. Med det fejlslagne forsøg på at sejle rundt om den nordøstligste spids af Asien knustes det håb, som siden begyndelsen af det 16. århundrede havde levet om at udnytte Nordøstpassagen kommercielt.
Med over 3.000 direkte og indirekte deltagere var den 2. Kamtjatka-ekspedition en af de største ekspeditioner i historien. De samlede omkostninger, som blev betalt af den russiske stat, løb op i ubegribelige 1,5 mio. rubler, hvilket svarede til ca. en sjettedel af den russiske stats indkomst i 1724. Med henvisning til dens omfang og betydning kaldes ekspeditionen også for den Store nordiske ekspedition.
Indledningen af den systematiske geografiske afdækning og videnskabelige udforskning af den østlige del af Asien i det 18. århundrede skyldtes initiativer fra den russiske zar, som fra 1689 var Peter den Store (1672–1725). Under sin studietur i 1697-1698 til en række lande i Europa var han blevet inspireret til selv at etablere et videnskabernes akademi. I 1723-1724 tog denne plan konkret form. For at indhente det øvrige Europa inden for det videnskabelige område og for at bringe uddannelsen af egne fagfolk på et solidt grundlag besluttede Peter at indkalde udenlandske forskere til Rusland og skabe et russisk akademi i Sankt Petersborg.
I december 1725 blev denne institution åbnet ved en festlighed. Unge, fortrinsvis tyske, videnskabsfolk, dannede i det første tiår kernen i lærerstaben. En af deres opgaver bestod i udrustning og ledsagelse af ekspeditioner til de ukendte dele af det russiske kejserrige. Allerede i Peters levetid gennemførte den tyske læge Daniel Gottlieb Messerschmidt (1685–1735) sin rejse, som 1720-1727 gik gennem det vestlige og centrale Sibirien og indeholdt undersøgelser af geografi, mineralogi, botanik, zoologi, etnografi, filologi og tilskyndede til grundlæggelse af erhverv og handel. I dag betragtes Messerschmidts ekspedition som optakten til den økonomiske udforskning af Sibirien.
Kort før sin død i februar 1725 underskrev zaren en befaling om en yderligere stor ekspedition mod øst. Peter havde flere gange mødt med Gottfried Wilhelm Leibniz (1646–1716) og var ved deres sidste møde i Bad Pyrmont i 1716 blevet konfronteret med spørgsmålet, om der var en forbindelse over land mellem den nordøstlige spids af Asien og Nordamerika. Dette spørgsmål var særdeles relevant bl.a. i forbindelse med diskussionen om menneskehedens oprindelse. Hvis man ikke ville opgive troen på en fælles oprindelse for alle mennesker, opstod der i tilfælde af at Asien og Nordamerika ikke direkte var forbundne et spørgsmål om, hvorledes mennesket var kommet til den nye verden. For at nå til vished om eksistensen af en forbindelse over land mellem de to kontinenter sendte Peter den Store i 1719 de to russiske kartografer Ivan Mikhailovich Evreinov (1694–1724) og Fjodor Luzhin (død 1727) til den østlige udkant af sit rige. Da Evreinovs og Luzhins ekspedition for så vidt angår besvarelsen af spørgsmålet om landforbindelsen forblev resultatløs, gav Peter i 1724 ordre til en ny opdagelsesrejse, den såkaldte 1. Kamtjatka-ekspedition.Denne ekspedition, som varede fra 1728-1730, blev ledet af den danske kaptajn Vitus Bering (1681–1741), der siden 1704 var tjenestegørende i den kejserlige russiske flåde. Med sit skib St. Gabriel, som blev bygget ved mundingen af Kamtjatkafloden, sejlede Bering i årene 1728 og 1729 to gange i nordøstlig retning og nåede til en nordlig bredde på 67 grader til et punkt, hvor kysterne ikke længere fortsatte nordpå. På grund af det dårlige vejr lykkedes det ham ingen af gangene at få det nordamerikanske fastlands kyst i sigte. Trods den nye viden om det nordøstlige Sibiriens geografi blev den af Bering efter tilbagekomsten udfærdigede ekspeditionsrapport kraftigt diskuteret. Da besvarelsen af spørgsmålet om den nøjagtige placering af Nordamerika stadig var ubesvaret, foreslog Bering selv en yderligere forskningsrejse, den 2. Kamtjatka ekspedition.
Kernen i Berings nye ekspeditionsplan var opmålingen af den russiske nordkyst, udbygning af havnen i Okhotsk som adgangsvej til Stillehavet, undersøgelse af søvejene til Nordamerika og Japan, inddragelse af de sibiriske naturrigdomme og endelig sikring af det russiske herredømme i den østlige del af Asien. Rammebetingelserne for dette gigantiske projekt var i første omgang yderst gunstige. Den fra 1730 regerende zarina Anna Ivanovna af Rusland (1693–1740) bestræbte sig på at fortsætte det værk, som Peter den Store havde påbegyndt, og fortsætte den territoriale og økonomiske ekspansion af riget. Med Ukassen af 17. april 1732 udgik der et dekret fra zarinaen om afsendelse af en ny ekspedition, som blev fulgt af to ukasser den 2. og den 15. maj 1732 fra det russiske senat til admiralitetet om forberedelse af ekspeditionen og indsættelse af Vitus Bering som dens leder. En Ukas fra senatet af 2. juni 1732 forpligtede det russiske videnskabernes akademi i Sankt Petersborg til at udfærdige instrukser for den videnskabelige del af rejsen. Endnu en ukas fra senatet til Bering den 27. december 1732 vedrørte endelig organisationen af og opgaverne for ekspeditionen.  
Til opfyldelse af målene blev ekspeditionen delt i tre grupper med hver en eller flere underordnede afdelinger. Den nordlige gruppes opgave bestod i opmåling og korttegning af Ruslands nordkyst mellem havnen i Arkhangelsk i  Hvidehavet og floden Anadyr i Østsibirien. Opfyldelsen af denne opgave dannede grundlag for besvarelsen af spørgsmålet om Nordøstpassagen som forbindelse mellem Europa og Stillehavet og havde det mål at skabe et alternativ til den bekostelige landtransport i den russiske handel med Kina og finde en nordlig skibsrute til Indien. Stillehavsgruppen bestod af to afdelinger. Den første, som blev ledet af Vitus Bering selv, skulle fra Okholsk udforske Kamtjatka og derpå søge efter det legendariske "Joao-da-Gama-Land" (også kaldet "Compagniland"). Dette var opkaldt efter den portugisiske søfarer Joao da Gama, som i 1589 havde hævdet at have opdaget land nord for Japan. Fra "Joao-da-Gama-Land" skulle Berings gruppe efterfølgende trænge videre østpå til den nordamerikanske kyst. Den anden stillehavsafdeling var under ledelse af den danske kaptajn Martin Spangberg (død 1757 eller 1761), som allerede havde ledsaget Bering på den 1. Kamtjatka ekspedition, og fik til opgave at udforske søvejen fra Okholsk til Japan og Kina.
Den akademiske afdeling af ekspeditionen blev ledet af tre professorer fra det russiske videnskabernes akademi. Til udforskning af dyre- og plantelivet samt naturrigdommene i de gennemrejste områder indkaldte akademiet den württembergske naturforsker og botanikerJohann Georg Gmelin (1709–1755). Gmelin havde studeret i Tübingen og havde skrevet disputats om den kemiske sammensætning af et helsevand. På opfordring fra sin tidligere akademiske lærer Georg Bernhard Bilfinger (1693–1750) fulgte Gmelin denne i 1727 til Rusland. Der fik han i 1731 et professorat i kemi og naturhistorie.
Til gennemførelse af etnologiske og historiske studier udvalgte akademiet den tyske historiker og geograf Gerhard Friedrich Müller (1705–1783). Müller havde studeret i Rinteln og Leipzig og var ved en studiekammerats mellemkomst kommet til Sankt Petersborg i 1725. I 1730 blev han udnævnt til ekstraordinær professor og året efter til ordinær professor i historie. Fra han intensive arbejde med den russiske historie udkom 1732 det første bind af Sammlung rußischer Geschichte. På grund af hans hovmodige optræden som sekretær for kancelliet kom Müller i strid med andre medlemmer af akademiet. Derfor skyldtes hans deltagelse i ekspeditionen ikke alene ønsket om at få direkte adgang til de historiske kilder på rejsen, men også at han på den måde fik Sankt Petersborg på afstand. 
Efter forslag fra astronomen Joseph Nicolas Delisle (1688–1768), som var indkaldt af Peter den Store til Sankt Petersborg, betroede videnskabernes akademi hans yngre bror Louis De l'Isle de la Croyère (1690–1741) med udførelsen af astronomisk-geografiske og fysiske målinger. Louis var i starten adjunkt i astronomi ved akademiet, men i 1727 udnævnte akademiets ledelse han til professor og sendte han på en tre år lang opmålingsrejse til Arkhangelsk og Kolahalvøen, således at han allerede inden starten på rejsen til Sibirien havde ekspeditionserfaring. Trods det hørte Croyère til de mest kontroversielle deltagere i den akademiske afdeling, da såvel Gmelin som von Müller senere tvivlede stærkt på hans færdigheder. 
Deltagerne i den akademiske gruppe var som de eneste ikke under Berings kommando, men var i stedet underlagt akademiet i Sankt Petersborg. Hver enkelt professor fik præcise instrukser om det forskningsprogram, som skulle gennemfører. Instrukserne til Croyère og de landmålere, som fulgte ham, blev udformet af hans bror Joseph Nicolas. Gmelin skrev selv instrukserne vedrørende hans naturhistoriske forskningsarbejder. Uddybende instrukser fik han af anatomikeren Johann Georg Duvernoi (1691–1759), der ligesom Georg Bernhard Bilfinger var en af hans tidligere lærere i Tübingen. Duvernoi ønskede blandt andet undersøgt om menneskene i Sibirien kunne bevæge ørerne, om deres drøbler var hele, delte eller tredelte, samt om sibiriske mænd havde mælk i brysterne. Fysikeren Daniel Bernoulli (1700–1782) udformede instruktioner til Croyère og Gmelin om gennemførelse af en række fysiske målinger. Historikeren Müller lavede selv udkast til sin arbejdsplan. Hans vigtigste mål bestod i udforskning af historien bag alle de byer ekspeditionen kom igennem samt i at indsamle flest mulige sprogprøver fra de sibiriske folkeslag han kom i berøring med. Særlige indstrukser fik de to malere, som tilhørte den akademiske afdeling, Johann Christian Berckhan (død 1751) og Johann Wilhelm Lürsenius (død efter 1770). Akademiet gav endvidere forskerne besked på at udforme rapporter på russisk og latin om ekspeditionens tilstand og resultater. Til brug for deres arbejde blev deltagerne i den akademiske afdeling udstyret med talrige astronomiske, geodætiske og fysiske måleinstrumenter. Den sibiriske guvernør og statholderne fik besked på at give forskerne al ønskelig støtte.
Efter at de to stillehavsafdelinger under Martin Spangberg og Vitus Bering allerede i februar og april 1733 havde forladt Sankt Petersborg i østlig retning, tog den akademiske gruppe af sted den 8. August 1733. Udover de tre akademimedlemmer Gmelin, Müller og Croyère bestod gruppen af de russiske studenter Stepan Krasheninnikov, Alexei Grolanow, Luka Iwanow, Wassili Tretjakow og Fjodor Popow, studenten og oversætteren Ilja Jaontow (død 1739), geodæten Andrei Krassilnikow (1705–1773), Moisei Uschakow (død inden 1743), Nikifor Tschekin og Alexandr Iwanow (død 1738), instrumentmageren Stepan Owsjanikow (død 1738) samt malerne Johann Christian Berckhan og Johann Wilhelm Lürsenius. Til at beskytte dem blev 12 soldater, en korporal og en trommeslager udkommanderet. Over land rejste de på heste. På floderne blev der indsat lægter. 
Ruten førte i første omgang den akademiske afdeling via Novgorod, Kazan, Jekaterinburg og Tjumen til Tobolsk, hvor de ankom i januar 1734. I maj skildtes Gmelin og Müller fra resten af gruppen, som blev underlagt Croyères og rejste indtil december 1734 op ad Irtysj via Semipalatinsk, Novokuznetsk til Tomsk og videre til Jenissejsk. Via Krasnojarsk og Nizjneudinsk nåede de i begyndelsen af marts 1735 til Irkutsk. Der efterlod de en del af deres oppakning og gik i gang med at undersøge området omkring Bajkalsøen. De studerede handelen i den russisk-kinesiske grænseby Kjachta i Transbajkal og besøgte bjergværkerne  i Argun. Vinteren tilbragte de igen i Irkutsk. Müller arbejdede i det stedlige arkiv med gennemsyn og afskrift af dokumenter og Gmelin studerede de planter, som var indsamlet i løbet af sommeren.
Det næste rejsemål var Jakutsk, hvor deltagerne i den akademiske afdeling skulle mødes med Bering og sammen fortsætte til Kamtjatka. Efter deres afrejse fra Irkutsk rejste de to lærde først langs den tilfrosne flod Angara til Ilimsk, hvor de fejrede påske. Da Lena var fri for is i maj, fortsatte de deres rejse i både ned ad floden og nåede til Jakutsk i september 1736. Hertil var i mellemtiden ankommet næsten alle medlemmer af de to stillehavsafdelinger og Gmelin og Müller havde derfor store problemer med overhovedet at finde logi. Uheldigvis udbrød der den 8. november 1736 brand i Gmelins kvarter. I sine senere forfattede rejseerindringer beskrev han den natlige situation:
Fra det udbrændte hus kom kun nogle få bøger og Gmelins penge. Mønterne var delvis smeltet af varmen. Tabet af de botaniske skrifter ramte Gmelin særlig hård. Straks efter branden skrev han til senatet i Sankt Petersborg og bad om erstatninger for de mistede bøger og instrumenter. 
Ifølge deres instrukser skulle medlemmerne af den akademiske gruppe forsætte direkte til Kamtjatka fra Jakutsk. Da de imidlertid fik at vide af Bering, at den nødvendige proviant endnu ikke var nået frem til Kamtjatka besluttede de at sende studenten Stepan Krasheninnikov i forvejen. Han fik til opgave at søge egnede kvarterer i Bolscherezk, der var det sydligste sted på halvøen, og derpå anlægge en botanisk have med lokale vilde planter for at gøre arbejdet lettere for Gmelin. Gmelin og Müller gav studenten et omfattende arbejdsprogram til udformning af Kamtjatka. Han skulle: 
Når det kom til strykket, skrev Gmelin om beslutningen i sin rejseberetning, var der allerede gået tilstrækkelig lang tid, og hverken Müller eller han havde speciel lyst til "at blive evige borgere i Sibirien".
Den 9. juli 1737 rejste Krasheninnikov sammen med ekspeditionsmedlemmerne i stillehavsafdelingen under ledelse af Vitus Bering til Okhotsk. På skibsrejsen over det Ochotskische Meer var Krasheninnikov nær druknet, da skibet Fortuna gik ned, og han mistede sit forråd og rejseoppakning. Han indrettede sig nødtørftigt i Bolscherezk, det daværende handelscentrum på Kamtjatkas vestkyst, og udforskede i de næste knap fire år dyre og plantelivet på halvøen ad fem ruter, tegnede kort og gennemførte et stort antal videnskabelige undersøgelser. I september 1740 kom lægen og naturforskeren Georg Wilhelm Steller (1709–1746) til Kamtjatka. Steller havde efter sine studier først arbejdet som lærer på August Hermann Franckes  vajsenhus. Uden udsigt til en akademisk karriere i Preussen og lokket til af nyheder om den 2. Kamtjatka-ekspedition var han trådt i russisk tjeneste og i november 1734 ankommet til Sankt Petersborg. Efter at det i begyndelsen af 1735 var blevet besluttet at udvide den videnskabelige stab i ekspeditionen, rejste han efter den videnskabelige afdeling for at gennemføre botaniske studier som assistent for Gmelin.
I begyndelsen af 1739 traf han i Jenisseisk på Gmelin og Müller. De havde i mellemtiden besluttet ikke selv at rejse til Kamtjatka og sendte i stedet Steller af sted mod øst. Da han den 8. oktober 1740 endelig nåede Bolscherezk satte han sig først ved hjælp af en udførlig skriftlig rapport fra Krasheninnikov ind i dennes hidtidige arbejde. Da man i den begyndende vinter dårligt kunne gennemføre botaniske studier foretog Steller sammen med Krasheninnikov en afstikker til en nærtliggende bosættelse for de lokale itelmener, inden han i begyndelsen af 1741 brød op til en næsten to måneder lang rejse med hundeslæde i den sydlige del af halvøen. Efter at han var kommet tilbage fik han en skrivelse fra Bering, hvor han blev opfordret til at ledsage denne som læge på søekspeditionen til Nordamerika. I 1742 fik også Krasheninnikov ordre til at forlade Kamtjatka. Herefter mødtes han med Gmelin og Müller og vendte sammen med dem tiltage til Sankt Petersborg i 1743.
Den nordlige gruppe havde til opgave at opmåle hele kysten mellem Arkhangelsk og det vi i dag kender som Beringstrædet og tegne kort over området. Grundlaget herfor var den siden det 16. århundrede diskuterede tanke om en nordøstpassage og dermed en nordlig sejlrute mellem Europa og Kina. En sådan rute gennem Ishavet ville være langt billigere for handelen mellem Rusland og Kina end den bekostelige landtransport gennem Centralasien. Peter den Store havde grebet ideen om en eftersøgning af Nordøstpassagen i sin regeringstid, og hans rådgiver Fjodor Saltikov (død 1715) havde fået til opgave at udvikle detaljerede planer for udforskning af nordkysten. De af Saltikov i 1713 og 1714 udviklede planer blev grundlag for for den nordlige gruppes ekspeditionsplan. Planerne gik ud på at bygge skibe i det indre af landet ved floderne Ob og Lena, sejle med dem ud til kysten og herfra udforske kysterne. Et skib, som blev bygget i Tobolsk ved Ob skulle sejle østpå fra flodmundingen og mødes med et skib, som blev bygget ved Lena og skulle sejle vest på. Et tredje skib, som ligeledes byggedes ved Lena fik til opgave at sejle østpå til Kamtjatka. Det var tanken at sikre forsyning og orientering for de enkelte grupper ved at bygge magasiner og signaltårne langs kystlinjen. 
Opfyldelsen af disse opgaver viste sig snart at være særdeles vanskelige og bekostelige for den nordlige gruppe. Dmitri Owzyn (død 1757) måtte således igennem fire forsøg inden han med det skib, som i 1734 var blevet færdigbygget i Tobolsk, i 1737 nåede frem til mundingen af  Jenisej vest fra.  En gruppe under ledelse af løjtnant Vasily Pronchishchev (1702–1736) lykkedes det først i andet forsøg at komme rundt om Tajmyrhalvøen mellem Laptevhavet og Karahavet østfra. Både Pronchishchev og hans medrejsende hustru samt hovedparten af mandskabet mistede livet ved dette forehavende. Tre år senere foretog kaptajn Chariton Laptev et nyt forsøg på at komme rundt om Tajmyrhalvøen østfra. Først nåede han sammen med sit mandskab til Chatangabugten, hvor de fandt primitiv beboelse og proviant til overvintring. Da de brød op igen det følgende år blev deres skib imidlertid indesluttet og skruet ned af isen. Efter at Laptev først havde sendt en gruppe under ledelse af sin styrmand Semjon Ivanovitsj Tsjeljuskin (ca. 1700 – efter 1760) til fods af sted for at undersøge øen, brød han selv op i april 1741 ledsaget af en matros og jakutisk fører. I de følgende måneder krydsede Tsjeljuskin og Laptev Tajmyrhalvøen og opmålte deres kyster. Tsjeljuskin nåede i den forbindelse frem til dets nordligste punkt i foråret 1742, som senere blev opkaldt efter ham: Kap Tsjeljuskin. I deres senere rapporter til admiralitetet i Sankt Petersborg var de enige om, at skibsruten omkring halvøen ikke var egnet til skibsfart på grund af pakisen. 
Det tredje skib under kommando af løjtnant Peter Lassenius (eller Lassinius, død 1735) skulle i 1735 bryde op fra Lena og sejle øst på. Imidlertid blev Lassenius og hans besætning allerede ved mundingen af Lena hængende i isen og forsøgte at overvintre. Da en undsætningsekspedition nåede frem i foråret 1736 var 42 af de oprindelig 52 ekspeditionsdeltagere omkommet, heriblandt Lassenius. Derpå afsendte Bering en ny gruppe under kommando af Dmitrij Laptev (død efter 1762), en fætter til Chariton Laptev, til Sibiriens nordkyst. Han trængte i 1739 i østlig retning frem til Indigirkafloden inden hans skib blev indesluttet af isen. Efter en overvintring lod Laptev mindre både bygge, for bedre at kunne manøvrere i isen og nåede på den måde i 1740 frem til mundingen af Kolymafloden. Efter at han på ny havde måttet overvintre i isen besluttede Laptev sig til sidst for at rejse videre over land til mundingen af Anadyr ved den sydlige ende af Tjuktjerhalvøen. Som resultat kunne det hermed fastslås, at de svære klimatiske betingelser ikke tillod en kommerciel udnyttelse af Nordøstpassagen. Imidlertid lykkedes det deltagerne af den nordlige gruppe at kortlægge hele den sibiriske nordkyst fra Kolahalvøen til Tjuktjerhalvøen. Den første gennemtrængning fra vest mod øst af Nordøstpassagen lykkedes derimod først i slutningen af det 19. århundrede, da den svenske polarforsker Adolf Erik Nordenskiöld trængte gennem det nordlige ishav til Beringstrædet med sit dampskib Vega i 1878-1879.
Den første stillehavsafdeling under ledelse af den danske kaptajn Martin Spangberg (1698?–1761; også: Spanberg) havde til opgave at undersøge søvejen til Japan og dermed muliggøre en direkte handelskontakt mellem Japan og det russiske kejserrige. Spangberg havde siden 1720 været i den russiske flådes tjeneste, og havde allerede ledsaget Vitus Bering på den 1. Kamtjatkaekspedition mellem 1728 og 1730. I 1732 blev han udpeget som deltager på den 2. Kamtjatkaekspedition. Udover at finde en søvej var Kamtjatka til mundingen af Amur og videre til Japan havde han til opgave at lede efter landet "Jesso" (også kaldet "Jedso" eller "Jeso"), om hvilket det blev antaget, at det muligvis var direkte forbundet med Japan.
Efter sin ankomst til Okhotsk lod Spangberg mellem 1734 og 1737 to skibe bygge der. I juni 1738 løb brigantinen Erzengel Michail unter Spangbergs kommando og dobbeltchaluppen Nadeshda (russisk for "håb") under løjtnant William Walton sammen med St. Gabriel som stammede fra den 1. Kamtjatkaekspedition og var under kommando af Alexander Scheltinga ud af havnen i Okhotsk med sydlig kurs. På grund af haverier måtte Spangsberg snart sige farvel til Nadeshda og St. Gabriel og således nåede han kun frem med Erzengel Michail til øen Urup i den sydlige del af Kurilerne inden han på grund af dårligt vejr besluttede sig for at sejle tilbage. I den forbindelse stedfæstede han positionen af yderligere 31 øer i Kurilerne inden han igen nåede til Kamtjatka, hvor han overvintrede.
Efter at have bygget endnu et skib og repareret det gamle foretog Spangberg i maj 1739 et nyt forsøg. I den forbindelse blev de to skibe ramt af en storm, som førte dem fra hinanden og uafhængigt af hinanden nåede Walton og Spangberg i juni frem til den japanske hovedø  Honshū. Ud for øen Aji ved Oshika-halvøen i det daværende fyrstendømme Sendai, og ved Amazu på Bōsō-halvøen, kom det til de første kontakter med japanske fiskere og senere også til udveksling af handelsvarer og gaver. Efter yderligere opdagelsesrejser vendte alle deltagerne i Stillehavsafdelingen under Spangberg i slutningen af august 1739 tilbage til Okholsk via Kamtjatka. Da Spangberg havde fuldført sin opgave med at finde og kortlægge søvejen til Japan, sendte Bering ham sammen med Walton tilbage for at aflægge rapport i Sankt Petersborg. En omfattende skildring af disse kontakter med Kapan finder man i bind tre af "Sammlung rußischer Geschichte" af Gerhard Friedrich Müller, hvis forlæg tydeligvis var Spangbergs dagbog. 
I Sankt Petersborg tvivlede man på Spangbergs oplevelser, og derfor drog han i maj 1742 igen til Japan med fire skibe. Under denne rejse nåede Alexander Scheltinga østkysten af Sakhalin - øen, som han anså for det legendariske "Jesso". Spangberg selv måtte vende om med uforrettet sag, og rejse i august 1745 tilbage til Sankt Petersborg uden officielt at have fået ordre hertil, hvorfor han blev degraderet og indtil slutningen af 1747 sat under arrest.
Otte år efter starten på ekspeditionen kunne Bering indlede en af de vigtigste opgaver, nemlig udforskningen af søvejen til Nordamerika. Under ledelse af den russiske skibsbygger Adrei Kusmin (død 1744) var der i 1737 ved floden Ochota nær det Ochotskischen Meer indledt bygning af to paketbåde. Bygningen af de to skibe gik langsomt da det kneb med at få byggematerialer frem og byggeriet blev også hæmmet af vanskelige vejrforhold. I sommeren 1739 kom sejldugen til Okholsk på 40 heste og begyndelsen af november 1739 var tømmerarbejdet afsluttet. I midten af 1740 blev begge skibe søsat og blev navngivet efter de to apostle Peter og Paulus. Den 6. august var byggeriet endelig afsluttet og omkring en måned senere løb de to skibe ud af Okholsk og sejlede til Bolscherezk på Kamtjatka, hvor de overvintrede.
Den 29. maj 1741 stak flagskibet St. Peter under kommando af Vitus Bering og St. Paul under kommando af Aleksey Chirikov i søen fra Petropavlovsk og satte kursen mod sydøst for at lede efter det legendariske "Joao-da-Gama-Land" (også kaldet "Compagnieland"). Louis De l'Isle de la Croyère havde på et forberedende møde i 1741 præsenteret Berings officerer for et kort, som var tegnet af hans bror, hvorpå placeringen af dette område var indtegnet. Rent faktisk dækkede "Joao-da-Gama-Land" vel over øgruppen Kurilerne, og således sejlede Bering og Chirikob frem til midten af juni sydpå uden chance for succes. Da man til sidst besluttede at ændre kursen til nord-nordøst blev de to skibe adskilt i en storm.
Den 16. juli fik mandskabet på St. Peter på 58° 14' nordlig bredde landkending – det var Alaska. Naturforskeren Georg Wilhelm Steller som var tildelt Bering skrev herom i tilbageblik:
Den 20. juli på den efter profeten Elias opkaldte Eliasdag ankrede St. Peter op ved en ø ud for kysten, vore dages Kayak Island. Under den fejlagtige antagelse, at man var nået til et næs på fastlandet, blev stedet kaldt "Kap St. Elias". Mens mandskabet fyldte skibets beholdning af ferskvand op blev Steller sat i land ledsaget af kosakken Foma Lepichin. Han stødte først på et forladt ildsted og rester af et måltid og opdagede derpå en forrådskælder, hvor der var forrådsbeholdere af bark med røgede fisk, remme af plantefaser, pile og forskellige græsser og krydderurter. Under hans videre opdagelse af øen så han opstigende røg, men han mødte dog ingen mennesker. Efterfølgende indsamlede Steller planter. En fyrreskade, som hans ledlager havde nedlagt og som Steller mente allerede at have set i en bog om den nordamerikanske plante- og dyreverden, overbeviste ham til sidst om at de var nået til Nordamerika. Kaptajn Bering, som frygtede at vejret ville blive dårligere og allerede havde brugt alt for megen tid på at søge efter "Joao-da-Gama-Land", pressede allerede efter kort tid på for at komme videre. Forbitret skrev Steller senere i sin rejseberetning:
Om morgenen den 21. juli forlod St. Peter igen øen og sejlede i to uger langs Alaskas kyst I mellemtiden var der udbrudt skørbug. Den 30. og 31. august lod Bering skibet ankre op ved en lille øgruppe, for at tage ferskvand om bord. Der blev den første matros, Nikita Schumagin, som var død af skørbug begravet. Efter ham hedder øgruppen stadig Schumaginøerne. Her kom det i begyndelsen af september 1741 også til det første møde med de indfødte – aleuterne eller unanganerne 
På tilbagerejsen kom St. Peter ud for dårligt vejr og heftige storme. Størstedelen af mandskabet og kaptajn Bering selv var meget syge af skørbug. Desuden begyndte det at knibe med vand. Den 4. november fik man land i sigte. Steller skrev:  
Da to ankertov sprang den 5. november og skibet løb på et rev, var beslutningen truffet om at overvintre på kysten. I stedet for Kamtjatka, som man først troede det, var man landet på en ø over 500 km øst for fastlandet. Selv om  der var rigelig mad i form af polarræve, havoddere og agerhøns døde nogle af deltagerne af skørbug, heriblandt Vitus Bering. Dagen efter hans død, den 9. december 1741, blev han begravet på den efter ham opkaldte Beringø. Med forårets komme forbedredes de strandedes situation. De havde overvintret i jordhytter. Steller lod vitaminfyldte krydderurter indgå i maden og derved blev de skørbugramte raske igen. Af resterne af St. Peter blev der tømret en ny båd sammen og Steller undersøgte i mellemtiden dyre- og planteverdenen på øen. Efter at være afsejlet i retning mod Kamtjatka den 13. august 1742 nåede han sammen med 45 overlevende besætningsmedlemmer og beskrivelserne af den senere efter ham opkaldte Stellers søko i bagagen til havnen i Petropavlovsk efter 13 dage på havet.  
Chirikov var efter at de to skibe var blevet adskilt sejlet videre med St. Paul i nordøstlig retning. Han nåede Nordamerika den 15. juli 1741, en dag før Bering. Den 17. juli sendte han i nærheden af den senere by Sitka en båd med styrmanden Avram M. Dementjev og 10 mands besætning i land for at undersøge området. Da mændene efter 6 dages forløb endnu ikke var vendt tilbage sendte Chirikov sin anden båd i land med bådsmanden Sidor Saveljev og yderligere tre besætningsmedlemmer. De kom imidlertid heller ikke tilbage. Den følgende dag kom det til kontakt med nogle indfødte, der nærmede sig St. Paul i kajakker. Da Chirikov ikke havde flere både hvormed han kunne få opklaret de forsvundne besætningsmedlemmers skæbne, besluttede han sig den 27. juli til opbrud. De 15 mænds skæbne er fortsat ukendt.  
Chirikovs tilbagerejse udviklede sig også til en overlevelseskamp. De friske forsyninger slap op, og det samme gjorde vandet. Den 9. september lykkedes det mændene ved et nyt møde med nogle indfødte ved Adakøen at bytte sig til drikkevand til gengæld for knive. Under resten af rejsen havde de imidlertid kun regnvand til rådighed. Chirikov selv blev så syg af skørbug, at han ikke længere kunne komme op på dækket og han måtte overgive kommandoen til styrmanden Ivan Jelagin (død 1766). Under Jelagins ledelse nåede St. Paul i oktober 1741 til sidst i havn i Petropavlovsk på Kamtjatka. Af de oprindelig 75 mand kom kun 51 tilbage. Alle officerer bortset fra Chirikov og Jelagin var døde undervejs. Den 10. oktober 1741, den dag de nåede til Kamtjatka døde også astronomen Louis De l'Isle de la Croyère af følgerne af skørbug.
En rejse året efter blev stort set resultatløs. Chirikob, som efter Berings død var blevet leder af ekspeditionen, begav sig via Okholsk til Jakutsk, for der at afvente yderligere anvisninger fra Sankt Petersborg. Hans forslag om at foretage en yderligere rejse til Nordamerika blev dog ikke godkendt af admiralitetskollegiet. I september 1743 blev den 2. Kamtjatka-ekspedition officielt erklæret for afsluttet.
Et af de resultater af den 2. Kamtjatkaekspedition som hurtigt blev spredt i Europa var kortlægningen af Sibiriens nord- og nordøstkyst, Kamtjatka, Kurilerne og Kapan. I 1745 udgav videnskabernes akademi i Sankt Petersborg Atlas Rossijskoj, som indeholdt et generalkort over Rusland i målestok 1 : 8,9 mio. foruden 19 specialkort over det russiske kejserrige. Ni år senere offentliggjorde akademiet kortet Nouvelle Carte des Découvertes faites par des Vaisseaux Russiens aux côtes inconnues de l'Amérique Septentrionale avec les Pais adiacents (ca. 1 : 14 mio.), som også blev udgivet i en russisk udgave og senere blev genoptrykt adskillige gange. Med de under ekspeditionen indsamlede oplysninger var det for første gang muligt at få en forståelse af den samlede kystlinje i det russiske rige, og legendariske lande såsom "Joao-da-Gama-Land" og landet "Jesso" var manet i jorden. Drømmen om en erhvervsmæssig udnyttelse af Nordøstpassagen var også bristet.  
I modsætning til offentliggørelsen af de nye geografiske oplysninger strakte udgivelsen af de øvrige ekspeditionsresultater sig over et længere tidsrum, og var præget af talrige forhindringer. Folkwart Wendland, som på baggrund af en række eksempler har fulgt informationsspredningen, tilskriver dette såvel til "akademiets til tider forsømte tilstand" som til den russiske regerings restriktive informationspolitik. Regeringen havde underlagt alle ekspeditionsdeltagere et strengt forbud mod offentliggørelser og behandlede de enkelte forskeres beretninger som hemmeligt materiale. Det kejserlige russiske videnskabsakademi skulle alene råde over de nye informationer, da disse var fremskaffet under enorme anstrengelser og blev tillagt en stor erhvervspolitisk og strategisk betydning. Af disse grunde udkom ekspeditionsdeltagernes bøger spredt over et tidsrum fra 1747 og 1793, til dels uden tilladelse, og langtfra fuldstændigt.
Mellem 1732 og 1764 offentliggjorde Gerhard Friedrich Müller sine forskningsresultater i i alt 9 bind af Sammlung rußischer Geschichte. Han havde indtil sin tilbagekomst til Sankt Petersborg i 1743 besøgt et stort antal regionale arkiver og der gennemset et utal af dokumenter. Han havde kopieret mange og havde også i mindre omfang samtidig vurderet dem videnskabeligt. I den forbindelse var han kommet i besiddelse af af papirer, som viste at Beringstrædet længe inden Berings gennemsejling var blevet passeret af den kosakkiske pelsjæger og -købmænd Semjon Deschnjov (omkring 1605–1673). Müller, som allerede inden sin afrejse til Sibirien havde et anspændt forhold til lederen af akademiet i Sankt Petersborg Johann Daniel Schumacher (1690–1761) arbejdede efter sin tilbagekomst under vanskelige betingelser. Schumacher og den russiske forfatter og naturvidenskabsmand Michail Vassiljevitsj Lomonossov (1711–1765) anså Müller for at være upatriotisk og beskyldte ham for ikke at udføre sit arbejde hurtigt nok. Samtidig blev Müller overdænget med arbejde. Selv om han i 1747 forpligtede sig til at blive i Rusland i hele sin levetid, eskalerede striden i 1750 og Müller blev i et år fjernet fra listen over professorer ved akademiet. Disse arbejdsbetingelser bedredes først efter at han var blevet optaget i ledelsen af den geografiske afdeling på akademiet i 1753. På grund af hans fremragende indsats som historiker anses Müller i dag for at være fader til den sibiriske historieskrivning. Naturforskeren Karl Ernst von Baer (1792–1876) vurderede i det 19. århundrede Müllers fortjenester indenfor rammerne af den 2. Kamtjatka-ekspedition således: "Var der ikke dengang under Müllers ledelse lavet afskrifter fra alle sibiriske arkiver, var disse oplysninger for længst gået tabt"
Naturvidenskabsmanden  Johann Georg Gmelin offentliggjorde botaniske resultater af sin rejse i flerbindsværket Flora Sibirica sive historia plantarum Sibiriae (i reglen kaldet Flora Sibirica). Mens han selv kunne stå for udgivelsen af første og andet bind i 1747 og 1749 overtog hans nevø Samuel Gottlieb Gmelin (1744–1774) opgaven og i 1768 og 1769 udkom trejde og fjerde bind. Femte bind, som allerede forelå som manuskript blev aldrig udgivet. I sin beskrivelse af den sibiriske planteverden omtaler Gmelin i alt 1.178 arter, som uddybes med knap 300 kobberstik efter forlæg fra ternerne Johann Christian Berckhan, Johann Wilhelm Lürsenius og Johann Cornelius Decker. Ud over denne beskrivelse og disse detaljerede tegninger af planterne skal nævnes den af Gmelin under ekspeditionen indhøstede viden om geobotanik, som har betydet at Gmelin i dag anses for en af medstifterne af plantegeografien. Ud over Flora Sibirica udgav Gmelin, der i 1749 havde accepteret en post som professor i botanik og kemi på universitetet i Tübingen, i modstrid med det som var aftalt med det russiske videnskabernes akademi, en detaljeret beretning om den akademiske gruppes rejser. Den udkom i årene 1751 og 1752 i fire bind med titlen Reise durch Sibirien, von dem Jahr 1733 bis 1743 på enken efter Abraham Vandenhoecks forlag i Göttingen. Matematikeren Leonhard Euler, som korresponderede med Gmelin, sendte fra Berlin et eksemplar af bogen til Akademiets kontor under Johann Daniel Schumacher, der så sig bekræftet i sin allerede nævnte tvivl om Gmelins troværdighed. I lærte kredse i Europa blev offentliggørelsen af Reise durch Sibirien derimod en stor succes. Set med vore dages briller ligger værdien i rejsebeskrivelsen ikke alene i mængden af etnologiske og geovidenskabelige iagttagelser, men også i informationerne om den akademiske gruppes rejsers forløb.
Stepan Krasheninnikov, som deltog i ekspeditionen som student, fik efter sin tilbagekomst et professorat ved videnskabernes akademi i Sankt Petersborg. Han fik af akademiet til opgave at fastholde sine forskningsresultater i to-bindsværket Opisanie Zemli Kamcatki (på dansk: "Beskrivelse af landet Kamtjatka"). Han nåede dog ikke at opleve offentliggørelsen i 1755, da han døde kort tid forinden. Med hvilken stor interesse ekspeditionsresultaterne blev fulgt af Europas lærde kan man se af dette værks udgivelseshistorie. Ni år efter den russiske førsteudgave kom der en forkortet engelsk oversættelse, på grundlag af hvilken der i 1766 kom en tysk udgave. Et år senere udkom der, ligeledes på grundlag den forkortede engelske udgave, en fransk udgave. Yderligere to år senere udgav den franske astronom Abbé Jean Chappe d’Auteroche (1722–1769) en ny fransk oversættelse på grundlag af den russiske original. I 1770 kom den første hollandske oversættelse af den franske udgave ved Chappe d'Auteroche. I 1786 fulgte der til sidste en anden forkortet udgave af en russisksprogede original. 
Ud over Krashennikov skrev også lægen og naturforskeren Georg Wilhelm Steller en beretning om sine rejser gennem Kamtjatka. Den blev i 1774 under titlen Beschreibung von dem Lande Kamtschatka længe efter Stellers død af Johann Benedict Scherer og indeholder udover præcise geografiske og naturhistoriske beskrivelser også udførlige passager om indbyggerne på Kamtjatka. En besynderlighed ved værket udgøres af den tydelige stilling som Steller tager imod den kosakkiske undertrykkelse af den lokale befolkning – itelmenerne. Denne holdning havde allerede bragt Steller faretruende tæt på en retssag om højforræderi under hans ophold på halvøen, da han i en protestskrivelse, som han sendte til Sankt Petersborg, kritiserede den russiske kommandant Vassili Chemetevskis adfærd overfor itelmenerne. Bemærkelsesværdig er imidlertid ikke blot den dengang usædvanlige respekt, som Steller udviste overfor de oprindelige indbyggeres kultur, men også hans videnskabelige metode. I modsætning til Gmelin og Müller, som medbragte et bibliotek på flere hundrede bind på rejsen, rejste Steller kun med en let oppakning. Desuden forsøgte han at tilpasse sig de kostvaner, som de folk han besøgte havde og benyttede på rejsen gennem Kamtjatka itelmenske både og hundeslæder. Hans interesse i itelmenernes naturmedicin og spørgsmålet om hvorfor de oprindelige indbyggere i modsætning til ekspeditionsdeltagerne ikke led af skørbug, reddede i sidste ende livet for Steller under hans deltagelse på Stillehavsgruppens skibsrejse under Bering. I hans efterskrift til den i 1996 udgivne optryk af Stellers Beschreibung von dem Lande Kamtschatka fremhæver den tyske etnolog Erich Kasten Stellers deltagelse i de af ham undersøgte folks liv og finder i hans forskningsvirksomhed "de første tiltag til den i dag førte debat om indfødtes viden eller "native knowledge" ved ressourcestyring i polare områder."En særlig rolle ved modtagelsen af Stellers værker spillede den tyske naturforsker og geograf Peter Simon Pallas (1741–1811). Han blev betroet ledelsen af den af det russiske videnskabsakademi gennemførte ekspedition mellem 1768 og 1774, som førte ham fra det centrale Ural gennem Vestsibirien til den Kaspiske sænkning. Ved forberedelsen af denne ekspedition stødte Pallas på materialer fra den 2. Kamtjatka-ekspedition. I den forbindelse fandt han ud af, at en del af dokumenterne endnu ikke var blevet vurderet og offentliggjort. For at redde den viden, som var høstet under så enorme anstrengelser, fra at gå tabt, udgav Pallas i årene 1781 og 1793 i alt fire værker, her under hans Topographische und physikalische Beschreibung der Bering-Insel og den under sørejsen med Bering skrevne dagbog. Der ud over udgav han, til dels i kommenteret og bearbejdet form, yderligere arbejder af Steller i sine to tidsskrifter Stralsundisches Magazin og Neue Nordische Beyträge. Udover hans udgivervirksomhed brugte Pallas de af akademiet i Sankt Petersborg opbevarede samlingsobjekter og dokumenter fra den 2. Kamtjatka-ekspedition også i sine egne offentliggørelser, så som i Flora Rossica eller Zoographia Rosso-Asiatica. Med offentliggørelsen af den biografiske Zuverläßige Nachrichten von den letzten Schicksalen des Herrn Georg Wilhelm Steller ydede han et vigtigt bidrag til den tyske naturforskers levnedsbeskrivelse, hvis præcise dødsomstændigheder stadig giver anledning til spekulationer. 
Hvad angår det samlede billede af ekspeditionens resultat når Folkwart Wendland til følgende resultat: "Resultaterne af den store nordiske ekspedition var storslåede og gør indtryk på os også i dag på grund af deres kompleksitet, offervilje og det mod, som de mange kendte og ukendte deltagere og hjælpere udviste", men han indrømmer samtidig, at "på grund af de i detaljen utilstrækkelige forberedelser, gennemførelse og inkonsekvente ledelse begik netop Berings Stillehavsgruppe store fejl, som unødigt kostede mange mennesker livet.".
Efter, at de russiske arkiver blev åbnet for udenlandske historikere i 1990'erne, er den videnskabelige diskussion om den 2. Kamtjatka-ekspedition  blusset op igen. Sammen med forskere i det russiske videnskabernes akademi, som i dag har til huse i Moskva og Aarhus Universitet beskæftiger de Frankesche Stiftelser, som i det 18. århundrede havde nære kulturelle, religiøse og videnskabelige forbindelser til Rusland, sig intensivt med de historiske tysk-russiske videnskabsforbindelser i det 18. århundrede. I denne sammenhæng opstod bl.a. rækken af udgivelser under fællestitlen: "Quellen zur Geschichte Sibiriens und Alaskas aus russischen Archiven", hvor de Franckeske stiftelser sammen med arkivet ved det russiske videnskabernes akademi udgav hidtil ikke offentliggjorte dokumenter og manuskripter fra ekspeditionsdeltagerne i en videnskabelig form. Samtidig blev der gennemført et russisk-tysk udstillingsprojekt og der blev gennemført workshops med tyske og russiske videnskabsfolk. I 2005 gennemførtes en videnskabelig konference på et skib på den sibiriske flod Ob med titlen "300 Jahre akademische Forschung zu Jugra – von Müller bis Steinitz". Og i den forbindelse blev nogle af ekspeditionens stationer besøgt. 
Mens hovedparten af de under ekspeditionen indsamlede objekter er gået tabt i tidens løb eller er blevet strøet ud over forskellige europæiske lande, ligger der fortsat mange håndskrevne dokumenter i arkivet for det russiske videnskabernes akademi og i det russiske statsarkiv for gamle dokumenter (RGADA) i Moskva. Et særligt fund blev gjort af en medarbejder fra de Franckeske Stiftelser, Wieland Hintzsche, som i 2001 opdagede en rejsedagbog af Georg Wilhelm Steller i Sankt Petersborg, som ellers mentes at være gået tabt. Det drejer sig i den forbindelse om den ca. 330 sider lange del af Stellers dagbog, som omhandler perioden mellem december 1737 og februar 1739. Udover de naturvidenskabelige opservationer indeholder denne genopdagede dagbog notitser om det daglige liv på rejsen og giver nyt indblik i Stellers rejseforberedelser i Moskva.
Den russiske forsker Natascha Ochotina Lind og den danske historiker Peter Ulf Møller fandt under deres arbejde i det russiske kejserriges udenrigspolitiske arkiv i Moskva (AVPRI) hidtil ukendte breve fra Vitus Berings familie. Disse breve, og her frem for alt de informationer som vedrører hans hustru Anna Christina Bering – giver indblik i Berings hidtil ukendte privatliv. Anna Christina Bering ledsagede sin mand på den 2. Kamtjatkaekspedition til Okhotsk og korresponderede under rejsen bl.a. med sin far, Vyborger købmanden Mathias Pülse (også skrevet Pylse eller Piilse), og deres i 1721 fødte 2. søn Jonas, som gik på gymnasiet i Tallinn, mens to af hans yngre søskende deltog i ekspeditionen sammen med forældrene. Et udvalg af disse breve er i mellemtiden blevet udgivet af Lind og Møller i  2003.En særlig interesse samler sig om personen Gerhard Friedrich Müller og hans værk. I den forbindelse skal der særlig peges på den gennemførte revurdering af ekspeditionens etnologiske aspekter. På baggrund af en undersøgelse af de i 1740 nedskrevne instruktioner fra Müller til 
Johann Eberhard Fischer (1697–1771) kunne Gudrun Bucher godtgøre, at starten på den videnskabelige etnologi, som hidtil i almindelighed er tidsfæstet til arbejderne af August Ludwig von Schlözer (1735–1809) til 2. halvdel af det 18. århundrede må rykkes tilbage og tilskrives Müller. Müller havde på grund af dårligt helbred i slutningen af 1737 ansøgt akademiet i Sankt Petersborg om at blive fritaget for at deltage i ekspeditionen. Herefter blev rektoren på Sankt Petersborgs akademiske gymnasium Johann Eberhart Fischer sendt til Sibirien udstyret med omfangsrige instrukser fra Müller. Den sidste del af disse instrukser er den mest omfangsrige med 923 enkeltpunkter, og den drejser sig om de etnologiske studier, som Fischer skulle udføre. Hvis man følger Bucher må dette detaljerede forskningsprogram – som Fischer langtfra udførte – til beskrivelse af de sibiriske folk og deres sprog i dag anses som begyndelsen på den moderne etnologi.
Moderne udgaver af skriftlige kilderDokumente zur 2. Kamčatkaexpedition 1730–1733: Akademiegruppe, bearbejdet af Wieland Hintzsche og Natasha Ochotina Lind med hjælp fra Heike Heklau, Halle 2004, ISBN 3-931479-63-3 (Quellen zur Geschichte Sibiriens und Alaskas aus russischen Archiven, Band 4,2)
Georg Wilhelm Steller: Briefe und Dokumente 1739, bearbejdet af  Wieland Hintzsche, Halle 2001, ISBN 3-930195-67-4 (Quellen zur Geschichte Sibiriens und Alaskas aus russischen Archiven, Band 3)
Georg Wilhelm Steller, Stepan Krašeninnikov, Johann Eberhard Fischer: Reisetagebücher 1735 bis 1743, bearbejdet af Wieland Hintzsche, Halle 2000, ISBN 3-930195-64-X (Quellen zur Geschichte Sibiriens und Alaskas aus russischen Archiven, Band 2).
Georg Wilhelm Steller: Briefe und Dokumente 1740, bearbejdet af Wieland Hintzsche, Halle 2000, ISBN 3-930195-61-5 (Quellen zur Geschichte Sibiriens und Alaskas aus russischen Archiven, Band 1)
Doris Posselt (Hrsg.): Die große nordische Expedition: von 1733 bis 1743. Aus Berichten der Forschungsreisenden Johann Georg Gmelin und Georg Wilhelm Steller. Mit 82 zeitgenössischen Abbildungen und 2 Routenkarten, München 1990, ISBN 3-406-33596-9 (Læsevenlig udgave som gengiver de mest interessante og mest typiske tekstudsnit i moderne sprog og tegnsætning).
Carol Urness (Hrsg.): Bering's voyages: the reports from Russia, Fairbanks 1986, ISBN 0-912006-22-6 (Oversættelse af Gerhard Friedrich Müllers 3. bind fra 1758 af sin „Sammlung rußischer Geschichte“ med titlen  Nachrichten von Seereisen, und zur See gemachten Entdeckungen med kommentarer, illustrationer og kort).
Peter Ulf Møller / Natasha Okhotina Lind (Hrsg.): Until death do us part: the letters and travels of Anna and Vitus Bering, oversat af Anna Halager, Fairbanks 2007, ISBN 978-1-889963-94-5.
Sven Waxell, The American Expedition, oversat af M. A. Michael, London, Edinburgh, Glasgow, 1952.KortWieland Hintzsche und Thomas Nickol (Hrsg.): Monumenta Sibiriae: Quellen zur Geschichte Sibiriens und Alaskas aus russischen Archiven, Gotha 1996, ISBN 3-623-00480-4 (Indeholder 19 løse kort i en mappe og et hæfte med uddybninger).FremstillingerMarcus Köhler: „Völker-Beschreibung“. Die ethnographische Methodik Georg Wilhelm Stellers (1709–1746) i sammenhæng med udbygningen af „russischen“ ėtnografija, Saarbrücken 2008.
Peter Ulf Møller / Natasha Okhotina Lind (Hrsg.): Under Vitus Bering's Command. New perspectives on the Russian Kamchatka Expeditions, Århus 2003, ISBN 87-7288-932-2 (Samling af artikler fra en international forskerkreds. Hovedparten af artiklerne fremkom i sammenhæng med en workshop i København i 1998 om dette tema. Samlingen indeholder såvel engelsk som russisksprogede bidrag, med resumeer på det andet sprog.  Nogle bidrag bygger på nyere kildestudier, som først blev mulige efter åbningen af de russiske arkiver for udenlandske historikere i 1990’erne. Den af Peter Ulf Møller sammenfattede bibliografi er uundværlig).Folkwart Wendland: Das Russische Reich am Vorabend der Großen Nordischen Expedition, der sogenannten zweiten Kamtschatka Expedition, i: Doris Posselt (Hrsg.): Die große nordische Expedition: von 1733 bis 1743. Aus Berichten der Forschungsreisenden Johann Georg Gmelin und Georg Wilhelm Steller, München 1990, ISBN 3-406-33596-9, S. 332–384.
Raymond H. Fisher, Bering's Voyages. Whither and Why, Seattle and London, 1977.Biografier om ekspeditionsmedlemmerTatjana Fjodorova, Birgit Leick Lampe, Sigurd Rambusch og Tage Sørensen, Martin Spangsberg: A Danish Explorer in Russian Service, Esbjerg, (på engelsk).
Vasilii A. Divin, The Great Russian Navigator, A. I. Chirikov, translated and annotated by Raymond H. Fisher, Fairbanks 1993 (ofte for subjektivt russisk).
P. Lauridsen, Vitus Bering: The Discoverer of Bering Strait, translated by J. E. Olson, Chicago 1889, Reprint Freeport/NY 1969.
Erik Amburger, Vitus Berings efterkommere i Rusland, i: Personalhistorisk Tidsskrift 3 (1936), S. 35–38.UdstillingskatalogerTerra incognita Sibirien: die Anfänge der wissenschaftlichen Erforschung Sibiriens unter Mitwirkung deutscher Wissenschaftler im 18. Jahrhundert; eine Ausstellung der Franckeschen Stiftungen zu Halle in Zusammenarbeit mit dem Archiv der Russischen Akademie der Wissenschaften St. Petersburg, Halle (Saale) 1999 (Lille bog som indeholder vandreudstillingens plancher i stærkt formindsket størrelse og korte uddybninger).
Wieland Hintzsche (Hrsg.): Die Große Nordische Expedition: Georg Wilhelm Steller (1709−1746); ein Lutheraner erforscht Sibirien und Alaska; eine Ausstellung der Franckeschen Stiftungen zu Halle, [12. Mai 1996 bis 31. Januar 1997], Gotha 1996, ISBN 3-623-00300-X (Kraftigt illustreret og omfattende udstillingskatalog med indføreinger og særdeles anskueligt skrevne tekster om de forskellige aspekter af ekspeditionen).
En af de største samlinger af videnskabshistorisk vigtige skrifter og kort om opdagelsen og kortlæggelsen af det nordasiatiske område i det 18. århundrede findes på det Nedersaksiske stats- og universitetsbibliotet i Göttingen (SUB Göttingen). En del af disse materialer, som ved mellemkomst af den tidligere student fra Göttinger Baron Georg Thomas von Asch (1729–1807) og forskeren August Ludwig von Schlözer (1735–1809) kom til Tyskland blev i årene 2001 og 2002 digitaliseret indenfor rammerne af det af Deutsche Forschungsgemeinschaft støttede projekt til digitalisering af sjældne bøger, kort og manuskripter om udforskningen af Sibirien fra Asch-samlingen og er tilgængeligt online.  
Gerhard Friedrich Müller: Sammlung rußischer Geschichte, 9 Bände, Sankt Petersburg 1732–1764 (senere fortsat af Ewers og von Engelhardt), online fra Digitalisierungszentrum der SUB Göttingen (indeholdt som bind 3: Nachrichten von Seereisen, und zur See gemachten Entdeckungen, die von Rußland aus längst den Küsten des Eißmeeres und auf dem Ostlichen Weltmeere gegen Japon und Amerika geschehen sind, Sankt Petersburg 1758).
Johann Georg Gmelin: Flora Sibirica sive historia plantarum Sibiriae, 4 Bände, Petropoli 1747–1769, online fra Digitalisierungszentrum der SUB Göttingen.
Johann Georg Gmelin: Leben Herrn Georg Wilhelm Stellers, Frankfurt 1748, online fra Digitalisierungszentrum der SUB Göttingen.
Johann Georg Gmelin: Reise durch Sibirien, von dem Jahr 1733 bis 1743, 4 Bände, Göttingen 1751–1752, online fra Digitalisierungszentrum der SUB Göttingen.
Stepan Petrowitsch Krascheninnikow: Opisanie Zemli Kamcatki, 2 Bände, Sankt Petersburg 1755, online fra Digitalisierungszentrum der SUB Göttingen.
Georg Wilhelm Steller: Beschreibung von dem Lande Kamtschatka, dessen Einwohnern, deren Sitten, Nahmen, Lebensart und verschiedenen Gewohnheiten, hrsg. von Johann Benedict Scherer, Frankfurt a. M. [u.a.] 1774, online fra Digitalisierungszentrum der SUB Göttingen.

2. Slesvigske Krig blev udkæmpet mellem på den ene side Preussen og Østrig og på den anden Danmark i tiden 1. februar – 20. juli 1864. Krigen førte til, at Danmark måtte afstå hertugdømmerne Holsten, Lauenborg og Slesvig (≈ Sønderjylland). Det nordlige Sønderjylland blev efter en folkeafstemning genforenet med Danmark i 1920
De europæiske grænse var fastlagt ved Freden i Kiel efter Napoleonskrigene. Her havde Danmark på trods af nederlaget og afståelsen af Norge fastholdt resten af helstaten. De følgende år var der ikke blot en magtkamp mellem staterne, men tillige en strid mellem de mange europæiske fyrstedømmer og de oppositionelle kræfter, der krævede en fri forfatning. I forlængelse heraf opstod der en række nationale bevægelser, der kædede kampen for demokrati sammen med national selvbestemmelse. Krimkrigen i 1853-1856 var et varsel om, at den stabilitet, der havde hersket mellem stormagterne siden 1814 ikke længere var holdbar. For Danmark betød Ruslands svækkede position efter nederlaget i denne krig, at Zaren både mistede evnen, men til dels også viljen til at forsvare Danmark. Sammen med presset fra de nationale kræfter i hertugdømmerne svækkede dette de danske regeringers manøvremuligheder, hvilket betød, at flere ledende danske politikere satte deres lid til Skandinavismen.
Det havde i mange år stået klart at den danske kongeslægt ville uddø med Kong Frederik 7. Han døde 15. november 1863 som den sidste i Oldenborg-slægten. I London-protokollen fra 1852 var det bestemt at prins Christian skulle efterfølge ham som både konge af Danmark og hertug af Slesvig, Holsten og Lauenborg.
Den danske konge havde siden middelalderen også været hertug af Slesvig og Holsten, men der gjaldt forskellig arveret i områderne. I Danmark ville tronen blive nedarvet via kvindesiden, hvis mandssiden uddøde. I Holsten, som var tysk len indtil 1806, gjaldt den saliske ret, og derfor kunne tronen kun nedarves via mandssiden. Da den gamle grænse mellem Danmark og det tysk-romerske rige gik ved Ejderen, gjaldt i Slesvig som dansk len Jyske Lov og den danske arveret, men efter tysk opfattelse var forbindelsen mellem Slesvig og Holsten (evig udelt) så vigtig, at den saliske ret også skulle gælde i Slesvig. De tysksindede slesvig-holstenere kæmpede særlig for dette, da de ønskede en slesvig-holstensk stat og dermed også en slesvig-holstensk hertug. 
Hertug Christian-August af Augustenborg havde som efterkommer af hertug Hans den Yngre gjort krav på den danske krone. Dette krav blev i det åbne brev fra 1846 afvist af Christian 8. Hertugen af Augustenborg tog i 1848-50 del i det slesvig-holstenske oprør (Treårskrigen) og blev landsforvist. Den 31. marts 1852 gav han afkald på sine arvekrav mod en klækkelig erstatning, og 8. maj samme år blev det bekræftet i London-protokollen.
Alligevel overdrog han i 1863 tronrettighederne til sin søn Frederik, som kort efter kong Frederik den 7.'s død, den 19. november, udråbte sig til "Frederik den 8." (Friedrich der Achte), hertug af Slesvig-Holsten. Det tyske forbund og de fleste tyske stater anerkendte ham, men ikke de to vigtigste: Preussen og Østrig. Efter krigen i 1864 tvang Preussen og Bismarck ham til at træde tilbage.
Arvefølgespørgsmålet blev tidligere af især tyske historikere anset for en vigtig årsag til krigen, men efter dansk opfattelse for uvæsentligt. Nyere historieskrivning er enige om, at det var en ubetydelig komplikation. Spørgsmålet var et hedt emne fra 1840, men afgjort ved Hertug Christian-Augusts tronafkald og London-protokollen af 1852.
London-protokollen fastlagde at enevælde fortsat skulle gælde i hertugdømmerne, selv om Danmark havde fået en demokratisk grundlov. Fællesforfatningen for den danske helstat (kongeriget og hertugdømmerne) skulle sikre at statens fælles anliggender fortsat kunne fungere, trods de forskellige styremåder. Men i 1858 havde det tyske forbund ophævet fællesforfatningen for Holstens og Lauenborgs vedkommende, da disse to hertugdømmer samtidig var optaget som medlemmer af det tyske forbund ved Wienerfreden i 1815. I den fælles dansk-slesvigsk-holstenske regering (rigsrådet) var der en løbende konflikt mellem de politikere fra Danmark, der ønskede reformer, og de adelige repræsentanter for Holsten, der ønskede en meget konservativ kurs, men samtidig var positive overfor helstaten som konstruktion. De liberale kræfter i Slesvig og Holsten sigtede derimod mod en forbundsstat under det tyske forbund.
De liberale kræfter i Danmark var hovedsagelig af den opfattelse, at Holsten måtte adskilles fra Danmark. I sidste ende frygtede de, at Holsten via sin rolle i rigsrådet førte til tysk indblanding i ikke kun Slesvig, men også i rent danske forhold. De liberale kræfter i Holsten var for så vidt enige, men de ønskede at også Slesvig skulle løsrives, og at der skulle oprettes et Slesvig-Holsten inden for det tyske forbund. Som alternativ hertil blev Ejderpolitikken formuleret af danske nationalliberale, og Orla Lehmann fremstod i offentligheden som dens ivrigste fortaler. Egentlig foretrak Lehmann en deling af Slesvig, således at de nordlige sogne tilfaldt Danmark og de sydlige tilfaldt Holsten. Da denne mulighed sprængte martsministeriet i efteråret 1848, blev den midlertidig opgivet;  men ved flere senere lejligheder blev spørgsmålet om Slesvigs deling taget op i ledende politiske kredse, bl.a. i skandinavistiske kredse. En af planerne gik ud på, at prins Oscar (den senere Oscar 1. af Sverige) skulle regere et forenet Skandinavien med sydgrænse ved Dannevirke.  
Novemberforfatningen vakte stærk modstand blandt de tysksindede i hertugdømmerne og i hele Tyskland. Den tysk-nationale opinion vejrede nu mulighed for revanche for Treårskrigen. I den tyske forbundsdag i Frankfurt taltes om at befri hertugdømmerne for afhængigheden af Danmark og skabe en ny tysk stat af dem.
De tyske oprøreres drøm om en slesvig-holstensk stat havde lidt nederlag i Treårskrigen fra 1848 til 1850. I selve Slesvig havde stemningen siden da været rolig, men forbitret og modsætningsfuld.
I 1850'erne blev sprogreskripterne gennemført i Mellemslesvig. De betød, at dansk skulle være skolesprog i de områder, hvor befolkningen talte dansk (sønderjysk). Kirkesproget vekslede, mens retssystemet og administrationen var tosproget. Den nordligste del af Slesvig var dog fortsat rent dansksproget, og den sydligste del fortsat rent tysksproget. Formålet var at bremse tilbagegangen for dansk, men reformerne blev indført af regeringen uden megen debat. Det vakte mange tysksindedes vrede, da de igennem århundreder havde været vant til tysk som det dominerende sprog. De tysksprogede så sprogreskripterne som et forsøg på "danisering" og dansk undertrykkelse.
I danske politiske kredse havde Ejderpolitikken været omdiskuteret i årevis, men da mange forsøg på at imødekomme de slesvig-holstenske krav blev afvist af den holstenske stænderforsamling og det Tyske Forbund, blev Danmark til Ejderen efterhånden set som den eneste løsning. Martskundgørelsen, hvor regeringen den 30. marts 1863 opgav forfatningsforbindelsen med de tyske forbundslande, og efterfølgende i efteråret 1863 forelagde det dansk-slesvigske Rigsråd, som var blevet tilbage efter Holstens og Lauenborgs udtræden, et forfatningsudkast, der knyttede Slesvig tættere til Danmark, var et afgørende skridt i denne retning. Centralt placerede politikere som fx C. C. Hall, Orla Lehmann og Ditlev Gothard Monrad blev efterhånden, trods forskellige udgangspunkter, enige om, at en skandinavisk union var den eneste mulige vej til at gennemføre Ejderpolitikken.. I afgørende øjeblikke vaklede den danske regering dog, hvis ikke om målet, så om timingen. I 1862 havde der været adskillige diplomatiske sonderinger med den svenske regering om en union med den svenske konge Karl 15. som overhoved, og de to regenter var den 22. juli 1863 enige om at skabe en union, der ville sikre et Skandinavien til Ejderen. Den danske tronfølger, prins Christian skulle som kompensation tildeles Holsten som sit kongedømme. Hall så denne løsning som den bedste mulighed for at undgå en krig og på denne baggrund blev novemberforfatningen udfærdiget. Den svenske regering nøjedes imidlertid med en principiel støtte til de danske krav, men var splittet i spørgsmålet om en union. En bindende aftale blev derfor ikke indgået, og da svenskerne trak sagen i langdrag, sendte Hall en følelsesladet appel, som blev besvaret positivt, men uden konkrete løfter.
Ministerpræsident Otto von Bismarck i Preussen var imidlertid ikke interesseret i at styrke de liberale kræfter i det tyske forbund med endnu en stat, dvs. et selvstændigt Slesvig-Holsten. Han allierede sig med Østrig; officielt for at presse Danmark til at efterkomme Londonaftalens bestemmelser om hertugdømmernes frie stilling, men i praksis i håbet om at erobre Slesvig og Holsten for Preussen, som han har fortalt i sine erindringer. Tyskland var ikke en hel nation, idet det tyske forbund var en relativt løs alliance, der bestod af 38 forskellige selvstændige områder; flere af disse havde ambitioner om at blive den førende nation i et samlet Tyskland. I Preussen var Bismarck under pres, fordi liberale kræfter, der modsatte sig hans ambitiøse hærreform med tre års værnepligt, havde vundet flertallet i Landdagen. Derfor kunne han bruge en rask lille krig mod Danmark til at vise, at Preussen var den mest magtfulde tyske nation, ligesom hærens evner kunne prøves af. Østrig havde tilsvarende ambitioner og fulgte derfor Preussen trop.
Efter at både det Tyske Forbund og den holstenske stænderforsamling havde afvist fællesforfatningen fra 1855 og efter at holstenske deputerede havde forladt det fælles rigsråd, udstedte kongen den 30. marts 1863 en af C.C. Hall udformet kundgørelse, hvorved Holsten og Lauenborg skulle få en ny forfatning (kundgørelse af 30. marts 1863). De tyske stormagter protesterede og den tyske forbundsdag vedtog den 9. juli 1863, at kundgørelsen skulle tilbagekaldes inden seks uger. Alligevel forelagde udenrigsminister Hall få uger senere, den 28. september 1863, et udkast til en ny fælles forfatning kun for Danmark og Slesvig. Den internationale reaktion var forudsigeligt negativ. Den engelske regering opfordrede Danmark at trække kundgørelsen af 30. marts tilbage og den svensk-norske regering stillede sig modvillig overfor de forhandlinger om en fælles nordisk alliance, som den svenske konge Karl 15. havde tilbudt Frederik 7. . 
Den 1. oktober 1863 vedtog den tyske forbundsdag i Frankfurt, at hertugdømmerne Holsten og Lauenborg -som medlemsstater i det Tyske Forbund- skulle besættes af tyske forbundsstyrker (forbundseksekution) for at tvinge Danmark til at overholde Londonaftalerne. Besættelsen skulle udføres af Preussen, Østrig, Sachsen og Hannover. De to sidstnævnte skulle hver udnævne en kommisær til Holstens og Lauenborgs styrelse. Imidlertid underskrev den nye konge Christian 9. den 18. november 1863 - trods store betænkeligheder - den nye novemberforfatning. 
Rigsdagen vedtog novemberforfatningen kort før Frederik d. 7.'s død i november 1863. Forfatningen erstattede den hidtidige helstatsforfatning fra 1855, idet den drejede sig om fællesanliggender for Danmark og Slesvig, men ikke Holsten. Slesvig skulle have sin egen slesvigske landdag og Danmark fortsat sin egen rigsdag. Hermed ville det være muligt at regere uden om de holstenske repræsentanter i rigsrådet, der var årsagen til at den danske regering var delvis lammet. Dette løste umiddelbart det forfatningsmæssige problem, men samtidig brød Danmark reglerne i London-protokollen fra 1852. Ifølge den måtte Danmark nemlig ikke knytte Slesvig nærmere til kongeriget end Holsten.
For at afværge en besættelse af Holsten og Lauenborg satte den danske regering den 4. december 1863 kundgørelsen af 30. marts ud af kraft. Men da kongen nærede stærk tvivl om muligheden for at gennemføre regeringens politik i praksis, foretrak C.C. Hall at give ham frie hænder til at forsøge en løsning ad andre veje og indgav derfor sin og sit ministeriums dimission 24. december 1863. Regeringen havde oprindelig stået sammen om at træde tilbage i fællesskab, men Monrad brød denne aftale og accepterede at danne et nyt ministerium, som tiltrådte ved årsskiftet 1863-1864. Det lykkedes ham at danne en regering, men da mange oplagte kandidater afslog at påtage sig ministerposter, bestod Monrads regering primært af embedsmænd.
I det tyske forbund bekræftede forbundsdagen beslutningen om at gribe til militær eksekution, og saksiske og hannoveranske forbundstropper blev samlet syd for Elben. Danmark blev opfordret at trække sine tropper tilbage fra Holsten og Lauenborg . Den 17. december 1863 vedtog statsrådet i København at rømme Holsten og at samle de danske tropper nord for Ejderen. Få dage senere, den 23. december 1863, indledtes eksekutionen, da forbundstropperne gik over Elben og besatte Altona ved Hamborg. Herfra fortsatte de op gennem Holsten til den holstensk-slesvigske grænseby Rendsborg den 31. december. Besættelsen fik nærmest karakter af en afløsning, idet de danske tropper marcherede nord ud af byerne, samtidig med at forbundstropperne marcherede ind fra syd. Alle steder blev de tyske soldater modtaget med stor begejstring. Augustenborg-hertugen "Friedrich der Achte" fulgte efter tropperne og blev ligeledes modtaget med jubel. Den 30. december lod han sig i Kiel hylde som Slesvig-Holstens hertug.
Den engelske regering førsøgte flere gange at mægle mellem parterne. Blandt andet blev det i december 1863 foreslået, at afgørelsen af den dansk-tyske strid skulle overdrages en konference af repræsentanter for de stater, der havde undertegnet London-traktakten af 1852 samt repræsentanter for det Tyske Forbund. for at imødekomme forslaget, ophævede den danske regering den 4. december 1863 Martskundgørelsen, samtidig med at den tilsluttede sig den foreslåede konference, som dog blev afvist af både Preussen og Østrig  . 
Et preussisk-østrigsk forslag om at fortsætte eksekutionen med en besættelse af Slesvig, med mindre novemberforfatningen tilbagekaldtes af den danske regering, blev forkastet af forbundsdagen. men den 7. december bøjede den sig for en preussisk-østrigsk besættelse af Holsten.. Den 14. januar 1864 erklærede Preussen og Østrig, at de ikke længere følte sig forpligtet af forbundsdagens beslutninger vedrørende Slesvig, og en fælles hærstyrke på 61.000 mand blev samlet syd for Ejderen. Den 16. januar 1864, stillede Preussen og Østrig Danmark et ultimatum om, at novemberforfatningen skulle ophæves og danske tropper rømme Slesvig inden for 48 timer. På Statsrådsmødet den 19. januar lykkedes det D.G. Monrad at opnå tilslutning - og kongens samtykke- til en udsættelse af den officielle danske reaktion på kravet, som efter forhandling i ministeriet skulle udmunde i en resolution. Da Danmark således reelt havde ignoreret kravet, som i øvrigt var umuligt at gennemføre i praksis, gik preussiske og østrigske tropper -uden samtykke af forbundsdagen i Frankfurt- den 1. februar 1864 ind i Slesvig . Preussen og Østrigs ensidige fremgangsmåde mødte imidlertid modstand hos de tyske mellemstater som Bayern og Sachsen, begge stater nægtede tilladelsen til østrigske troppetransporter gennem deres territorier. Det Tyske Forbund betegnede krigen som lovstridig og forbundstropperne i Holsten var rede til at stoppe de preussisk-østrigsk tropper, men blev holdt tilbage af forbundsdagen.
Den engelske regering tog allerede i krigens tidligste faser initiativ til at forestå fredsforhandlinger, bl.a. under indtryk af den engelske befolknings sympati for Danmark. Briterne foreslog, at Danmark fik 6 ugers frist til at løse forfatningsspørgsmålet, men hverken Rusland eller Frankrig var indstillet herpå. Den franske kejser, Napoleon 3. udtrykte i sit svar forståelse for det tyske ønske om en stærk forbindelse mellem Slesvig og Holsten.
De allierede tropper under ledelse af prins Friedrich Karl og generalfeltmarskal Friedrich von Wrangel refererede direkte til Berlin og havde frie hænder til at foretage militære beslutninger, "der kunne tilintetgøre fjenden". Chefen for den preussiske generalstab, Helmuth von Moltke, havde udarbejdet en overordnet strategi, som skulle sikre, at styrkerne kunne omgå den danske hærs flanker. I modsætning hertil var den danske generalstab underkastet ordrer fra krigsministeriet i København, som forventede, at angrebet først ville blive indledt i løbet af foråret, og derfor var inddelingen af hæren ikke endeligt fastlagt, og mange officerer blev flyttet fra deres bataljoner for at skabe plads til besættelse af nye stillinger i de nyoprettede regimenter. Artilleriet var underbemandet og led ligeledes under mangel på materiel. 
Med valget af generalløjtnant Christian Julius de Meza som overgeneral den 25. december 1863 besluttedes det, at forsvaret skulle koncentreres ved Dannevirke.
Desuden var kavaleriet organiseret i to brigader, som i nogen grad kunne anvendes fleksibelt. med Cai Hegermann-Lindencrone som chef. Regeringen havde ikke en egentlig strategisk plan for operationer i felten, men forventede dog, at flåden kunne blokere Østersøen og derved indsnævre fjendens muligheder.
Hovedkampene i krigen varede fra østrigerne og preusserne overskred Ejderen 1. februar kl. 7 morgen til våbenhvilen, der begyndte 12. maj, efter slaget ved Helgoland 9. maj. Efter våbenhvilens udløb afsluttedes kampene med Slaget om Als.
Den 31. januar 1864 meddelte den øverstbefalende for den preussisk-østrigske hær, generalfeltmarskal Friedrich von Wrangel, sin danske modpart, generalløjtnant Christian Julius de Meza, at han havde ordre til at besætte hertugdømmet Slesvig, og anmodede om at få oplyst, om de Meza havde ordre til at trække sine styrker ud af Slesvig. Da svaret var benægtende, begyndte krigen. Den 1. februar 1864 gik østrigske og preussiske tropper over Ejderen. Danskerne havde 4 sårede, 7 fangne og 3 savnede efter dette første sammenstød. De angribende østrigere og preussere led ingen tab.
Kort før 2. Slesvigske Krigs udbrud i januar 1864 var skanserne ved Dannevirke blevet forstærkede. Den 2. februar angreb den preussiske styrke med ca. 10000 mand forposterne og fire skanser ved Mysunde, der kunne rumme et kompagni, ca. 2500 mand. Preusserne medbragte 64 feltkanoner, mens danskerne rådede over 20 i Mysundeskanserne. Alligevel lykkedes det det danske artilleri at slå angrebet tilbage. Under retræten faldt ca. 200 tyske soldater, og de samlede danske og tyske tab var ca. 500 mand. Det var dog en kortvarig dansk triumf, idet den øverstkommanderende overgeneral Christian de Meza var klar over, at Dannevirke ikke kunne holdes, fordi fjenden i den hårde vinter kunne passere vest om Dannevirke over de tilfrosne sumpstrækninger. Den 4. februar kl. 18 afholdt overkommandoen et krigsråd i Slesvig by, og efter dette besluttede de Meza på anbefaling fra flertallet af den militære ledelse at trække hele den danske styrke tilbage fra Dannevirke den 5. februar. Retræten påbegyndtes om aftenen og foregik som et vellykket og koordineret tilbagetog gennem en hård snestorm tilbage til den befæstede stilling ved Dybbøl nær Sønderborg. Aktionen blev i samtiden stærkt kritiseret i opinionen, som af regeringen og medierne var blevet overbevist om stillingens betydning for Ejderpolitikkens succes. Senere er retræten blevet rehabiliteret som et eksempel på en succesfuld og militært nødvendig aktion. Den danske offentlighed havde betragtet Dannevirke som en nærmest uindtagelig fæstning, og tilbagetoget kom som et chok, der bl.a. udløste uroligheder i København. Monrad udtalte på et møde i Statsrådet den 11. februar, at uroen nu havde mistet betydning, men at den bekræftede hans politiske mål om at fortsætte kampen mod besættelsestropperne med al kraft. General de Meza blev efter et møde i Statsrådet den 26. februar 1864 tvunget til at træde tilbage, på trods af kongens forsøg på at beholde ham i overkommandoen.I Sverige og Norge var reaktionen heftig, og store dele af opinionen krævede støtte til broderfolket. Karl 15. lovede at stille med en hær på 20.000 soldater og sendte gesandter til London, Paris og St. Petersborg for at skabe opbakning til en europæisk aktion mod Østrig - Preussen. Da ingen af disse ville afgive bindende tilsagn om støtte til Danmark, blev han af sit ministerium tvunget til at udsætte beslutningen om at gå ind i krigen. Henning Hamilton, der havde lovet den danske regering Sveriges støtte, søgte straks sin afsked, da han følte sin ære krænket.
Efter to måneders svært bombardement og gravning af skyttegrave frem mod de danske skanser sluttede kampene ved Dybbøl med at preusserne indtog Dybbøl den 18. april. Herefter var Fredericia danskernes eneste bastion i Jylland med mulighed for modangreb. Men krigsministeren befalede 25. april Fredericias kommandant, general N.C. Lunding, at rømme byen, selv om befæstningen var langt stærkere end Dybbøl. Modvilligt lod Lunding de sidste danske soldater forlade Fredericia og sejle til Fyn 28. april. Preusserne og østrigerne besatte dernæst Jylland op til Limfjorden.
Som i Treårskrigen var det flådens opgave at forhindre landsætning på øerne og at blokere de tyske Østersø- og Vesterhavshavne. Den preussiske flåde var endnu i sin vorden. De danske skibe kunne uhindret stoppe handelen til de tyske byer og opbringe tyske handelsskibe. Et preussisk forsøg på at forjage flåden fra farvandet omkring Rügen blev afvist (træfningen ved Rügen). Den østrigske flåde med base i Trieste sendte to fregatter til Vesterhavet for at hæve blokaden af Hamburg. Den danske eskadre vandt en taktisk sejr over den østrigske, der var forstærket med tre preussiske kanonbåde, den 9. maj 1864 ud for Helgoland. Det var her, Fregatten Jylland deltog. Slaget fik imidlertid ingen betydning for krigens udfald.
Den 12. maj blev der indgået våbenhvile i første omgang af en måneds varighed. Våbenhvilen blev senere forlænget med 14 dage. De neutrale stormagter pressede Danmark til at gå med til at drøfte en deling af Slesvig under forhandlinger i London under ledelse af den engelske udenrigsminister, lord John Russell. Der var repræsentanter for de krigsførende lande, Danmark, Preussen og Østrig, samt for det tyske forbund, Frankrig, Rusland og Sverige-Norge. Englands forslag var en deling af Slesvig langs Dannevirke og Slien, og muligvis ville England endda sætte magt bag. Preusserne foreslog først en deling ved linjen Åbenrå-Tønder og senere en deling tæt på det, der blev grænsen efter genforeningen i 1920 nord om Flensborg og Tønder. Men de danske forhandlere ville efter instrukser hjemmefra kun afgive den sydligste spids af Slesvig. Denne stædighed trods det nylige nederlag skyldtes til dels, at Christian 9. ville have barndomshjemmet Louisenlund sydøst for Slesvig by med på den danske side. Frankrig foreslog en folkeafstemning om sagen, men den danske delegationsleder udtalte: "Jeg kan ikke engang samtykke i at tage forslaget ad referendum". Det blev vel modtaget i den danske befolkning, at forhandlingerne om delingen af Slesvig var brudt sammen.
Det har været diskuteret i eftertiden, om folkeafstemning eller deling af Slesvig virkelig var en reel mulighed.
Under våbenhvilen havde preusserne forberedt deres næste træk, en erobring af Als. De havde samlet et stort antal robåde i Sottrup Storskov på Sundevedsiden af Alssund, og den 29. juni kl. 2 om natten begyndte de at sejle soldater over til Als. Allerede i første vending fik preusserne 2500 mand i land på øen, og de danske styrker på Kær-halvøen blev hurtigt kastet tilbage. Det moderne panserskib Rolf Krake lå på dette tidspunkt i Augustenborg Fjord. Rolf Krake sejlede ud i Als Sund, åbnede ild mod preusserne og bragte landgangen til ophør i tre kvarter. Men skibschefen, orlogskaptajn H.P. Rothe, mente ikke, at Rolf Krake kunne forblive i Alssund, når det blev lyst, fordi skibet da ville være et let mål for landbaserede preussiske batterier. Da han desuden var usikker på situationen for styrkerne på Als, valgte han først at sejle tilbage til Augustenborg Fjord og derefter at gå nord om Als for evt. at deltage i en evakuering af de danske tropper. Det betød, at preusserne kunne genoptage overførslen af styrker til Als. Efter krigen blev Rothes dispositioner undersøgt ved en kommissionsdomstol, som pure frikendte ham. Nord for Sønderborg satte 5. regiment ind med et modangreb, og 18. regiment kæmpede mod de fremrykkende preussere ved Kær by. Men det standsede ikke preusserne. Danskerne blev presset tilbage mod halvøen Kegnæs, og den 1. juli forlod de sidste danske styrker Als.
Den 3. juli overraskede oberstløjtnant Charles Beck, som havde kommandoen over de sidste danske styrker i Jylland under en rekognoscering syd for Aalborg med soldater fra 1. regiment og 16 dragoner en preussisk styrke i landsbyen Lundby. Beck beordrede sine folk til over åben mark at foretage et bajonetangreb på den preussiske styrke, som var gået i dækning bag huse og gærder i landsbyen. Becks ordre var en katastrofal fejlvurdering, som førte til, at danskerne mistede i alt 97 døde, sårede og fangne, medens preusserne kun mistede tre mand. Efter denne kamp trak de danske styrker sig helt ud af Jylland, og den preussiske general Eduard Vogel von Falckenstein kunne den 14. juli med en mindre styrke foretage en udflugt til Skagen, hvor han indskrev sig i kirkebogen i Skagen Kirke. 
For at forbedre livsomstændigheder af soldaterne, skrev Anne Marie Mangor i 1864 Kogebog for Soldaten i Felten. Men der fandtes også marketenderier, hvor man kunne spise og drikke.
Der sluttedes våbenstilstand den 20. juli, og ved en fredskonference i Wien afsluttet den 30. oktober 1864 måtte Danmark afstå Holsten, Lauenburg og Slesvig, så det danske monarkis grænse rykkede helt op til Kongeåen. Omkring 200.000 dansksindede i Slesvig kom under tysk herredømme.Der er ingen tvivl om, at krigen og tabene af områder, der blev betragtet som urdanske, var meget traumatisk for Danmark som nation.. Herefter afstod Danmark fra at anvende fysisk krigsførelse som politisk virkemiddel, og det danske militær optrådte, indtil NATO-bombningerne under Kosovokrigen i 1999, ikke ved nogen kamphandlinger uden for Danmarks grænser.
Under mottoet "Hvad udad tabes, skal indad vindes", skabtes Hedeselskabet, som havde som mål at kompensere for det tabte ved opdyrkning af den jyske hede, ligesom afvandingsprojekter i sumpede områder medvirkede til landvinding.
Krigen mellem Danmark og Østrig-Preussen i 1864 var en af de første krige, der blev fotograferet, både fra dansk side og tysk side. Det er blevet kaldt den første større begivenhed, hvor reportagefotografiet vandt indpas i Danmark. Fotografierne sætter fokus på de motiver – krigens steder, krigens personer og krigens begivenheder – som fotograferne valgte at skildre krigen med. Det var endnu ikke muligt at trykke fotografier i aviserne, men de kunne massefremstilles og blev solgt til et bredt publikum. I forbindelse med 100-året i 1964 afholdt Det Kongelige Bibliotek og Schleswig-Holsteinische Landesbibliothek en fællesudstilling "Den dansk-tyske krig i samtidige billeder" først i København siden i Kiel . I forlængelse af udstillingen udgav de to biblioteker i 1970 en ikonografi med de dengang kendte fotografier fra 1864.I anledning af 150-året er der oprettet en hjemmeside, "1864 på nettet", der rummer mere end 2.300 digitaliserede billeder fra samlingerne i Det Kongelige Bibliotek, Statens Arkiver og Christiansborg Slotsforvaltning.. Af de 2.300 billeder er de 800 fotografier. De resterende billeder fordeler sig på tegninger, tryk, malerier mm.
I efteråret 2014 viste DR1 en TV - serie 1864 instrueret af Ole Bornedal. Serien, der er indspillet i 8 episoder, er baseret på Slagtebænk Dybbøl tilført en række fiktive personer.
Buk-Swienty, Tom (2008), Slagtebænk Dybbøl – 18. april 1864 – historien om et slag, København: Gyldendal, ISBN 978-87-02-05000-4. 
Buk-Swienty, Tom (2010), Dommedag Als: 29. juni 1864 : kampen for Danmarks eksistens, København: Gyldendal, ISBN 978-87-03-04502-3. 
Clemmesen, Michael H.; Frantzen, Ole L.; Friis, Thomas Wegener (2010), Danmarks krigshistorie, København: Gad, ISBN 978-87-12-04579-3. 
Glenthøj, Rasmus (2014), 1864 - Sønner af de Slagne, København: Gads Forlag, ISBN 978-8712-04919-7. 
Hvidt, Kristian: Gyldendal og Politikens Danmarkshistorie, bind 11 1850-1900: Det folkelige gennembrud, (2. udg., Kbh. 2004), s. 160-166.
Jørgensen, Harald (1970), Statsrådets forhandlinger 1863-1864, bd.IX. Møderne i Geheimestatsrådet 19. januar 1863-8.juli 1864, København: Munksgaard. 
Lyngby, Thomas (red): ”1864 – krigen der ændrede Danmark, Det Nationalhistoriske museeum, Frederiksborg Slot, 2014.
Neergaard, N (1916), Under Junigrundloven,II (2 bind), København: Lindhardt og Ringhof. 
Skou, Kaare R. (2008), Land at lede: Folkestyrets dramatiske historie fra Grevinde Danner til Anders Fogh, København-Kristiania, ISBN 978-87-11-31059-5. 
von Suttner, Bertha (1891), Ned med Vaabnene. En Levnedsskildring, 1. bind, 3. bog, kap. XXIV- XLI, Ringsted: Folketidendens Bogtrykkeri. 
Johan Peter Noack: Grundlove er ikke gratis – forfatninger i Danmark 1848-1866, Siden Saxo, 3, 2004 (om forfatningskonflikten som baggrund for krigen i 1864)

291 var et avantgardistisk kunstgalleri på Fifth Avenue i New York. Det blev grundlagt 1905 som Little Galleries of the Photo-Secession af de amerikanske fotografer Alfred Stieglitz og Edward Steichen. 291 viste foruden fotografiske arbejder også afrikansk kunst og præsenterede for første gang moderne europæiske kunstnere i USA. Stieglitz var som galleriets centrale person en nøglefigur i fotografi-og kunsthistorien og en af de første moderne udstillingsarrangører. Galleriet og dets hustidsskrift Camera Work var vigtige for kunstnere og gav impulser til prædadaistiske tendenser, New-York-Dada og de første moderne kunstretninger der fulgte efter i USA i begyndelsen af 1900-tallet.
Historien om dannelsen af galleriet er tæt forbundet med Photo-Secession, en sammenslutning af fotografer som Stieglitz sammen med sin protege, maleren og fotografen Edward Steichen havde grundlagt 1902 efter forbillede af den London-baserede Brotherhood of the Linked Ring som en "elitær klub". Begrebet "Secession“ hentydede til kunstnerne fra Wiener Secession der havde udskilt sig fra det akademiske establishment. Stieglitz så secessionen som "protest og afspaltning fra ånden hos de doktrinære og kompromismagerne" Photo-Secession tog form mellem 1902 og 1904. De første medlemmer var – foruden Steichen og Stieglitz – internationalt kendte fotografer fra pictorialismen som Frank Eugene, Gertrude Käsebier, Joseph Turner Keiley og Clarence Hudson White. Noget senere sluttede Anne Brigman, Alvin Langdon Coburn og George Henry Seeley sig til. I tilknytning udgav  Stieglitz det eksklusivt anlagte højglansmagasin Camera Work – i dyrt ædeltryk  (heliogravüre, fotogravure) – for at udbrede fotografierne af Photo-Secession og den af ham proklamerede pictorialisme. Magasinet udkom fire gange årligt mellem 1902 og 1917 med i alt 50 numre og tjente indtil galleriet lukkede Stieglitz som et "hustidsskrift" der foruden essays og indlæg til fotografiens teoriudvikling også præsenterede aktuelle udstillinger. Foruden analysen af secessionisternes fotografiske arbejder havde de første udgaver videnskabelige artikler og naturalistiske fotografier; senere udgaver havde såvel applauderende som hård kunstkritik af de udstillinger Stieglitz organiserede.
Photo-Secessionisternes vandreudstillinger og tidsskriftet Camera Work blev godt modtaget. Alligevel så Stieglitz sin position som den ledende figur blandt fotograferne alvorligt truet, da den professionelle forograf Curtis Bell, der samtidig var formand for American Federation of Photographic Societies, december 1904 arrangerede udstillingen The First American Photographic Salon i New Yorker Clausen Gallery. Udstillingen bestod af kendte kunstnere som William Merritt Chase, Kenyon Cox og Robert Henri. Der blev præsenteret amerikanske og europæiske fotografer, og udstillingen blev af mange set som et direkte angreb på Stieglitz' dominans, og han så sig nu nødsaget til at løsgøre sig selv og Photo-Secession fra "den middelmådighed og selvtilfredshed der truede det kunstneriske fotografi."Sammen med Edward Steichen lejede Stieglitz en lille lejlighed på øverste etage af en ejendom på 
Fifth Avenue nummer 291, for at benytte den til et galleri. I samme hus indrettede Steichen et kommercielt fotostudie. Da Stieglitz var bange for at der generelt ikke var tilstrækkeligt med fotografiske værker til rådighed til et galleri, og fordi begge anså det for nødvendigt at sammenligne fotografi "med andre kunstarter", besluttede de sig for at vise ikke blot "de allerbedste fotografier i verden", men også malerier, tegninger og skulpturer, og at sætte dem alle i forhold til hinanden. Galleriet skulle samtidig være et kommercielt rum, skønt Stieglitz havde en udpræget aversion mod kunstens kommercialisering og finansielle diskussioner i almindelighed. Han anså det for en speciel form for prostitution, og hvis han mærkede at nogen betragtede et kunstværk som en vare, kunne han pludselig hæve prisen til det dobbelte.
Little Galleries of the Photo-Secession, der snart blot blev kaldt 291, åbnede 25. november 1905. Som tidsskriftet Camera Work skulle galleriet tilbyde pictorialisterne et forum, tjene som en præsentationsflade og etablere mediet fotografi som en selvstændig kunstform inden for kunsten. For at understrege de pictorialistiske fotografiers  kunstneriske karakter og deres værdighed som unika havde Stieglitz udtænkt nye fremvisningsrum der adskilte sig fra de sædvanlige saloner i de New Yorkske gallerier. Ydermere skulle fotografierne tilbydes til salg med en diskret meddelelse "Pris oplyses ved forespørgsel".Udstillingspladsen var kun tre små rum; det største 4,50 × 5,10 m, dernæst et på 4,50 × 4,50 m og et smalt rum på blot 4,50 × 2,50 m. I en ledende artikel erklærede Camera Work at "291 var et laboratorium, en forsøgsstation og ikke skulle ses i den sædvanlige betydning af et kunstgalleri".Den officielle åbningsudstilling januar 1906 præsenterede gummitryk af de franske fotografer Robert Demachy, René Le Bègue og Constant Puyo. Udstillingen bev fulgt af en to-personers fremvisning med fotoarbejder af Gertrude Käsebier og Clarence H. White. Desuden var der samme år yderligere fire udstillinger hvor der blev vist britiske fotografer og førstetryk af Edward Steichen. En udstilling var tilegnet tyske og østrigske fotografer, og en var med Photo-Secessionisterne.
Galleriet begrænsede sig kun i kort tid til enkelt- eller gruppeudstillinger af fotografer. Allerede januar 1907 viste Stieglitz tegninger af den engelske illustrator Pamela Colman Smith, der skulle blive kendt med en fremstilling af Rider-Waite-Tarot spillekort.Edward Steichen levede på den tid i Paris og skabte mange vigtige kontakter til den europæiske avantgarde. Steichen lærte de fleste kunstnere at kende hos den indflydelsesrige amerikanske samlerfamilie Stein, der også levede i Paris – Michael, Sarah, Leo og Gertrude Stein. Han husker senere: "[...] hos Steins så jeg samtlige typer af moderne maleri, fra Cézanne og Renoir til Matisse og Picasso.“  Stieglitz kaldte engang i spøg Steichen for sin "kunst-spejder på stedet".Under Steichens indflydelse viste galleriet fra 1908 værker af den europæiske kunstner-avantgarde som Georges Braque, Paul Cézanne, Henri Matisse, Francis Picabia, Pablo Picasso, Henri de Toulouse-Lautrec eller billedhuggerne Constantin Brâncuşi og Auguste Rodin, samt amerikanske kunstnere der for en tid arbejdede i Europa, som Marsden Hartley, Arthur Garfield Dove og Alfred Henry Maurer.
I et brev til Stieglitz fra Paris foreslog Steichen "vi skulle lade de moderne værker rotere så såvel fotografier som forståelige kunstværker blev vist. Og som 'rød klud' kunne vi tage Picasso for at betale regningen hvis vi får ham, thi han er et forrykt stenaldermenneske [,] hader udstillinger etc. – under alle omstændigheder skulle vi forsøge med ham."Udstillingssæsonen 1907/08 begyndte Stieglitz med Photo-Secessionisterne, efterfulgt af en udstilling med Rodins spontane, minimalistiske akvareltegninger der havde en for den tid chokerende seksuel tematik. De 58 tegninger blev vist for første gang offentligt. Rodin var ikke synderlig interesseret i en udstilling i Amerika, men det var lykkedes Steichen at overtale ham til at sende arbejderne over. I almindelighed så mange europæiske kunstnere i tiden ikke megen fornuft i at sende deres værker til et lille amerikansk galleri uden renomme eller udsigt til et godt salg, og Rodin behøvede i 1908 hverken penge eller opmærksomhed, skønt han vidste at han havde mange beundrere i USA. Stieglitz præsenterede Rodins tegninger uindrammet bag glas i de to mindste rum i galleriet. Foråret 1910 fulgte yderligere en Rodin-udstilling med 41 tegninger, grupperet om en "Grubler" i midten af galleriet.
Rodin-udstillingen blev efterfulgt af en fotoudstilling af George Seeley, et yngre medlem af Photo-Secession, og en samleudstilling med ekslibris af den tyske maler Willi Geiger, raderinger af  D.S. MacLaughlan og tegninger af Pamela Coleman Smith. Sæsonen sluttede med nye fotografier af Steichen og en kontroversiel udstilling af Henri Matisse med akvareller, litografier, raderinger, tegninger og et lille oliemaleri. Matisse-udstillingen var igen sammenstillet af Steichen fra Paris. Januar 1908 skrev han til Stieglitz: "Jeg har en topudstilling til dig, lige så fin som med Rodin. Tegninger af Henri Matisse, den mest moderne af de moderne." April samme år udsendte Stieglitz invitationer hvor han betegnede Matisse som "den førende i en gruppe franske malere der kaldes Les Fauves", og at det for Photo-Secessionen "var en stor lykke at få den ære at præsentere Matisse for det amerikanske publikum og de amerikanske kunstkritikere." Dog opfattede mange besøgende og kritikere franskmandens "ufærdige malerier" – som udelukkende var kvindelige nøgenstudier, aktstudier – som en provokation. Kritikerne havde vanskeligt ved at sætte Matisse ind i en kunstkritisk sammenhæng: I New York havde der hverken været udstillinger af Cézanne, van Gogh eller Gauguin. "Hæslig" var den betegnelse af Matisses værker, de kunne blive enige om.Især Matisse-udstillingen viste for Stieglitz at hans nye måde at lave udstillinger på havde resonans. Han noterede: "[...] her var en ny mands værk, med nye ideer – en ægte anarkist inden for kunsten, sådan ser det ud. Udstillingen førte til mange hidsige kontroverser; den viste sig at være stimulerende."Såvel kunstnere som publikum blev konfronteret med nye synsmåder der kunne diskuteres længe i galleriet. De seneste fem måneders udstillinger indeholdt mange forskellige udtryksformer af det kvindelige nøgenstudie, såvel inden for fotografi som maleri, og dertil af så forskellige kunstnere som Rodin, Seeley, Smith og Matisse. Nøgenstudierne kom ikke ved en tilfældighed, idet både Steichen og Stieglitz på den tid beskæftigede sig med nøgenstudier.
Udstillingssæsonen 1909 begyndte med karikaturer af den mexikanske kunstner Marius de Zayas. De 25 kultegninger viste portrætter af prominente personer fra tiden og var stillet over for 30 autochrome-fotografier af fotografen og kunstkritikeren J. Nilsen Lauvrik. Udstillingen var et led  i Stieglitz' bestræbelser på at finde en dialog mellem abstraktion og fotografi. De Zayas tog det følgende år til Paris for at stifte bekendtskab med de nyeste og mest radikale kunstretninger; han sluttede sig til kredsen omkring Apollinaire og knyttede på den måde mange kontakter. Snart fungerede han på linje med Steichen som Stieglitz’ højre hånd i Europa; de Zayas var i galleriet blandt andet ansvarlig for Picasso-udstillingen 1911, og 1914 organiserede han udstillingen med afrikanske kunstgenstande og skrev kunstkritiske artikler om modernismen i Camera Work. Til forskel fra Stieglitz havde de Zayas forståelse for den kommercielle side af kunsten og grundlagde 1915 Modern Gallery på Fifth Avenue nr. 500. Et forsøg på sammenarbejde mellem de to gallerier slog hurtigt fejl, og Camera Work kunne berette: "Efter tre måneder med eksperimenter indså hr. de Zayas at det praktiske forretningsliv i New York er uforeneligt med 291".
April 1909 viste Stieglitz en fællesudstilling af malerne John Marin og Alfred Henry Maurer. Maurer, oprindelig en akademisk maler i Whistler-traditionen, havde under sine langvarige ophold i Paris stiftet bekendtskab med moderne stilretninger og var nået til et fauvistisk billedsprog. Der blev vist landskabsbilleder i olie af ham. Marin var derimod akvarelmaler der under sit studium havde beskæftiget sig med arkitektur og teknologi, og som tematiserede den tiltagende urbanisering i sine billeder. Hvis Maurers arbejder stadig bar præg af Europa, kunne der spores en selvstændig amerikansk retning i Marins akvareller.
I de følgende fire år udstillede Stieglitz på skift europæiske og unge amerikanske kunstnere. I denne udstillingscyklus "kultiverede" Stieglitz en udvalgt kreds af hjemlige malere der senere af kunstkritikere er blevet kaldt "The Stieglitz Circle“. Disse kunstnere fulgte hver på deres måde Kandinskijs teori: at følelser og ideer kunne formidles gennem rene abstrakte former.Imidlertid vendte de pictorialistiske fotografer sig forarget fra galleriet og Stieglitz. De var blevet irriteret over at fortaleren for Photo-Secession gav ikke-fotografisk kunst en sådan betydning. Fotografen Gertrude Käsebier, der i begyndelsen havde været under stærk indflydelse fra Stieglitz, forlod 1910 Photo-Secessionisterne og grundlagde med Clarence H. White  Pictorial Photographers of America som en rivaliserende forening. Efter 1912 var der kun to fotoudstillinger: en 1913 med Stieglitz’ egne arbejder og en med Paul Strand 1916.
Udstillingssæsonen 1909/10 åbnede med monotypier af den realistiske amerikanske maler  Eugene Higgins, litografier af Henri de Toulouse-Lautrec og farvefotografier med autochrombearbejdning af Edward Steichen. Derefter fulgte den anden Matisse-udstilling hvor der blev vist tegninger og sort-hvide fotografier af kunstnerens malerier – blandt andet nøgleværket Le bonheur de vivre  fra 1905/06 –  som Steichen havde taget efteråret 1909 i Paris.I tilknytning til Matisse arrangerede Stieglitz og Steichen med Younger American Painters en omfangsrig fællesudstilling af de amerikanske modernister Arthur Beecher Carles, Arthur Dove, Laurence Fellows, Daniel Putnam Brinley, Marsden Hartley, John Marin, Alfred Maurer, Edward Steichen og Max Weber. Udstillingen skulle vise at disse kunstnere ikke blot vandrede i hælene på Matisse, men skabte deres egen kunst. Stieglitz viste sig som en lige så polariserende som strategisk udstillingsarrangør: efter den rene amerikanske udstilling fulgte udstillinger af malervennerne Henri Rousseau og Max Weber – en franskmand og en amerikaner af polsk herkomst.Skønt udstillingernes fokus tydeligt var på amerikanske kunstnere, var der ikke tale om en begunstigelse af amerikansk kunst. De følgende to udstillinger 1911 koncentrerede sig om to europæiske forløbere for det moderne med en omfangsrig retrospektiv udstilling af Cézannes akvareller og litografier og med en omfattende værkudstilling af Pablo Picasso. Cézannes arbejder varslede det skridt fra post-impressionisme til kubisme, som Picasso endelig tog.
Ved begyndelsen af udstillingssæsonen 1910/11 præsenterede Stieglitz det amerikanske publikun for Cézanne. Han viste først de tre litografier Porträt af Cézanne (1896–1897), Små badende (1896–1897) og De badende (udateret) sammen med et dusin sort-hvide fotografier af nogle af Cézannes malerier. Fotografierne tilhørte Max Weber der netop beskæftigede sig med Cézannes arbejder og som ledsagende udstillede sine egne malerier og tegninger i 291. Den første udstilling med Cézanne i USA, med titlen An Exhibition of Water-Colors by Paul Cézanne, fulgte kun tre måneder senere, fra 1. til 25. marts 1911. Stieglitz’ personlige interesse i den franske maler var blevet vakt med Roger Frys velansete udstilling Manet and the Post-Impressionists i London. Først i januar det år havde Steichen fra Paris meddelt, at Cézannes akvareller var til rådighed som lån fra galleriet Bernheim-Jeune. Stieglitz svarede: "Send dem. Naturligvis er jeg nysgerrig for at se hvordan de akvareller jeg lo ad i 1907, vil virke på mig her i 291". Steichen sendte en kasse til New York med 28 akvareller som han havde udvalgt med den parisiske kunstkritiker Félix Fénéon. På trods af den moderate pris på 200 dollar for et værk, blev der kun solgt en enkelt akvarel: Arthur B. Davies erhvervede Kilden i Park Château Noir (1895–1898). Oktober 1911 var der et kort essay om akvarelmaleri i Camera Work nr. 36. Den usignerede tekst var af Stieglitz der fremførte et tydeligt forsvar for værkets æstetik: "Ved det første blik på disse par spor af farve som Cézannes akvareller udgør [...] er man som betragter tilbøjelig til at udbryde: 'Er det alt?'. Men hvis man tillader sig det, vil man bøje sig for fascinationen ved denne kunst. Hvidt papir fremtræder ikke længere som tomrum, det bliver til et strålende sollys. Kunstnerens følsomhed er så sikker, hvert strøg så kyndigt, hver værdi så sand ...".
Umiddelbart efter, 28. marts 1911, præsenterede galleriet Pablo Picasso. Værkudstillingen var spanierens første udstilling i USA. Picasso havde selv i Paris sammenstillet materialet med fotografen Frank Burty Haviland, den mexikaniske kunstner Marius de Zayas og Edward Steichen, som afskibede 83 udstillingsemner til New York. På grund den trange plads i galleriet hængte Stieglitz kun 49 akvareller og tegninger op; enkelte arbejder var grupperet tematisk, yderligere 34 tegninger kunne fremvises efter ønske. Akvareller, kul- og tuschtegninger og -skitser dokumenterede næsten fuldstændigt Picassos udvikling til kubismen – der skulle blot have manglet enkelte helt nye arbejder. Da der ikke findes fotografier fra udstillingen, kan det ikke nøje afgøres hvilke værker der blev vist. Blot to tegninger kan afgøres med sikkerhed:  Studie af en nøgen kvinde fra 1906 og Stående kvindelig model  fra 1910. "Samtidige recensioner i tretten aviser peger på flere muligheder", således ytrede Charles Brock sig, assistierende kurator for den retrospektive udstilling Modern art and America: Alfred Stieglitz and his New York galleries, der blev vist foråret 2001 i National Gallery of Art i Washington D.C..  Brock betegnede dette  som "et af de største mysterier i modernismens tidlige historie i Amerika [...] manglen på fotografier besværliggør forståelsen af Picasso-udstillingen fra 1911."Udstillingen blev modtaget af publikum i New York med vantro og forargelse og befæstede den opfattelse at avantgarde måtte være absurd Maleren und kunstkritikeren Arthur Hoeber (1854–1915) recenserede Picasso-udstillingen i New York Globe: "Denne udstilling er den mest usædvanlige kombination af ekstravagance og absurditet der endnu har været vist i New York, og ved Gud der har været mange. Enhver fornuftig kritik kommer slet ikke på tale, enhver alvorlig analyse ville være forgæves. Resultatet peger på de værste afdelinger på en galeanstalt, de mest forrykte udgydelser af en plaget ånd, en vanvittig persons kaudervælsk.
Stieglitz’ beundring for Picasso voksede imidlertid med udstillingen. Trods den negative kritik følte han sig "uhyre tilfreds" med den brede interesse. Han skrev til de Zayas: "Udstillingen var en stor succes. Vi har igen begået en fuldtræffer på et psykologisk rigtigt tidspunkt. På en vis måde var det en af vore vigtigste udstillinger hidtil [...] fremtiden ser lys ud." Foruden Steichen viste Marius de Zayas sig at være en gesandt i Paris, der befæstede forholdet til Picasso som en personlig gevinst for Stieglitz. Sommeren 1911 rejste Stieglitz endelig selv til Paris hvor de Zayas gjorde ham bekendt med Picasso. 1912 erhvervede Stieglitz Picassos bronzeskulptur Hoved af Fernande Olivier af kunsthandleren Ambroise Vollard. Desuden udgav han Gertrude Steins portræt af Picasso såvel som Kandinskijs Om det åndelige i kunsten, ligeledes med henblik på Picasso, i en særudgave af Camera Work, august 1912.Sæsonen 1911/12 åbnede med akvareller af den mexikanske illustrator og børnebogsforfatter Gelett Burgess, fulgt af den franskmanden Adolphe de Meyer, en pioner inden for modefotografi, og maleren Arthur Beecher Carles, der allerede 1910 havde deltaget i fællesudstillingen Younger American Painters. Derpå fulgte malerier og tegninger af Marsden Hartley og den første enkeltudstilling af Arthur Dove. Med titlen Ten Commandments (De ti bud) viste  Stieglitz en serie pastelmalerier af Dove, der regnes blandt de første abstrakte værker af en amerikansk kunstner. Denne udstilling befæstede Doves ry som den mest initiativrige og produktive kunstner i sin tid.
Midt i marts 1912 viste Stieglitz den første skulpturudstilling af Henri Matisse, herunder bronzeværket La Serpentine (1909), der regnes for et af de mest fornyende skulpturarbejder for denne tid. Udstillingen var den vanskeligste og mest krævende af tre Matisse-udstillinger i 291. Som tegner blev Matisse godtaget af kritikerne i New York, men ikke som skulptør. Anmelderne havde idealer der orienterede sig mod græsk-romerske statuer. De betragtede enhver ikke-klassisk eller primitiv stilart som et personligt angreb på deres æstetikopfattelse. En særlig ubehersket kommentar kom igen fra Arthur Hoeber i New York Evening Globe, som nedvurderede Matisses arbejde som "dekadent“, "usundt“, "uvirkeligt“ og sammenlignede det med en "et frygteligt mareridt". James Huneker skrev i Sun: "Efter Rodin – hvad så? Bestemt ikke Henri Matisse. Vi kan se Matisses kraft og individualitet [...] som tegner, men som billedhugger giver han gåsehud."Den gradvise fremmedgørelse af den menneskelige krop hos europæiske kunstnere, fra Rodin over Picasso til Matisses skulpturer udløste hos betragterne heftige reaktioner og debatter om kunstforståelsen og en ny definition af æstetik.. Stieglitz’ intention var i mindre grad chokvirkningen, men snarere at tilføre det amerikanske publikum en ny betragtningsmåde. Derudover tjente ham dette forcerede retningsskifte til at befri hans foretrukne medium, fotografiet, og for at vise muligheder for et nyt billedsprog, der snart skulle orientere sig mod realismen. På den måde var Stieglitz forløber for konceptet i det kommende Armory Show i 1913.
Stieglitz deltog ganske vist ikke direkte i det epokegørende Armory Show, men var dog sponsor sammen med Isabella Stewart „Mrs Jack“ Gardner, Mabel Dodge Luhan, Claude Monet og Odilon Redon. Han var "æres-vicepræsident“ for udstillingen og bidrog med enkelte udstillingsgenstande fra sin egen samling; selv erhvervede han sig adskillige, deriblandt The Garden of Love (Improvisation Number 27)  af Vasilij Kandinskij.Stieglitz reagerede på selve udstillingen, der fandt sted 17. februar til 15. marts 1913, med en række stramt opbyggede udstillinger: Først viste han akvarelarbejder af John Marin i en separatudstilling. I tilknytning udstillede Stieglitz egne fotografiske arbejder, efterfulgt af værker af den franske modernist Francis Picabia. Disse udstillinger havde billedsammenligninger og studier af New York City, der skulle vise den forskellige betragtningsmåde hos europæiske og amerikanske kunstnere.
John Marin-udstillingen løb fra 20. januar til 15. februar 1913 og sluttede således to dage før begyndelsen på Armory Show. Udstillingen viste blandt andet 14 akvareller med motiver fra New York City. I udstillingskataloget bemærkede Marin at New York-billederne behøvede en forklaring. Han skrev: "Når vi ser på livet i en storby, skal vi da begrænse os til at betragte mennesker og dyr på gaderne og i husene? Er bygningerne da døde? Jeg ser storslåede kræfter på spil; store bevægelser [...] skubbende, trækkende, sideværts, nedad, opad, jeg kan bogstavelig talt høre klangen af deres kappestrid, og der bliver spillet stor musik. Derfor forsøger jeg med grafiske midler at udtrykke hvad der udgør byen."
Marins abstrakte bygningsmotiver, især af Woolworth-bygningen, skabte stor interesse blandt kritikerne. Nogle af dem sammenlignede akvarellerne med katedral-serien af Monet. En bemærkede den legende opløsning af solide bygninger i storbyens virvar ved hjælp af skingre farver og herligt lys. "Som ville de store bygninger svinge sig i dans." W.B. McCormick fra New York Press sammenlignede billedet af Fifth Avenue med "en østersskal der åbner sig over et krigsskib." Paul Haviland roste udstillingen i Camera Work som et af de tidligste værker af en amerikansk modernist og for radikalt at lægge afstand til samtlige tidligere fortolkninger af New York."Allerede i optakten havde Stieglitz i et interview i New York American annonceret "at han havde til hensigt at placere en amerikansk kunstner, og – endnu mere ambitiøst New York selv – i spidsen for den internationale avantgarde-bevægelse." Stieglitz' budskab blev hørt: Reproduktioner af Marins Woolworth-bygning blev vist i New Yorks aviser, tre af dem  henledte samtidig opmærksomheden på den kontroversielle franskmand Francis Picabia, der netop var ankommet til Amerika.
En uge efter åbningen af Armory Show åbnede Stieglitz en udstilling med egne fotografier. Han viste i alt 30 arbejder fra 1892 til 1912, deriblandt emner fra Paris, hestevæddeløb, bøndergårde fra Tyrol, oceandampere, flyvemaskiner, badende og svømmebassiner. Det fremherskende tema var dog byen New York med 13 fotografier. Stieglitz viste med sine fotografier et medium der var udelukket fra Armory Show. Han kaldte det "en diabolsk test" hvor han ville stille fotografiens styrke på en prøve, hvorved – som Paul Haviland bemærkede i Camera Work – "det ikke så meget var Stieglitz' værk, der skulle være i forgrunden, som fotografiens rolle i udviklingen af moderne kunst. Og hvilket værk kunne udtrykke det bedre end Stieglitz'? Hans tryk viser den reneste form for det rene fotografi, det bedste af en af de mest respekterede fotografer." I anmeldelserne til udstillingen blev Stieglitz' tanker om fotografi i vid udstrækning godtaget uden kritik.
Umiddelbart efter Armory Show viste Stieglitz udstillingen An Exhibition of Studies Made in New York med abstrakte arbejder af Francis Picabia. Ledsaget af et katalog der indeholdt en kort erklæring af kunstneren, blev der vist 16 værker: to ikke identificerede emner, to portrætter af den franske danserinde Stacia Napierkowska (1896-1945), som Picabia havde lært at kende på rejsen til Amerika, to afrikanske sange han havde hørt i New York omsat til billeder samt yderligere ti billeder der viste hans oplevelser i byen.Picabia havde malet billederne under Stieglitz’ fotoudstilling. Han bemærkede at fotografierne havde hjulpet ham til at realisere kunstens sande natur: "Kameraet kan ikke videregive tankemæssige emner. Ren kunst kan ikke skabe materielle kendsgerninger. Den kan kun skabe eller belyse immaterielle eller følelsesmæssige forhold.Den ide at præsentere kunst mens den opstår var ny. I et interview med Henry Tyrell, kunstkritiker ved New York World, erklærede Picabia: "Malede jeg "Strygejernsbygningen" eller Woolworth-bygningen, som malede jeg mine indtryk af de storartede skyskrabere i jeres store by? Nej, jeg gav jer suset af den opadstræbende bevægelse, følelsen som hos dem der ville bygge Babelstårnet – menneskenes drøm om at nå himlen, om grænseløshed." Kort før udstillingen i 291 blev tre akvareller af Picabia trykt i New York Tribune flankeret af to spottende tegninger af børn der leger med byggeklodser.
Stieglitz følte sig med Armory Show sat i baggrunden i sin mission at bringe europæisk modernisme til Amerika. Mens han hidtil havde forsøgt med omhu og udvælgelse at gå ind for den nye kunst, forvandlede Armory Show kunst "til et cirkus", som han så det. Pludselig synes 291 at miste sit kvalitetsstempel – salget stagnerede og kritiken blev mere halvhjertet. Den betragtelige genklang for Armory Show drev desuden også andre gallerister i New York til at organisere deres udstillinger med moderne europæisk kunst. Da Stieglitz ikke ville "svømme med strømmen", skiftede han igen retning og begyndte at planlægge eksperimentelle udstillinger.
For billedhuggeren Constantin Brâncuşi betød udstillingen i 291 et vendepunkt i hans karriere. Selv i hans adopterede hjemby Paris gjaldt rumæneren, der en kort periode havde arbejdet for Rodin, blandt kritikere for et staldtip. Edward Steichen var 1907 i Paris blevet opmærksom på Brâncusi i Salon des Indépendants. Der er uvist hvornår han foreslog Stieglitz at organisere en udstilling med billedhuggeren, ligesom det er usandsynligt at Brâncusi og Stieglitz var personlige bekendte. Snarere opstod kontakten via kunstneren Walter Pach, der var medorganistor ved Armory Show og bekendt med Brâncusi.Udstillingen fra marts til april 1914 viste et tværsnit af Brâncuşis værk over de sidste tre år. Der blev vist fire variationer af kvindelige figurer. Sovende muse og Muse var oprindelig fra et portræt af baronesse Renée Frachon. Danaïde og Mademoiselle Pogány var inspireret af den unge ungarske kunststuderende Margit Pogány. Figurerne viste det kvindelige ansigt som stærkt skematiserede (æg-)former, der – uden at gøre fordring på realistisk fremstilling – skulle suggerere forskellige karaktertræk. Figurerne var fremstillet i hvid marmor; Mademoiselle Pogány og Muse havde Brâncusi tillige lavet i bronze. Med de forskellige udførelser ville han demonstrere at skulpturens form helt kan defineres på ny ved at blive lavet i forskellige materialer. Desuden medbragte  Brâncuşi Maiastra, en af de over 30 fuglefigurer han i alt lavede, og Progigal Son ("Den fortabte søn"), hans første skulptur i træ som skulle vise hen til afrikanske artefakter. Af Den fortabte søn eksisterer der nu blot fotografier, da Brâncuşi ødelagde figuren efter hjemkomsten til Paris.
Kritikerne var i det store og hele positive. Juni 1914 aftrykte Camera Work seks anmeldelser. En af dem var af Henry McBride, en ung kunstkritiker fra Sun, der bemærkede: "Brâncuşis kunst synes at udvide og udfolde sig, at antage en overraskende klarhed.“ I Europa var Brâncusi dog bekymret for udstillingen som det fremgår af korrespondance mellem ham, Steichen og Stieglitz. I begyndelsen var der problemer med toldvæsenet, der ikke kunne deklarere genstandene, og udstillingen måtte af den grund udskydes en måned. Stieglitz fik løst problemet ved at betale en afgift; men der var desuden en tvist mellem Stieglitz og Brâncusi, som havde aftalt en ordning med Walter Pach om at penge for salg skulle sendes direkte til ham, så Stieglitz ikke kunne tage kommission.Imidlertid var udstillingen forretningsmæssigt en succes: Brâncusi havde fastlagt priser som Stieglitz uden videre accepterede. En af kunstgenstandene var allerede blevet solgt før åbningen: Sovende muse af marmor gik til Arthur B. Davies, der desuden erhvervede Muse. Danaïde og Maiastra af bronze blev solgt til kunstsamler-ægteparret Agnes og Eugene Meyer, fremtrædende støtter for 291. De overtog tillige fragt og forsikring af hele Brâncuşi-udstillingen og blev kunstnerens livslange venner. Den velhavende sagfører og kunstsamler John Quinn, der allerede under Armory Show havde vist sig som en generøs kunstmæcen, erhvervede med Mademoiselle Pogány til 6000 franc udstillingens dyreste genstand og blev endnu en mæcen for billedhuggeren. Stieglitz købte selv den tredje bronzeskulptur af Sovende muse. Blot Danaïde og Den fortabte søn af marmor blev ikke solgt. Denne udstilling i 291 forblev det eneste samarbejde mellem Brâncuşi og Stieglitz.
Juni 1914 meddelte Stieglitz in Camera Work for den kommende sæson noget hidtil usædvanligt, titlen var: Statuary in Wood by African Savages – The Root of Modern Art ("Træskulpturer af afrikanske vilde – rødderne til moderne kunst"). Det skulle være et radikalt brud på den hidtidige skiften mellem europæisk og amerikansk kunst. Stieglitz spillede på primitivismen, en trend blandt europæiske kunstnere, lånt fra afrikansk folkekunst, noget der på denne tid var populært særlig i Frankrig som art nègre med eksempler af Maurice de Vlaminck, André Derain, Henri Matisse og fra Picassos afrikanske periode. På indbydelserne beskrev Stieglitz præsentationen som "første gang i udstillingshistorien at negerskulpturer er vist under synsvinklen kunst." Denne formulering fik en speciel betyding da artefakter fra Afrika hidtil udelukkende var blevet behandlet i en etnografisk og naturvidenskabelig sammenhæng, ikke i betydningen folkekunst som selvstændig kunstform.Marius de Zayas, der nu var "chefkurator" i galleriet, var i Europa ansvarlig for udvælgelsen af udstillingsgenstandene. I 1800-tallet havde europæiske museer anskaffet mange afrikanske artefakter fra kolonierne, og da USA ikke rådede over sådanne forsyningskilder, måtte de Zayas finde europæiske kunsthandlere. Han fandt en sådan i Paul Guillaume der februar 1914 havde åbnet et galleri i Paris hvor han tilbød samtidig kunst og afrikanske skulpturer. De Zayas skrev til Stieglitz: "Jeg tror [...] jeg kan arrangere udstillingen med bemærkelsesværdige negerskulpturer. Kunsthandler Guillaume har en meget vigtig samling og er villig til at låne os den.“ Inspireret af udtryk for spiritualitet koncentrerede Stieglitz sig især om genstande fra Vest- og Centralafrika.
Med udstillingen søgte Stieglitz at igangsætte en debat om forholdet mellem kunst og natur, vestlig og afrikansk kunst og intellektuel og såkaldt "naiv" kunst. Kritikerne reagerede forskelligt, men var fælles om en forståelse for Stieglitz' lærebogsagtige fremstilling af afrikansk kunsts indflydelse på den europæiske avantgarde.Elizabeth Luther Carey fra New York Times skrev kort: "Som udstillingen tydeligt viser, har post-impressionisterne og de vilde fra Kongo meget til fælles." Anmeldelsen i New York Evening  Post var derimod nedgørende: "Med hensyn til denne udstilling er det vel ikke nødvendigt at fastslå at det handler om vilde. I sandhed vilde! Den karakteristiske lugt af vildskab angriber omgående den besøgende når han træder ind i det lille af rummene. De rå træsnit hører til junglens sorte huller. Mange af dem er knap menneskelige og er kraftfulde udtryk for grov brutalitet så musklerne sitrer." Andre kritikere placerede imidlertid de afrikanske arbejder på et højere æstetisk niveau end den europæiske avantgarde. New York World skrev: " De franske apostle har endnu et vej foran sig inden de når deres afrikanske forgængeres hørevidde.“
I en følgende udstilling ved årsskiftet 1914/1915 kombinerede Stieglitz værker af Picasso og Georges Braque med relikvier fra Kota-folket fra Gabon og et ægte hvepsebo. Kotamaskerne havde inspireret Picasso under arbejdet med Les Demoiselles d’Avignon ("Pigerne fra Avignon") (1907).Det er ikke længere muligt entydigt at identificere arbejderne af Picasso og Braque. Formodentlig drejede det sig om nye værker: Camera Work viste november 1915 en papier collé af Braque på titelsiden og en violintegning af Picasso på bagsiden. Begge blev erhvervet af kunstsamler-ægteparret Arensberg. Et andet værk fra udstillingen, Braques Glass, Bottle and Guitar fra  1913, endte i Katherine S. Dreiers samling. Som før ved Armory Show reagerede kritikerne med fornærmelser på de kubistiske kunstnere. For Stieglitz var udstillingen uden overskud, afregningen gik til Picabias fra hvis samling værkerne stammede.I galleriets midterste rum viste Stieglitz desuden arkaisk mexikansk keramik og træskærearbejder fra Paul Havilands samling.
Under første verdenskrig blev galleri 291 til det vigtigste forum for den europæiske avantgarde og en "drivfjeder" for den internationale dadaisme. 1915 grundlagde Stieglitz, de Zayas og Picabia med støtte fra fotografen Paul Burty Haviland og journalisten Agnes E. Meyer et nyt tidsskrift, som de gav det korte navn 291 efter galleriet. Andre forfattere var, foruden John Marin, digterne Max Jacob og Georges Ribemont-Dessaignes. Inspireret af de Zayas’ abstrakte portrættegninger offentliggjorde Picabia en række maskintegninger, såkaldte "mekanomorfiske billeder", blandt andet værket Fille née sans mère ("Pige født uden mor"),  der skulle markere at Picabia forlod kubismen. Desuden portrætterede han de Zayas, Haviland og Stieglitz som maskiner; af Stieglitz en kamerakonstruktion med teksten „Ici, c’est ici Stieglitz / foi et amour ("Her, det er Stieglitz her, tro og kærlighed") . Det ironiske Stieglitz-portræt var på titelsiden af 291.Med krigen som baggrund var tonen i 291 meget patriotisk: USA blev tiljublet som "den mest moderne nation i verden", men forfatterne spurgte også læserne om de vidste og satte pris på den centrale rolle som maskinen spillede i deres liv. 1917 videreførte Marcel Duchamp denne tankegang kunstnerisk idet han erklærede en maskinfremstillet genstand – et tilfældigt urinal som han kaldte Fountain – for en readymade og ophøjede det til en kunstgenstand. Duchamp var på dette tidspunkt medlem af den amerikanske Society of Independent Artists, etableret 1916 i New York, og havde allerede vakt opsigt ved Armory Show med maleriet Nøgen figur, der går ned ad en trappe, no. 2. Med den yderligere skandale omkring det afviste urinal til Society of Independent Artists årlige udstilling – indleveret under pseudonymet R. Mutt – havde Duchamp fået en omtale i medierne som Stieglitz ville udnytte, og det lykkedes ham at overtale Duchamp til at udstille urinalet i galleriet. Stieglitz fotograferede det selv, og det blev samme år offentliggjort i Dada-tidsskriftet The Blind Man (nr. 2 maj 1917) som blev udgivet af Duchamp, Henri-Pierre Roché og Beatrice Wood. Et sådant billeddokument af en af østkystens mest anerkendte fotografer sikrede det hurtigt international opmærksomhed som kunstgenstand. Senest siden Armory Show følte Stieglitz i stigende grad en forpligtelse over for amerikanske kunstnere og koncentrerede sig efter 1915 hovedsagelig om deres arbejder. Ifølge hans nærmeste venner Marius de Zayas og  Francis Picabia var Stieglitz’ fornyelseslyst efter Armory Show tydeligt opbremset, især syntes hans anliggende at befordre den amerikanske modernisme at løbe ud i sandet. Stieglitz havde altså "brug for" en ny amerikansk kunstner, om muligt en fotograf der kunne give det nye medium nye impulser.
Med Paul Strand drejede det sig om den første fotoudstilling i galleriet siden Stieglitz’ "diabolske test“ under Armory Show tre år tidligere. Skønt Stieglitz havde erklæret udstillingen for en "banebrydende begivenhed for moderne fotografi", handlede det snarere om "en broget blanding af fotografier", som Sarah Greenough, kurator for den retrospektive Stieglitz-udstilling i National Gallery of Art i Washington D. C. 2001, vurderede ved rekonstruktion af udstillingen.
Som for de fleste udstillinger i galleriet findes der hverken katalog eller lister over de udstillede billeder. Kun fem  kan med sikkerhed henføres til udstillingen : City Hall Park, The River Neckar fra 1911, Railroad Sidings fra 1914, Maid of the Mist, Niagara Falls og Winter, Central Park New York, som hører til Strands tidlige arbejder. Samtidig kritik kunne tyde på at det næsten udelukkende må have drejet sig om pictorialistiske arbejder. Den konservative kritiker Royal Cortissoz fra  New York Herald Tribune, der i almindelighed afskrev modernisternes arbejder som "dumme hæslige billeder", roste Strands "bemærkelesværdige fotografier" som "sølvagtige  billeder af udsøgt skønhed". En kritiker beskrev The White Fence: "Man kan knap kombinere mere kontrast, betoning, overspændthed og hæslighed inden for et billedes fire sider"; blot kunstkritikeren Charles Caffin bemærkede en forskel til tidens andre pictorialister.Paul Strand forbandt væsentlige aspekter af modernismen i sine fotoarbejder: Som forbillederne Cézanne, Picasso og Braque eksperimenterede han med hverdagsgenstande (Pears and Bowls, 1916); som kubisterne demonterede han billedkompositionen, idet han overbetonede lys og skygge (The White Fence, 1916); han interesserede sig for maskiner (Wire Wheel, 1917), et væsentligt element der også findes hos Duchamp og Picabia; hertil kom en ny socialdokumentaristisk komponent som han formodentlig havde overtaget fra Lewis Hine:  empati for det almindelige menneske på gaden (Blind, 1916) og en interesse i den etniske mangfoldighed blandt indvandrerne  (Portrait Washington Square Park, 1916). Dette arbejde blev bragt juni 1917 i sidste nummer af Camera Work.
Efter Paul Strand udstillede Marsden Hartley sine Berlin-malerier i 291. Hartley og Stieglitz kendte hinanden siden 1909, hvor Stieglitz efter blot et overfladisk syn havde lovet ham en udstilling, og på denne tillid grundlagdes et varigt venskab. 1912 var Hartley taget til Paris, men drog blot et år senere videre til Berlin fordi Seine-metropolen var ham for overbefolket, og fordi han som amerikaner nød at være noget særligt i Berlin. Hartley blev i Berlin til slutningen af 1915 og havde ikke færdiglavet billeder efter sin hjemkomst til USA : "Nu er jeg klar til alle forbindelser [...] jeg vil gøre mig så fri som muligt til alle ideer til udstillingen ..."
Udstillingen markerede et højdepunkt i første fase af Hartleys karriere. Der blev vist omkring 40 malerier, og udstillingen regnedes for det mest omfangsrige svar fra en amerikansk kunstner på den europæiske modernisme. Billederne var, som Hartley kaldte det, "præget af kosmisk kubisme", hvorved indflydelse fra Kandinskij og Franz Marc blev synlig. Nogle arbejder var tydeligt  inspireret af billedsproget hos de oprindelige amerikanere og viste for eksempel tipier, ørne, kanoer og krigsbemaling. Hartley havde først lært disse indianske artefakter at kende i Palais du Trocadéro (i dag Palais de Chaillot i Paris) og det etnologiske museum i Berlin. Som krigen skred frem nedtonede Hartley dog amerikanske temaer i sine værker og indarbejdede i stigende grad tyske sætstykker, hvad der på den ene side kan ses som et sorgarbejde over tabet af vennen  Karl von Freyburg, på den anden side om et vist mål af tilpasning til det tyske publikum.Reaktionen på udstillingen var overvejende negativ. Hartleys status som den mest radikale kunstner i Tyskland blev ganske vist styrket, hans malerier var jo rettet mod et tysk publikum, hvad der med krigen som baggrund var yderst ugunstig. Reporteren fra New York Times  kunne ikke beslutte sig for om Hartleys værker skulle fortolkes som pro- eller antityske.  Robert J. Cole fra Evening Sun roste i det mindste flagenes farver og skakbrætmønstrene: "Soldaterstykkerne videregiver i mindre grad slagmarkernes destruktion, fordi denne meget moderne kunstner hæfter sig mere ved riddervæsenets gloire og dets heraldik." En kritiker drog en direkte sammenligning mellem indianertipier og militærtelte.
De første arbejder af Georgia O'Keeffe, som Stieglitz så januar 1916, var relativt grove, abstrakte kultegninger. O'Keeffe var på dette tidspunkt en fuldstændig ukendt 29-årig kunstlærer. Stieglitz var begejstret over de mystisk udseende abstraktioner: "Det er virkelig fine sager – du siger af en kvinde – det er en usædvanlig  kvinde – hun er større end de fleste kvinder, men hun har denne fine fornemmelse – jeg vidste det var en kvinde – se denne linje. Det er de reneste, fineste mest oprigtige ting der længe har været i 291. Jeg ville ikke have noget imod at vise dem i en periode i disse rum." Og han besluttede sig for at vise nogle af hendes tegninger i galleriet maj 1916 uden at informere O’Keeffe.O’Keeffe var blandt andet under indflydelse af Alon Bement, der gav kunstkurser ved  Teachers College, Columbia University, og af Arthur Wesley Dow, der var landskabsmaler, fotograf, grafiker og kunstlærer. Bement gjorde O’Keeffe fortrolig med europæiske kunstnere og foreslog hende at gøre sig bekendt med Kandinskij, særlig med hans tanke at forstå kunst som et selvudtryk. Dow havde imidlertid stiftet bekendtskab med kinesisk og japansk kunst hvad der til sidst førte ham til at afvise den realisme man underviste i på kunstskolerne. Dow var af den overbevisning at en kunstner ikke skulle imitere naturen, i stedet hellere bringe følelser og ideer til udtryk, hvad der ideelt skulle kunne lade sig gøre med harmonisk arrangerede linjer, farver og kontraster.
Stieglitz behandlede mandlige og kvindelige kunstnere ens, ligesom han sidestillede den kreative og seksuelle energi. Han skrev 1916: "Ud over andre værdier er miss O’Keeffes tegninger blandt andet interessante under en psykoanalytisk synsvinkel. 291 har aldrig før haft en kvinde der udtrykte sig så åbenhjertigt." Stieglitz var overbevist om at O’Keeffes værker havde en skjult betydning som hun ikke selv var bevidst om. Der opstod en oprevet brevveksling derom, og O’Keeffe krævede på et tidspunkt sine arbejder tilbage, men endte dog med at takke, indvillige i en udstilling og sluttede med at spørge: „Tror De jeg er idiot?“Februar 1917 havde O’Keeffe samlet tilstrækkelig værker til en enkeltudstilling. De 23 udstillede værker viste hendes gradvise skridt mod abstraktion. Udstillingen, der løb fra 3. april til 14. maj 1917, var samtidig den sidste i galleri 291. O’Keeffe var rejst fra Texas udelukkende for at være til stede ved udstillingen. I New York stiftede hun bekendtskab med Paul Strand og flere kunstnere i kredsen omkring Stieglitz som Arthur Dove og John Marin, og der udviklede sig et kærlighedsforhold mellem hende og Stieglitz. Fra 1918 til 1937 lavede Stieglitz over 300 fotografier af O’Keeffe. De blev gift 1924 (Stieglitz første ægteskab med Emmeline Obermeyer sluttede 1918).
Juni 1917, to måneder efter USA's indtræden i første verdenskrig, var Stieglitz nødt til på grund af dårlig økonomi at lukke galleriet, der overvejende havde været finansieret ved hjælp af hans første kones formue. Med galleriets lukning opløstes også det efterhånden betydningsløse Photo-Secession, og det dyre tidsskrift Camera Work blev indstillet. Mellem 1917 og 1918 trak Stieglitz sig i et par måneder tilbage til et rum under de nu forladte udstillingslokaler. I dette rum, som han kaldte sin "grav", havde  han meningsudvekslinger med de kunstnere, fotografer og forfattere, der stadig besøgte ham. "Nu, i krigstider, uden udstillingsrum eller nye kunstværker, synes den frie eksperimenteren og følelsen af fuldstændig frihed ikke længere mulig", som han sagde. Det stod klart for ham "at modernismen måtte gennemtænkes på ny." Dertil kom at mange af hans venner og kolleger, såvel som mange andre der havde givet liv til den kollektive kunstscene, havde forladt New York og var forsvundet ud af hans omgivelser. Paul Haviland var allerede 1915 taget til Paris. Marius de Zayas forfulgte med Modern Gallery egne mål, der førte til et brud med Stieglitz. Edward Steichen blev frivillig i den amerikanske hær og gjorde tjeneste i Frankrig ved en rekognosceringsenhed. Han beskæftigede sig  senere med udstillingsvirksomhed og var fra 1947 til 1962 leder af fotoafdelingen ved Museum of Modern Art i New York, hvor han 1951 var kurator for den omfangsrige fotoudstilling The Family of Man. Oktober 1917 tog Francis Picabia tilbage til Frankrig med sin kone Gabrielle Buffet og vendte aldrig tilbage til USA. Marcel Duchamp forlod New York for Sydamerika.Der udkrystalliserede sig efterhånden en gruppe på syv kunstnere "Seven Americans“ – Charles Demuth, Arthur Dove, Marsden Hartley, John Marin, Georgia O'Keeffe, Paul Strand og Stieglitz selv – som videreudviklede og konsoliderede den amerikanske modernisme. De følgende år grundlagde Stieglitz flere gallerier i New York: Intimate Gallery (1925–1929) og An American Place (1929–1946), hvor han præsenterede værker af disse syv og andre, især amerikanske kunstnere.
Især havde de sidste udstillinger gjort det klart for Stieglitz, at der havde fundet store forvandlinger sted inden for kunsten i det forløbne årti, og at hver kunstner havde fortolket udviklingen i europæisk modernisme på sin egen måde og ladet det komme til udtryk i værkerne. Marsden Hartley var for eksempel inspireret af Kandinskij; John Marin gav i sine akvareller med bymæssige, ofte mennesketomme motiver et forlæg for den senere præcisionisme; Arthur Dove frigjorde sig som den første abstrakte amerikanske kunstner, og Georgia O’Keeffe havde med sine halvabstrakte arbejder fundet sin egen stil, tydelig uden indflydelse fra europæisk stil. Atter andre kunstnere forfulgte kubofuturistiske fremgangsmåder for – over en præcisionisme at nå frem til en regionalistisk realisme, eller som malerne i gruppen The Eight (o. 1934 omtalt som Ashcan School) til en socialkritisk realisme der blev kendt som American Scene eller Amerikansk realisme. Det de har fælles er den tydelige tilknytning til fotografien, som i USA fik den største indflydelse på billedkunsten. Som repræsentant for det socialdokumentariske fotografi er her nævnt Paul Strand. Kun få samtidige overtog prædadaistiske elementer som for eksempel New Yorker-maleren og fotokunstneren Man Ray, der allerede i begyndelsen af sin kunstnerkarriere havde hentet indtryk i Stieglitz' galleri. Sammen med Duchamp og Picabia formulerede Man Ray på omtrent samme tidspunkt den såkaldte New York-Dada før han vendte sig bort fra amerikansk kunst.
Tendenserne i den moderne kunstverden kunne ikke bevæge Stieglitz til at forlade New York. På et tidspunkt hvor mange amerikanske kunstnere som for eksempel Charles Demuth, Marsden Hartley og Man Ray orienterede sig mod Paris, bad Stieglitz redaktørerne af det avantgardistiske tidsskrift Broom – et periodikum der blev udgivet af amerikanere i Italien – om igen at rette blikket mod New York. Fire år efter lukningen af galleriet så Stieglitz ideen med 291 tydeligere end nogensinde; han skrev: "meget udkrystalliserer sig netop nu – meget bliver sat i bevægelse – alle stræber i én retning". I Paris frygtede kunstnere som kunstkritikere at der uden en ambitiøs fortaler som Stieglitz ikke længere ville være noget amerikansk samlingspunkt: Stieglitz' galleri havde været  midtpunkt og samlingssted for kontroverser og kunstdiskussioner, for udstillinger og formidlinger.Alfred Stieglitz døde 1946. Efter hans død blev de fleste værker i hans besiddelse fra 291 af Georgia O’Keeffe gjort til en del af "Alfred Stieglitz Collection" i National Gallery of Art i Washington D.C., Fisk University i Nashville, Tennessee og Museum of Fine Arts, Boston.
Marius de Zayas, Francis Picabia, Agnes E. Meyer, kunstsamleren Walter Conrad Arensberg og flere unge centrale personer fra kredsen omkring Alfred Stieglitz åbnede oktober 1915 med Modern Gallery et udstillingsrum på Fifth Avenue, som ganske vist blev dannet i ånden fra 291, men som til forskel fra Stieglitz' mæcenat især satsede på et kommercielt aspekt. På den måde kom de til at være blandt pionererne for den hurtigt voksende kunsthandel i New York og markerede begyndelsen på byens forvandling til ny kunstmetropol.Francis Picabia offentliggjorde fra januar 1917 i Barcelona et dada-tidsskrift 391 hvor han præsenterede sine maskinbilleder og proklamerede "anti-kunst" og anti-litteratur". Tidsskriftets titel og udtryk spillede bevidst på hustidsskriftet for galleri 291 som han tidligere havde udgivet med Stieglitz. 391 udkom indtil oktober 1924 også i New York, Lausanne, Zürich og Paris.I 1920'erne opstod adskillige kommercielle gallerier i New York som Bourgeois, Belmaison, Daniel og Montross, og institutioner som Metropolitan Museum of Art og Brooklyn Museum of Art blev grundlagt, "dog blev det hul i den New York'ske kunstverden, der efter krigen var opstået ved lukningen af 291, kun langsomt lukket.Med grundlæggelsen 1920 af Société Anonyme Inc. forsøgte kunstsamleren og maleren Katherine Sophie Dreier sammen med vennerne Marcel Duchamp og Man Ray at knytte an til Stieglitz og etablere en organisation til fremme af moderne kunst i New York. Sammenslutningen arrangerede en række vigtige udstillinger – for eksempel den første værkudstilling af Alexander Archipenko i USA. Dreier mislykkedes dog med sin langsigtige plan at bringe sin egen omfangsrige samling ind i en statslig understøttet museumssammenhæng.Henry Fitch Taylor havde 1920 grundlagt Modern Artists of America og Whitney Studio Club (der 1930 blev Whitney Museum of American Art). Også her vistes medlemmernes moderne arbejder.Maleren Thomas Hart Benton, en førende repræsentant for amerikansk regionalisme angreb 1935 Alfred Stieglitz i et tilbageblik i tidsskriftet  Common Sense, ved at stille spørgsmål ved Stieglitz' "amerikanske æstetik" : "Det er ikke så meget hans kunst der er amerikansk, det er langt snarere hans selvforståelse som 'seer' og 'profet'; deri ligger hans sande forhold til vort land. Amerika producerer flere af den slags end noget andet land. Dette sted er fuld af kulter der bliver ført an af individer som ser sig selv som målestok for alt". Om 291 skrev Benton: "Jeg er sikker på at der ikke i hele verden blev lavet så tåbeligt nonsense [...] forgiftningen med intellektuelt vanvid antog dér et utroligt omfang.“Ansel Adams, der i midten af 1930'erne udstillede i Stieglitz’ galleri An American Place, husker i sin selvbiogrsafi fra 1984 Stieglitz som udstillingsarrangør: "Han fortalte andre kunstnere hvad deres værker betød for ham. Var de store nok til at acceptere hans ærlige mening, var det en berigelse. Han mente at der i kunsten var mulighed for at gøre væsentlige udsagn om livet – at udtrykke hvad den enkelte føler i forhold til verden og medmenneskene.“Susan Sontag betragtede Stieglitz’ bestræbelser på at frisætte amerikansk kunst under synspunktet "en stor amerikansk kulturrevolution", som allerede Walt Whitman 1855 i forordet til Leaves of Grass havde forudsagt, "...og som blot aldrig indfandt sig", ifølge Sontag. I sit essay On Photography bemærkede hun: "Begyndende med billederne, som blev reproduceret og indviet i Camera Work og udstillet i 291 – hvorved tidsskrift og galleri udgjorde det mest udsøgte forum for prægning i Whitmans forstand – har vejen ført amerikansk fotografi fra tilslutning over udhuling til parodi på Whitmans program [...] ligesom Whitman så Stieglitz ikke nogen modsætning i at gøre kunsten til værktøj for identifikation med samfundet og samtidig forherlige kunstneren som et heroisk, romantisk jeg der bringer sig selv til udtryk.“Foråret 2001 viste National Gallery of Art i Washington D.C. den omfangsrige udstilling Modern art and America: Alfred Stieglitz and His New York Galleries, der for første gang fremhævede Alfred Stieglitz’ betydning for udviklingen af den moderne amerikanske kunst i hans rolle som fotograf, gallerist og forlægger. Udstillingen viste blandt andet en rekonstruktion af Stieglitz' eksperimentelle udstilling fra 1914 med afrikansk kunst og skulpturer af Constantin Brâncuşi.
Den amerikanske kulturvidenskabsmand Michael North undersøger i sine betragtninger fra 2005 over det æstetisk moderne og over fotografi den mangfoldighed af discipliner han fandt i Alfred Stieglitz’ tidsskrift Camera Work, hvor der ved siden af fotografiske værker også blev vist malerier og litterære tekster, og her nævnes især Gertrude Stein. North antyder, at litteratur og visuel kunst gennem anvendelse af fotografi havde bevæget sig ind i et nyt forhold: "Gennem tidsskriftet er fotografi blevet en vigtig befordrer for abstrakt kunst og eksperimentel litteratur“. Forfatteren fremsætter denne kommentar i anledning af en anekdote fra 1912, da en læser af Camera Work forbavset spurgte hvad "Picasso & Co“ havde at gøre med fotografi.En omfangsrig retrospektiv dada-udstilling, der 2005-2006 blev vist i Centre Georges Pompidou i Paris, satte Alfred Stieglitz’ galleri 291 som centrum for New York-Dada, som imidlertid var kendetegnet ved kun få kollektivt organiserede aktiviteter.
Datoerne er fra tidsskriftet Camera Work og kunstkalenderen i New York Evening Post.
Robert Doty: Photo-Secession: Stieglitz and the Fine-Art Movement in Photography. Dover Publications Inc., 1978, ISBN 0-486-23588-2. (engelsk)
Sarah Greenough: Modern art and America: Alfred Stieglitz and his New York galleries. Udstillingskatalog fra National Gallery of Art, Washington D. C., ved Bulfinch Press (= Little, Brown and Company), 2001, ISBN 0-8212-2728-9. (engelsk)
Sarah Greenough: The Alfred Stieglitz Collection of Photographs at the National Gallery of Art, Washington, Volume I & II; Harry N. Abrams, 2002, ISBN 0-89468-290-3. (engelsk)
R. Scott Harnsberger: Four artists of the Stieglitz Circle: A sourcebook on Arthur Dove, Marsden Hartley, John Marin, and Max Weber. Greenwood Press, 2002, ISBN 0-313-31488-8.
William Innes Homer: Alfred Stieglitz and the American Avant-Garde. Secker & Warburg, 1977, ISBN 0-436-20082-1. (engelsk)
William Innes Homer: Alfred Stieglitz and the Photo-Secession. Little, Brown and Company, Boston 1983, ISBN 0-8212-1525-6. (engelsk)
Beaumont Newhall: Geschichte der Fotografie; amerikansk originaludgave History of Photography: From 1839 to the Present. New York 1937; tysk oversættelse som nyoplag ved Schirmer/Mosel, München 2005, ISBN 3-88814-319-5.
Michael North: Camera Works – Photography and the Twentieth-Century Word. Oxford University Press, New York 2005, ISBN 0-19-517356-2. (engelsk)
Simone Philippi, (udg.), Ute Kieseyer (udg.), Julia Krumhauer et al: Alfred Stieglitz Camera Work – The Complete Photographs 1903–1917. Taschen, 2008, ISBN 978-3-8228-3784-9 (flere sprog; tekster af Pam Roberts, tysk oversættelse ved Gabriele-Sabine Gugetzer)
Susan Sontag: Über Fotografie; amerikansk originaludgave On Photography ved Farrar, Straus & Giroux, New York 1977; tysk oversættelse i Fischer Taschenbuch Verlag, 18. oplag 2008, ISBN 978-3-596-23022-8. – Dansk: Fotografi, 1985
Marius de Zayas, Francis M. Naumann (udg.): How, When, and Why Modern Art Came to New York. MIT Press, 1998, ISBN 0-262-54096-7. (engelsk) Uddrag ved Google Books
  Wikimedia Commons har flere filer relaterede til Gallery 291  og som  kategori
"History of 291" af U.S. National Gallery of Art, med vægt på maleriet. (engelsk)
Artiklen er en oversættelse af den tilsvarende tyske i  denne version, hentet 14. maj 2010Noter tilkommet under og efter oversættelsen
ReferencerHvor intet andet er anført, ligger følgende til grund: Sarah Greenough: Modern art and America: Alfred Stieglitz and his New York galleries. Udstillingskatalog fra National Gallery of Art, Washington D. C., ved Bulfinch Press (= Little, Brown and Company), 2001, ISBN 0-8212-2728-9. (engelsk)
