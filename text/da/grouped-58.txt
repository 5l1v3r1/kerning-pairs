
Liechtenstein er Europas eneste "dobbelt-indlandsstat" (en stat hvor  man således skal krydse mindst to grænser for at komme til havet), og det eneste tysktalende land, der ikke har grænser direkte med Tyskland.
Fyrstendømmet er et konstitutionelt monarki. Liechtenstein har 11 kommuner. Hovedstaden er Vaduz, hvor også fyrsten har til huse. Liechtenstein har verdens andet højeste bruttonationalprodukt pr. indbygger på 162.000 schweizerfranc (2006) svarende til ca. 570.000 danske kroner.
Liechtenstein er en dobbelt-indlandsstat i Europa, der omkranset af de schweiziske kantoner St. Gallen mod vest og Graubünden mod syd samt det østrigske forbundsland Vorarlberg mod øst. Store dele af grænsestrækningen mod Schweiz forløber langs Rhinen. Den sydlige og østlige grænse er præget af bjergkæden Rätikon i Alperne. Udover Usbekistan er Liechtenstein den eneste indlandsstat, der kun er omgivet af andre indlandsstater.
Landet måler på det længste sted 24,8 km. og på det bredeste sted 12,5 km. Grænsen mod Schweiz er 41,2 km. lang og mod Østrig 36,7 km.
Liechtensteins højeste punkt er Grauspitz med en højde på 2.599 m.o.h. Det dybeste punkt er Rugeller Riet med en højde på 430 m.o.h. Den højest beliggende by er Triesenberg i 886 m.o.h.Den eneste naturlige sø i Liechtenstein er Gampriner Seele, som først blev dannet i 1927 ved en oversvømmelse af Rhinen, der medførte en voldsom erosion. 
Det største landbrugsområde ligger omkring Rhindalen, hvor der dyrkes majs, kartofler, byg, hvede og grøntsager.
27 % af landet er dækket af tætskov, 34 % bliver udnyttet til landbrug (heraf 12 % til korndyrkning og 21 % som græsenge) mens 10 % af arealet er bebygget.
Klimaet i Liechtenstein er forholdsvist mildt og er ofte præget af sydlig fønvind, hvilket forlænger dyrkningstiden forår og efterår. I januar 2006 var gennemsnitstemperaturen -3,4 °C og i juli 22,7 °C. Årsmiddeltemperaturen var 10,4 °C.
Juli og august har mest nedbør med 130–150 mm regn pr. måned, mens december og januar har mindst nedbør med 30–50 mm.
Omkring to tredjedele af indbyggerne er indfødte liechtensteinere (65,8%) mens en femtedel (20,1%) kommer fra de øvrige tysktalende lande (Schweiz, Østrig og Tyskland)
Liechtensteins befolkning taler en alemannisk dialekt af højtysk. De alemanniske dialekter er lokalt forskellige, og adskiller sig visse steder meget fra hinanden. Skrift- og mediesprog er højtysk. Liechtenstein er det eneste land, hvor tysk alene er statsanerkendt sprog. I de øvrige tysktalende lande er også romanske, andre germanske eller slaviske sprog eller ungarsk anerkendt som officielt sprog eller mindretalssprog.
Liechtenstein er domineret af den kristne tro. Folketællingen i 2000 viste, at 72,4 % af indbyggerne tilhører den romersk-katolske kirke, 8,2 % tilhører den protestantiske kirke og 4,8 % tilhører den islamiske tro.Indtil 1997 lå Liechtenstein under bispedømmet Chur. Den 2. december 1997 ophøjede Pave Johannes Paul 2. ærkebispedømmet Vaduz. Den romersk-katolske kirke er i følge forfatningen statskirke. Der tilstræbes en adskillelse af kirke og stat i Liechtenstein.
Liechtenstein har på trods af landets størrelse formået at fremavle nogle dygtige sportsfolk. Mario Frick er den mest succesfulde fodboldspiller i Liechtensteins historie, og bliver i befolkningen kaldt Super Mario. Alpin skiløberen Marco Büchel har vundet flere worldcup races i super-G og har desuden deltaget 6 gange i vinter OL, fra 1992 til 2010.
Fyrstendømmet er opstået gennem en erhvervelse af herskabet Schellenberg (1699) og grevskabet Vaduz (1712) af fyrstefamilen Liechtenstein. Familien kan spores tilbage til 12. århundrede, og navnet har familien fra Burg Liechtenstein i Mödling i Niederösterreich ved Østrigs hovedstad Wien. I 1719 slog kejseren for det tysk-romerske rige Karl 6. de to områder sammen og ophøjede det til et selvstændigt fyrstendømme og gav det navn efter fyrsten af Liechtenstein.
Under koalitionskrigen i 1799 var fyrstendømmet først besat af Frankrig sidenhen af Østrig. Ved afslutningen af det tysk-romerske rige i 1806 efter Napoleons okkupation af store dele af riget blev Liechtenstein den 12. juni 1806 optaget i rhinforbundet som en suveræn stat og var fra 1815 en del af det tyske forbund, der blev dannet på Wienerkongressen. I 1862 underskrev fyrst Johann 2. en konstitutionel-monarkisk forfatning for at forhindre en revolution. Fra 1866 blev Liechtenstein en uafhængig og neutral stat. I 1868 opløstes militæret af økonomiske årsager.
Indtil 1. verdenskrig var Liechtenstein gennem en fælles overenskomst tæt forbundet til det østrig-ungarske kejserrige. Da dette i 1918 gik i opløsning blev Liechtenstein tættere knyttet til Schweiz. Liechtenstein indførte derefter den schweiziske franc som valuta og indgik fra 1923 i den schweiziske toldunion. Fra 1924 skete Liechtensteins diplomatiske repræsentation gennem Schweiz' diplomati. 
Med forfatningen fra 1921 blev fyrstendømmet et konstitutionelt monarki med en demokratisk-parlamentarisk regeringsform. Under 2. verdenskrig blev Liechtenstein – ligesom Schweiz – på grund af sin beliggenhed og den politiske neutralitet forskånet for besættelse og krigshandlinger. Liechtenstein oplevede herefter – begunstiget af toldunionen med Schweiz, den lave skat og neutraliteten – et erhvervsmæssigt opsving.
I 1992 kom det til den såkaldte "statskrise". Fyrst Hans-Adam 2. ville gennemføre landets afstemning om deltagelse i EØS før Schweiz, for at sikre en positiv udgang. Regeringen og parlamentet stemte for deltagelsen, men holdt fast på en afstemning efter Schweiz. Hans-Adam 2. truede med at afskedige regeringen, opløse Landdagen og regere gennem nødret. Efter pres fra folket gav statsoverhovedet efter og afstemningen blev lagt før afstemningen i Schweiz. Statskrisen medførte en årelang forfatningsdiskussion.
Mens Schweiz gennem afstemningen afviste et optag i EØS, så stemte et markant flertal i Liechtenstein for, og landet indtrådte i EØS den 1. maj 1995. Medlemskabet har haft stor betydning udviklingen af de finansielle virksomheders sæde i Liechtenstein.
I 2003 trådte efter heftige kontroverser en ny forfatning i kraft, som blev tiltrådt af folket. De politisk modstandere mente, at magtbalancen i landet forskubbedes til gunst for monarkiet. Således fordeles suveræniteten ligeligt mellem folket og fyrsten.
Den 15. august 2004 udnævnte fyrst Hans-Adam 2. sin søn og arveprins Alois von Liechtenstein som sin stedfortræder.
Liechtenstein er et konstitutionelt arvemonarki på et demokratisk-parlamentaristisk grundlag. Statsoverhovedet i Liechtenstein er siden 1989 fyrst Hans-Adam 2. von und zu Liechtenstein.
Den lovgivende magt ligger hos fyrsten og Liechtensteins Landdag, der består af 25 medlemmer, der vælges ved direkte forholdstalsvalg af befolkningen. Alle love skal sanktioneres af fyrsten, og foreligger sanktioneringen ikke indenfor 6 måneder bortfalder loven.
Den udførende magt ligger hos regeringschefen, der i øjeblikket hedder Otmar Hasler, og fire regeringsråd (ministre). Siden den omstridte forfatning fra 2003 kan fyrsten når som helst og uden begrundelse afskedige regeringen, og er dermed en af de mest magtfulde monarker i Europa. Til gengæld har folket gennem en forfatningsændring mulighed for at afskaffe monarkiet. Den nye forfatning har fordelt opgaverne mellem fyrste, regering og Landdag tydeligere.
Viceregeringschef Dr. Klaus Tschütscher (Ressortområder: Erhverv, justits og sport)
Hugo Quaderer (Ressortområder: Uddannelse, socialvæsen, miljø, skov- og landbrug)
Dr Martin Meyer (Ressortområder: Indenrigs, sundhed, trafik og kommunikation)Retsvæsenet består af højesteret med 5 dommere, som ansættes gennem et udvalg med fyrsten som formand.
Der er et stærkt element af direkte indflydelse i Liechtensteins forfatning. Således kan mindst 1.000 borgere indkalde Landdagen og mindst 1.500 kan opløse det. 1.000 borgere kan ligeledes begære en ændring eller ophævelse af en lov for Landdagen. Enhver lov kan sættes til afstemning, hvis Landdagen beslutter det eller hvis 1.000 borgere eller 3 kommuner fremsætter krav om det. Til ændringer af forfatningen eller statstraktater kræves krav fra mindst 1.500 borgere eller fire kommuner. Forfatningen fra 2003 har generelt udvidet rettighederne for direkte demokrati.
Freie Liste, FL (3)VU står stærkest i de sydligere kommuner, mens FBP står stærkest i de nordligere kommuner. Der er ikke de store ideologiske forskelle mellem de to partier, der siden 2005 udgør en stor koalition.
Der er en spærregrænse på 8 procent for at et parti kan blive repræsenteret i landdagen.
De udenrigspolitiske interesser varetages mestendels af Schweiz. Liechtenstein har egne repræsentationer i Berlin, Bern, Bruxelles, Geneve, New York (i FN), Strasbourg, Washington og Wien.
Medlemskabet af EØS medfører i princippet fri bevægelighed for personer, men da hverken EU-landene eller Liechtenstein har interesse i mange bosættelser på grund af den billige skat, så er der indført en undtagelsesbestemmelse, således at Liechtenstein giver 64 nye opholdstilladelser om året, hvoraf 56 gives til personer i beskæftigelse og 8 til personer uden beskæftigelse. Tilflytning af familiemedlemmer er dog altid mulig.
Fyrstendømmet har siden 12. februar 1868 ingen egen hær, selvom forfatningen indeholder en almen værnepligt. Politiet står for den indre sikkerhed og kriminalitetbekæmpelsen. Enkelte kommuner har eget kommunalt politi.
Under 2. verdenskrig ville Schweiz gerne have Liechenstein med ind under deres forsvar, idet schweizerne anså Liechtenstein som en svag flanke, hvor der ville være mulighed for at besætte Schweiz. Liechtenstein afviste dog dette af frygt for at belaste forholdet til Nazi-Tyskland.
Heller ikke i dag findes der en aftale mellem Schweiz og Liechtenstein på det militære område, og Schweiz har således ingen selvstændig ret til intervention i tilfælde af at et andet land skulle angribe Liechtenstein.
Liechtenstein er opdelt i 11 kommuner. 5 af kommunerne tilhører valgkredsen Unterland i den nordlige del af landet og de resterende 6 kommuner tilhører valgkredsen Oberland i den sydlige del af landet.
Liechtensteins flag er blåt og rødt i to vandrette striber – blåt øverst og rødt nederst med fyrstekronen i øverste venstre hjørne. Fyrstekronen symboliserer enheden af folket, fyrstenhuset og staten. Flaget har i denne form været anvendt siden 1937.
Landets farver i blåt og rødt stammer sandsynligvis fra de fyrstelige livréfarver. Der er to teorier om farvernes betydning:
Begge farverne har været kendt i hvert fald fra 1764 og blev optaget i forfatningen fra 5. oktober 1921 i en vandret udgave. Da dette flag imidlertid var identisk med Haitis flag tilføjede man en gul fyrstekrone.
Den 30. juni 1982 blev der vedtaget en ny flaglov. Fyrstens flag er herefter blå-rødt i vandrette striber med fyrstens våben i midten af flaget. Hele flaget er omkrandset af en gul kant. Fyrstetro borgere anvender dog ofte det gamle fyrsteflag med fyrstehusets farver: gul og rød.
Liechtensteins nationalhymne er siden 1920 Oben am jungen Rhein, som dog blev lettere bearbejdet i 1963. Hymnens melodi er identisk med Storbritaniens nationalhymne God Save the King.
Det godt udbyggede vejnet er 140 km. langt. Der er ingen motorvej i Liechtenstein, men på den venstre Rhinbred går den schweiziske motorvej A13, der har fem til- og afkørsler direkte til fyrstendømmet. De trafikale regler tager udgangspunkt i de schweiziske. Dog er alkoholgrænsen 0,8 promille, hvor den i Schweiz er 0,5.
Privatbilisme er udbredt. Der er indregistreret 24.368 privatbiler i Liechtenstein svarende til 693 pr. 1.000 indbyggere (2007).
Der er 9,5 km. jernbane fra Buchs til Feldkirch, og på dette stykke standser regionaltog ved de fire stationer Forst-Hilti, Nendeln, Schaan-Vaduz og Schaanwald. Driften af strækningen varetages af det østrigske jernbaneselskab Österreichische Bundesbahnen. Der kører regionaltog på linjen 10 gange dagligt i hver retning på hverdage og 5 gange øvrige dage. Hele strækningen gennemkøres på ca. 20 minutter.
Bustransport sker med Liechtenstein Bus Anstalt (LBA), der er et datterselskab af det schweiziske Postbus og forbinder fyrstendømmets kommuner med 13 buslinjer, hvoraf nogle også kører over grænsen til Schweiz og Østrig. LBA har i alt 42 busser, hvoraf 28 er naturgasdrevne. Linjenettet er på 105 km. med ca. 320 stoppesteder. Der transporteres årligt omkring 5 mio. passagerer, hvoraf 14-17.000 dagligt transporteres på hverdage. Busselskabet havde i 2006 en samlet indtægt på 2.363.976 CHF.
I 2006 gennemførtes en total linjeomlægning af buslinjerne for at skabe mere attraktive forbindelser og dermed forøge passagerantallet. I februar 2008 påbegyndtes omlægningen af busstationen i Schaan, som er landets største busknudepunkt, hvor 6 buslinjer mødes. Anlægget stod endeligt færdigt i december 2009.
Den nærmeste lufthavn er lufthavnen i Zürich i Schweiz. I Balzer findes en privat drevet helikopterlandingsplads.
Fystendømmet er postalt forbundet med Schweiz men har dog et selvstændigt postvæsen Liechtensteinische Post AG og udgiver egne frimærker.
Landet har egen international telefonkode (+423). Der findes mere end 19.000 telefonabonnementer, ca. 12.000 mobiltelefoner og ca. 20.000 internetbrugere.
Bilernes nummerplade er holdt i samme skrifttype og design som Schweiz', men pladerne er dog sorte med hvide bogstaver. På pladerne benyttes betegnelsen FL og rigsvåbenet efterfulgt af fem cifre.
Fra den 1. januar 2001 blev den schweiziske vejafgift for lastbiler indført i hele Liechtenstein. Den blev tiltrådt ved en folkeafstemning og indført for at Schweiz ikke skulle etablere afgiftsterminaler eller toldposter ved grænsen til Liechtenstein. I stedet har Liechtenstein nu etableret disse på grænsen til Østrig.
Hovedparten er energiforsyningen hentes i udlandet. I 2006 anvendtes 1,4 mio. MWh på alle energiarter, hvoraf Liechtenstein kun er selvforsørgende med 93.789 MWh. Mere end 93 % af energiforsyningen hentes således i udlandet.
Den største del af Liechtensteins bruttonationalprodukt tilvejbringes gennem industri, der koncentrerer sig om fremstilling af værdifulde specialprodukter. Største handelspartner er USA efterfulgt af EU og Schweiz. Finanssektoren er endvidere også af stor værdi for landet. Med den industrille udvikling etablerede der sig i Liechtenstein et stærkt bankvæsen, som dog af de højtbeskattede EU-lande anklages for at tjene som skatteflugt.
De største banker er LGT Bank, Liechtensteinische Landesbank og Verwaltungs- und Privatbank. Siden 1992 har også andre institutter fået tilladelser til bankvirksomhed, herunder også udenlandske banker siden tiltrædelsen i EØS. I dag beskæftiger de fem største banker i Liechtenstein omkring 1.400 medarbejdere og har en samlet balance på over 30 milliarder schweizerfranc. Som i Schweiz og Østrig gælder der i Liechtenstein bankhemmelighed, hvilken dog er kommet under kraftig international kritik i februar 2008, hvor bl.a. tyske myndigheder skaffede sig detaljerede oplysninger om skatteundrageres konti i LGT Bank. Den danske skatteminister, Kristian Jensen, agter ikke at bruge de fremkomne informationer til at undersøge, om danske statsborgere har skjulte formuer i banker i Liechtenstein.
I industrisektoren er de kendteste virksomheder Hilti AG (boreteknik og byggeriudstyr), Ivoclar Vivadent AG (tandteknik), ThyssenKrupp Presta AG (leverancer til automobilproduktion), Hoval AG (Varme- og udluftningsudstyr), Ospelt-Gruppe (fødevarer) og Hilcona AG (fødevarer), Neutrik AG (elektroteknik), PAV Präzision Apparatebau Vaduz (præcisionsinstrumenter) samt OC Oerlikon Balzers AG (Elektronik).
Liechtensteins nationalbank har ret til at udstede egen valuta men anvender ikke denne ret mere. Schweiziske Frank er Liechtensteins officielle valuta. Liechtenstein præger dog særmønter. I de fleste forretninger og restauranter er Euro også gangbart.
Bruttonationalproduktet var i 2006 4,3 mia. CHF, svarende til 162.000 CHF pr. indbygger.
For at forhindre en toldgrænse på Rhinen, måtte Liechtenstein trods sin sunde statsøkonomi indføre en omsætningsafgift pr. 1. januar 1995 svarende til Schweiz'. Satsen er 7,6 % mens der er indført særlige satser for hoteller på 3,6 % og for fødevarer, bøger, blomster og lignende en sats på 2,4 %.
Landets tæthed mellem byerne og deres traditioner og den intensive kontakt med udlandet betyder et rigt og mangeartet kulturliv. Koncerter, teater, dans og kabaret, museer, galerier og atelier tiltrækker mange kulturinteresserede og kunstelskere fra hele regionen.
Kunstmuseum Liechtenstein er et arkitektonisk vartegn tegnet af de schweiziske arkitekter Morger, Degelo og Kerez, som blev åbnet i 2000. Facaden består af en indfarvet og fugeløs støbt beton fortrinsvis af basaltsten og farvet flodgrus, der er behandlet på en sådan måde, at det giver en reflekterende overflade. Som museum for moderne og samtidskunst opbevares den statslige kunstsamling her og er kendt for sine internationalt betydende særudstillinger.
Stor betydning har også det Liechtensteinske statsmuseum, som blev åbnet i 2003 efter en omfattende renovering. Andre museer er skimuseet og postmuseet og flere andre moderne lokale museer.
Der er flere lokale kulturforeninger, som f.eks. Operettenbühne Balzers eller Liechtenstein Musical Company. Også hovedstaden Vaduz opvarter publikum med en egen Operettenbühne og en rigtig operaforening. 
Grundlæggende har man i Liechtenstein det samme skolesystem som i Schweiz. Som 5-årige begynder børnene i Vorschule som svarer til børnehave og er et toårigt forløb. For tysktalende børn er dette frivilligt, mens det for udenlandsktalende børn er obligatorisk at gå på andet år.
Som 7-årige påbegynder børnene det 5-årige forløb i Primarschule. Når dette forløb er afsluttet fortsætter børnene i 12-årsalderen til Sekundarstuffe, hvor der skal vælges mellem 3 skoleniveauer, alt efter hvilken uddannelse børnene skal have senere i livet. Oberschule tager 4 år og derefter kan de fortsætte i den såkaldte Anlehre. Dette er en læreplads, som er mere praksisorienteret med mindre skoleundervisning. Realschule tager også 4 år, og derefter kan eleverne fortsætte i lære. Gymnasium Unterstufe tager 3 år og forbereder eleverne på fra 16-årsalderen at vælge ny retning. Det kan enten være teknisk skole, handelsskole eller videregående gymnasium, der skal forberede eleverne på en videregående universitetsuddannelse.
Liechtenstein har en landsdækkende radio- og TV-kanal. TV-kanalen varetages af Presse- og Informationsministeriet og Radio Liechtenstein udsendes af Liechtensteinischer Rundfunk. Derudover har hver kommune en egen lokalkanal.
Det største dagblad er med et oplag på 10.500 eksemplarer Liechtensteiner Vaterland, som politisk står nærmest Vaterländische Union (VU). Det ældste dagblad er med førsteudgivelsen i 1878 Liechtensteiner Volksblatt, der politisk læner sig op ad Fortschrittliche Bürgerpartei (FBP).
Den 15. august er national helligdag i fyrstendømmet Liechtenstein. Man fejrer her samlet Maria Himmelfart (som katolsk helligdag) og fyrst Franz Josef 2.'s fødselsdag. Franz Josef 2. (1906-1989) havde fødselsdag den 16. august, men festligholdelsen af de to dage blev lagt sammen i 1940 til én national fejringsdag. Efter fyrstens død har man holdt fast i festdagen.

For alternative betydninger, se Lillebæltsbroen. (Se også artikler, som begynder med Lillebæltsbroen)Lillebæltsbroen – nu også Den gamle Lillebæltsbro – er en kombineret jernbane- og vejbro og blev den første faste forbindelse mellem Jylland og Fyn. Konstruktionen påbegyndtes i 1925, og broen blev indviet 14. maj 1935.
Den fynske hovedbane mellem Middelfart og Nyborg åbnede i 1865 og blev året efter forbundet med Strib. Det var dog først syv år senere, at der blev indsat en jernbanefærge over Lillebælt til Fredericia (Snoghøj), så der var togforbindelse helt fra København.Da jernbanefærgeforbindelsen åbnede, begyndte undersøgelser af mulighederne for at få en fast forbindelse – dvs. en bro – over farvandet. Det første forslag blev fremlagt Rigsdagen i 1899 uden at blive vedtaget, da prisen var for høj.
Efter Genforeningen i 1920 var trafikken over Fyn og til Sønderjylland vokset markant, og der blev bevilget penge til at gennemføre jordbundsundersøgelser. Fra 1923 ledede Anker Engelund projekteringsarbejdet.
Den oprindelige tanke var en dobbeltsporet jernbanebro, da en kombineret vej- og jernbanebro ville blive for dyr. Alternativt var en slags hængebane under broen, som kunne "færge" køretøjerne over på den anden side.
Minister for offentlige arbejder M.N. Slebsager (V) fik i foråret 1924 vedtaget en anlægslov i Rigsdagen, der foreskrev opførelsen af en dobbeltsporet jernbanebro som højbro. Under lovforslagets behandling blev det diskuteret, om det skulle være en kombineret vej- og jernbanebro, men det blev endeligt fravalgt af sparehensyn. Imidlertid skulle bropillerne bygges, så broen nemt kunne øges med en vejdel.
Inden påbegyndelsen var der sket en sådan vækst i automobiltrafikken, at det var nødvendigt også at etablere kørespor til den. I sommeren 1927 vedtoges en 6 meter bred kørebane med fortov. Ekstraomkostningen blev finansieret med provenuet fra Loven om Afgift af Motorkøretøjer.
Den oprindelige tanke var at bygge sænkekasser på land, trække dem ud i vandet, støbe bropillen, og flytte dem videre til næste sted. Det ville kræve, at udgravningen til funderingen ville foregå ved 3,5 atmosfæres tryk. En af Monberg & Thorsens indhyrede ingeniørfirmaer fik med baggrund i Lillebælts særligt vandtætte ler den idé at udnytte åbne sænkekasser til at skabe et "hulrum" i havbunden. På denne måde kunne de pumpe vandet ud og støbe fundamentet direkte. For at sikre forankringen af sænkekassen og bropillen yderligere, nedrammedes stålrør i en dybde på 2-4 meter, som alle skulle have samme bundkote.
Ståloverbygningen hviler på lejer på de landfaste piller, samt sæt a fire faste og fire bevægelige stållejer på pillerne ude i bæltet. Den er udført som en selvbærende konstruktion – en cantileverbro. På hver pille ude i vandet kom en gitterkonstruktion ud fra den ene side med en arbejdsplatform på 30 meter. Her blev det første fag af gitterkonstruktionen bygget, hvorefter der blev bygget et tilsvarende fag på den anden side for at skabe ligevægt på pillen.
Overbygningens toppunkt er 24 meter højt og aftager lineært til 21 meter over pille 2 og 3, der bærer midterfaget. Højden af overbygningen aftager igen lineært til 15 meter over de første landfaste piller (J1 og F1).
Tilslutningsfagene på land er to buebroer hver delt i to ribber, som er udført i jernbeton. De østlige ribber er 3 meter brede og bærer jernbanen. De to vestlige er 1,5 meter brede og bærer kørebanen med fortov. Herved sker der en konstruktionsmæssig adskillelse af tryk- og trækkræfter fra de to trafiktyper.
På fynssiden er der tre buer med en samlet længde på 140 meter. På jyllandssiden er der fem buer med en samlet længde på 215 meter. Buernes spænd varierer fra 30 til 40 meter, mens højden midt i buen er på ca. 30 meter, og pillernes er 24,5 meter højde. Dog er de to første piller, der går ind i skråningerne på begge sider, blot 15 meter.
Støbearbejdet begyndte på Fyn og mandskab, maskiner og udstyr blev sejlet over til Jylland. Her var jordbundsforholdene mere komplicerede: skrænten bestod af sandsten og skifer. For at opnå et bæredygtigt underlag, var det nødvendigt at ramme ovale jernsspunsvægge 18 meter ned med 3 meters mellemrum. De blev nu udstøbt massivt med beton. Desuden blev der boret 16 meter ned under Lillebælts vandspejl, og landpillens fundament blev støbt som en 28 meter høj massiv betonblok.
Den officielle indvielse skete torsdag den 14. maj 1935. 376 officielle gæster fra hovedstaden blev kørt til Lillebælt i to røde lyntog, mens 125 lokale gæster inden åbningen spiste på Restaurant Broen. Højtideligheden begyndte med Kongeskibet Dannebrogs ankomst til Middelfart Havn kl. 13.00. Her blev Kong Christian 10. modtaget af en række æresgæster med statsminister Thorvald Stauning (S) i spidsen.
Selskabet kørte fra Middelfart Station til Fredericias nye Banegård med et lyntog, der ankom til brohovedet kl. 13.54. Her talte kongen, statsministeren, ministeren for offentlige arbejder J.F.N. Friis-Skotte (S) m.fl. Efter talerne gik kongen med følge op i lyntoget, der på broen sprængte en rød silkesnor.De samlede udgifter til bro- og jernbanebyggeriet anløb på 42 mio. DKK. Heraf kostede jernbanebroen 16,7 mio. kr., vejbroen 7,5 mio. kr., vejanlæggene 1,6 mio. kr. og de tilsluttende jernbaneanlæg 16,5 mio. kr. Beløbene modsvarer i 2011 knap 1,5 mia. kr. – fordelt på hhv. 590 mio. kr., 56 mio. kr. og 580 mio. kr.
Lillebæltsbroen blev en succes. Rejsetiden for tog mellem København og Esbjerg faldt med omtrent 40 % til 4 timer og 34 minutter og blev langt mere komfortabel, fordi passagererne ikke længere skulle skifte ved Lillebælt.
Biler og cykler kunne køre frit over broen, som mellem 1934 og 1939 blev passeret af 2,5 mio. biler. Den stærke forøgelse af biltrafikken i 1950'erne betød, at broen blev en decideret flaskehals. Samtidig kom de brede motorveje, der passede til den moderne trafik.
Det store motorvejs-H, som blev anlagt i Danmark, skulle også krydse Lillebælt, og i 1960'erne var problemet blevet alvorligt. I 1961-1965 blev biltrafikken fordoblet fra 2,5 til 5 mio. køretøjer om året. Køerne på de store feriedage kunne strække sig 20–30 km på begge sider, og et uheld på broen lammede trafikken i området totalt. En motorvejsbro i forbindelse med den øst-vestgående motorvej i "H'et" var en nødvendighed.
Som den første og for nuværende (2015) eneste bro i Europa, blev bridgewalking, brovandring, (det vil sige gang på brotoppen) på Lillebæltsbroen, indviet den 10. maj 2015.
Fremover vil det være muligt, for alle, mod betaling, at foretage en vandring over broen, under professionel ledelse.
Herefter er det planlagt at vandringerne fremover vil blive foretaget i sommersæsonen.
Deltagere skal opfylde visse krav  for at deltage i brovandringen.  Eksempelvis er der alderskrav samt at man er fysisk mobil, dette  uden hjælpemidler hvilket er et forlangende, hensigtmæssigt fodtøj og beklædning etc.
Gang ovenpå broen foregår i 20 meters højde over vejbanen, i alt 60 meter over havoverfladen.Udover Lillebæltsbroen, er det muligt at foretage bridgewalking på broer i Auckland og Sydney.

Lisa Ann (født 9. maj 1972) er en amerikansk pornoskuespillerinde. Hun har også arbejdet som instruktør og talentagent. Hun er kendt for at parodiere den tidligere Alaska-guvernør, Sarah Palin, i seks pornofilm. Hun er en del af Hall of Fame i både AVN, XRCO og Urban X.
Ann er født og opvokset i Easton, Pennsylvania. Hun blev en del af pornoindustrien i 1994. Hendes første optræden var i Cinesex 2.[kilde mangler] I de to første år af hendes pornokarriere, var hun på kontrakt med Metro/Cal Vista og lavede én film om måneden. Hun stoppede med at lave porno igen i 1997 på grund af en generel frygt for AIDS i industrien og brugte de efterfølgende syv år på at strippe. Hun ejede også et day spa i fire år under sit fravær fra porno. Hun besluttede at vende tilbage til pornoindustrien i februar 2006, efter at hun blev spurgt om at lave en billedserie for Suze Randall. Den første film hun medvirkede i efter at være vendt tilbage var med Christian XXX i Bra Bustin' and Deep Thrustin'. Udover sit arbejde som pornomodel har hun også begået sig som filminstruktør, producer og sminkøse.Hun blev valgt til at medvirke som medvært ved XRCO Awards i april 2010. I december 2014 annoncerede hun igen sit farvel til pornofilm i et Facebook-opslag, og kort efter fik hun foretaget en brystreduktion som del af det at vende tilbage til et normalt liv. Hun fortsatte dog med at lave webcamshows. I januar 2018 annoncerede Lisa Ann, at hun ville vende tilbage til pornoindustrien og optræde som pornoskuespillerinde igen. Hun indgik en kontrakt med Evilangel og vendte tilbage med fire film. Hendes første var med den mandlige pornoskuespiller Isiah Maxwell på hendes hjemmeside thelisaann.com.
I 2008 spillede Ann "Serra Paylin", der var en parodi på den republikanske vicepræsidentkandidat Sarah Palin i Hustler Videoen Who's Nailin' Paylin?, som blev lanceret på Election Day. Hustler kontaktede Ann og tilbød hende at deltage i vicepræsidentdebatten som forberedelse til rollen, så hun kunne lære at kende Palins karakteristika. Hun forberedte også rollen ved at studere Tina Feys parodier af Palin. Hun portrætterede Palin igen i efterfølgerne Obama Is Nailin' Palin, Letterman's Nailin' Palin, You're Nailin' Palin, Hollywood's Nailin' Palin og Who's Nailin' Palin? 2. Hustler producerede også masker, som forestiller Anns portrættering af Palin til Halloween i 2009. Ann optrådte igen som Palin i musikvideoen til sangen "We Made You" af Eminem. Hun optrådte også som Palin på stripklubber. Disse optrædener genoplivede hendes karriere på skærmen.
Lisa Ann gjorde debut som instruktør med filmen Hung XXX, som blev lanceret den 22. september 2009 af Justin Slayer International. I august 2013 lancerede hun sit eget produktionsselskab, Lisa Ann Productions og underskrev en distributionsaftale med Jules Jordan Video. Hendes instruktørdebut for selskabet MILF Revolution blev udgivet den 5. august 2013. MILF Revolution vandt AVN Award 2014 for "Bedste MILF-udgivelse".
Ann arbejdede som talentagent for LA Direct Models i perioden september 2005 til februar 2006. Ifølge Ann blev kvindelige skuespillere i industrien, som var 30 år eller ældre, afvist af andre agenter og blev nødt til at repræsentere sig selv på trods af efterspørgslen på "MILF phenomenon," hvilket motiverede hende til at starte sit eget bureau og repræsentere dem. Hun lancerede Clear Talent Management i november 2006, som senere blev omdøbt til Lisa Ann's Talent Management og fusioneret med Adam Glassers Lighthouse Agency i 2007, inden det lukkede i juli 2010.I december 2009 blev det annonceret, at Lisa Ann havde skrevet under på at blive talskvinde for RealTouch, en mekaniseret kunstig vagina produceret af AEBN. Hun fik senere støbt sine egne kønsdele for Fleshlight i 2011.I 2013 var Ann vært for et show kaldet Stripper Town på Sirius XM. Hun arbejdede også sammen med Adam Ronis som medvært på Lisa Ann Does Fantasy og på The Morning Men; begge på Sirius XM Radio. I december 2014 forlød det, at hun ville forfølge en karriere i fantasy football. I januar 2016 blev hun langsomt også involveret i fantasy baseball.Den 15. december 2015 udgav Ann en biografi med titlen The Life.
I august 2014 henvendte Lisa Ann sig til sin pornoskuespillerindekollega Belle Knox, også kendt som "Duke University-porn star". Gennem Anns agent, som repræsenterede Knox, ville hun høre "hvordan går det?". Lisa Ann havde nemlig været mentor for omkring 10 til 15 piger siden 2005. I et interview udført af XBIZ sagde Lisa Ann, at hun kunne sympatisere med den medieopmærksomhed, som Knox havde oplevet. Hun oplevede nemlig en lignende i 2008, da hun spillede den tidligere vicepræsidentkanditat, Sarah Palin. "Jeg forstår, at det at være en nye pige i denne business kan være et meget ensomt sted... Hun er allerede ude i overhalingsbanen med baggrundsdans, og hun har allerede millioner af muligheder. Jeg føler, at hvis det skete for mig, hvis 'Palin' skete for mig som 19-årig, så ville jeg aldrig have klaret det," fastslog Lisa Ann. "Derfor henvendte jeg mig til hende, så vi startede en smule mentorskab over SMS, telefon og Skype. Jeg nødt det bånd, vi havde når vi talte."
Lisa Ann optrådte i The Howard Stern Show som en "Snapple Girl" før begyndelsen på sin voksne karriere.Den 7. november 2008 optrådte Ann i Entertainment Tonight for at promovere Who's Nailin' Paylin?.Lisa Ann blev rangeret som nummer fem på Complex Magazines liste over "De 100 Hotteste Pornostjerner (Lige Nu)" i 2011. Hun blev også placeret på CNBC's årlige liste "The Dirty Dozen: Porn's Most Popular Stars" i 2011, 2012, 2014, og 2015. I april 2013 rapporterede New York Post, at hun var "den mest populære kvindelige pornoskuespiller" ifølge data fra Pornhub.Ann var blandt de 16 pornografiske skuespillere, der blev profileret i dokumentarfilmen fra 2013, Aroused. I august 2013 var hun med i musikvideoen for sangen "Dead Bite" af Hollywood Undead. Hun lagde også stemme til en karakter kendt som "Prostitute #2" i videospillet Grand Theft Auto V, som blev udgivet i september 2013.
Ann identificerer sig ikke med noget politisk parti. I oktober 2008 sagde hun dog, at hun stemte på Barack Obama under det amerikanske præsidentvalg 2008, og at hun før havde støttet Hillary Clinton. Hun støttede Obama igen under det amerikanske præsidentvalg 2012. Ann har udtrykt sin støtte over for våbenrettigheder.I marts 2010 dukkede Lisa Ann op i Public Service Announcement under Free Speech Coalition om emnet overtrædelse af ophavsretten af voksent indhold, som blev ledet af Michael Whiteacre.Den 14. oktober 2010 meddelte Ann, at hun kun ville skyde scener med kondomer, efter at mandlige skuespillere i branchen var blevet diagnosticeret med HIV. Hun fastslog også, at STD testing system på det tidspunkt ikke var nok og opfordrede også andre skuespillere til at bruge kondom under filmningen. I august 2012 opfordrede hun til lovkrav om at kondom skulle bruges i heteroseksuelle voksenfilm og stillede samtidig spørgsmål ved standarderne af syfilis-behandlingerne af pornoindustriens læger. I august 2013 påstod hun, at en mandlig skuespiller, som hun var planlagt at skulle arbejde med var blevet testet positiv for hepatitis C, men hun prøvede at arbejde alligevel. Hun fortalte, at skuespilleren havde vist hende en test fra en klinik uden for branchen, som indikerede at han ikke havde nogle positive resultater af hepatitis, men at hun opdagede at to pornodatabaser havde placeret ham på en liste over folk, som skulle være uegnede til den slags arbejde. Efterfølgende meddelte Adult Production Health & Safety Services, at de ville starte med at implementere månedlig tjek af hepatitis B, hepatitis C og trichomoniasis den 19. august 2013. I mellemtiden betalte hun selv for en ny runde af tests til hendes co-stars, for at være sikker på at de var raske.Ann har kæmpet for at sætte fokus på interracial pornography ved at tale om behandlingen af sorte skuespillere i branchen og det manglende arbejde for dem. Hun vil også hjælpe industrien til at indføre pensioner, sygeforsikring og karrierevejledning til skuespillerne.I 2015 deltog og vandt Lisa Ann i FantasyFootballNerd.com Charity League, hvor hun spillede for velgørenhedsorganisationen Blessings in a Backpack, som går ind for at mobilisere samfund, individer og ressourcer til at levere mad i weekenderne til folkeskoleelever i hele USA der ellers ville sulte.
Ann boede i Huntington Beach, Californien i mindst 15 år. Hun boede også engang i Boca Raton, Florida i et år. Pr. oktober 2015 var hun ejer af en ejerlejlighed i Los Angeles og en lejlighed i Midtown Manhattan. Hun er sportsfan, og hendes favoritsport er basketball og amerikansk fodbold. I high school spillede hun basketball og var med i en skiklub. Hun har udtalt, at hvis hun ikke blev pornoskuespillerinde, så ville hun være blevet sportsagent eller skribent, blogger og rapporter. Hun er fan af Los Angeles Lakers og Dallas Cowboys.
I en alder af 28 blev Ann gift med en udsmider, som hun senere igen blev skilt fra. I november 2009 fortalte hun TMZ, at hun var begyndt at date Rob Kardashian efter at have mødt ham i et fitnesscenter. En kilde tæt på Kardashian talte med Us Weekly og bekræftede at de mødtes i centeret, men afslog Anns udtalelse om dating. På grund af hendes interesse i sport, samtidigt med at professionelle atleter arbejdede sammen med hende under hendes arbejde som sportsrapporter for Sirius/XM network, har Lisa Ann være til stede under mange forskellige sportskampe. Dette har medført, at hun har haft intime forhold til mange atleter, også nogle gange offentligt. I oktober 2014 var der spekulationer om, at Lisa Ann og en 18-årig Notre Dame football-spiller, Justin Brent, datede da de to viste sig til en kamp sammen. Efter at de var blevet set sammen ved Madison Square Garden, dukkede personlige billeder af de to i en seng sammen op online. I november 2014 kommenterede Lisa Ann via sin Twitter-profil omkring anmodninger fra den tidligere New York Rangers hockeyspiller Michael Del Zotto.I februar 2014, under et interview med sports-skribenten Myles Brown fra GQ-tidsskriftet, udtalte Lisa Ann: "...hvis fyre kunne være sammen med Victoria's Secret-modeller, det er sådan jeg har det med sportsfolk. Jeg er 42 år. Jeg kigger efter 18, 19, 20-årige drenge," og hun fortsatte: "De er i begyndelsen af deres liv, så de er stadig spændte, naive og simple. De er ikke negative endnu." Da der blev spurgt, hvor mange sportsfolk hun havde haft sex med, svarede hun: "Efter et liv i pornobranchen i omkring tyve år? Mange. Flere hundrede." Hun fortalte senere i interviewet, at hendes foretrukne sportsfolk at være sammen med eller have et forhold til var NBA-spillere. Lisa Ann fortalte, at det kunne lede til akavede situationer, når spillerne eksempelvis blev traded, og adskillige sportsfolk, som hun havde været i kontakt med pludselig befandt sig på det samme hold. "Jeg vil ikke være sammen med flere fyre på et hold på samme tid. Jeg vil ikke være i noget omklædningsrumssnak."I marts 2015, under den årlige March Madness NCAA basketballturnering, var der medieopmærksomhed omkring en præmie, hun udlovede i samarbejde med selskabet Brazzers. Konkurrencen "Vind En Date Med Lisa Ann" var blandt andet sponsoreret at selskabet og tilbød en alt-betalt tur til landsmesterskabet for at udgive den bedste trick shot-video. Uventet trak Brazzers meddelelsen tilbage og lukkede konkurrencen.

Republikken Litauen (litauisk: Lietuvos Respublika, kort: Lietuva, Žemaitisk: Lietovas Respoblėka) er et land i Nordeuropa, det sydligste af de tre baltiske lande. Landet ligger langs Østersøens sydøstlige bred og grænser til Letland i nord, Hviderusland i øst og sydøst og Polen og den russiske eksklave Kaliningrad oblast mod sydvest. Tværs over Østersøen ligger Sverige og Danmark. Landet har en befolkning på 2.790.842(2019) indbyggere, og dets hovedstad og største by er Vilnius. Landareal: 62.680 km².
I 1300-tallet var Litauen det største land i Europa, og dagens Hviderusland, Ukraine samt dele af Polen og Rusland var underlagt Storfyrstendømmet Litauen. Med Lublinunionen fra 1569 formede Polen og Litauen en ny stat, Den polsk-litauiske realunion. Realunionen varede i over to hundrede år, indtil nabolandene systematisk afviklede den fra 1772 til 1795. Ved delingen af realunionen overtog Det Russiske Kejserrige størstedelen af det litauiske territorium.
Efter 1. verdenskrig blev Litauens uafhængighedserklæring underskrevet den 16. februar 1918, og landet blev på ny en suveræn stat. Fra 1940 blev Litauen besat af Sovjetunionen og derefter af Nazityskland. Da 2. verdenskrig nærmede sig sin afslutning i 1944 trak tyskerne sig tilbage, og Sovjetunionen besatte Litauen igen. Den 11. marts 1990 blev Litauen den første sovjetrepublik, som erklærede sin uafhængighed.
Inden den globale finansielle krise 2007-10 havde Litauen en af de hurtigst voksende økonomier i EU. Litauen er medlem af NATO, Europarådet og EU. Litauen blev fuldgyldigt medlem af Schengen-samarbejdet den 21. december 2007. I 2009 var Vilnius europæisk kulturhovedstad, og samme år fejrede Litauen tusindårsjubilæet for sit navn.
Den første kendte omtale af navnet Litauen (litauisk: Lietuva) er fra 1009 i annalerne fra Quedlinburg (latin: Annales Quedlinburgenses). I Quedlinburg-annalerne omtales en latiniseret udgave af den slaviske form af navnet Lietuva – Litua udtales [litvā]. Selv om det er klart, at navnet stammer fra et baltisk sprog, diskuterer sprogforskere stadig betydningen af ordet.
Der har været gjort flere forsøg på at forbinde "Lietuva" med Keltiske stednavne med latinske eller italienske ord. Men disse forsøg mangler støtte i sprogforskningen. Ifølge en udbredt folkelig opfattelse stammer ordet "Lietuva" (Litauen) fra det litauiske ord "lyti" (at regne). Der er imidlertid ingen seriøs videnskabelig støtte for denne teori, idet ordet Lietuva har endelsen -uva, da det oprindelige ord ikke har nogen endelse. En sandsynlig kandidat er "Lietā". Da mange baltiske etnonymer stammer fra hydronymer, har lingvister søgt efter oprindelsen blandt de lokale hydronymer. Normalt har sådanne navne udviklet sig som en proces: hydronym → stednavn → etnonym.
En lille flod ikke langt fra Kernavė i det centrale område i den oprindelige litauiske stat og sandsynligvis den første hovedstad i det senere Storfyrstendømme Litauen krediteres normalt som kilde til navnet. Denne flods oprindelige navn er "Lietava". Med tiden kan endelsen -ava have ændret sig til -uva, da de to er samme type endelse. Floden flyder i lavlandet og oversvømmer ofte sine bredder; derfor vil den traditionelle litauiske form "Liet" direkte kunne oversættes som "lietis" (at spilde), som stammer fra urindoeuropæisk "leyǝ-".
De første mennesker bosatte sig i det litauiske område efter den sidste istid i det 10. årtusinde f.Kr. Urindoeuropæiske stammer, der indvandrede i 3.-2. årtusinde f.Kr., blandede sig gennem et årtusinde med den lokale befolkning og dannede forskellige baltiske stammer.
Litauen var oprindeligt befolket af splittede baltiske stammer. De samledes i 1230 af fyrst Mindaugas (ca. 1200-1263). Da han 1251 lod sig døbe, blev det muligt for ham at slutte fred med litauernes gamle fjende, Den Liviske Orden. Den 6. juli 1253 blev han kronet til konge af Litauen af ærkebiskoppen af Riga, og han herskede over mellem 300.000 og 400.000 undersåtter. Han brød med Den Liviske Orden i 1261 og afsværgede sandsynligvis kristendommen, slog ordensridderne i slaget ved Durbė og opmuntrede de hedenske preussiske nabostammers til opstand mod Den Tyske Orden. I 1263 blev han myrdet af sin nevø Treniota, og det hedenske Litauen blev igen mål for den Tyske Orden og Liviske Ordens korstog.
Gediminas (1315—40) grundlagde Storfyrstendømmet Litauen og udvidede landet mod syd og øst. Efter hans død deltes riget mellem hans syv sønner, af hvilke Algirdas og Kęstutis snart fik magten. Stridighederne mellem deres arvinger blev meget væsentlige for Litauens historie. Algirdas' søn Jogaila blev storfyrste efter ham (1377—1454); han antog kristendommen 1386 under navnet Vladislav, og da han samme år giftede sig dronning Jadwiga af Polen, blev han konge af Polen; hermed indledtes Polens og Litauens union.
1381 grundlagdes det første romersk-katolske bispedømme i Vilnius, og i 1417 grundlagdes bispedømmet i Medininkai (nu Varniai) i Žemaitija. Litauen havde til tider fuldstændigt selvstyre under egne storfyrster, men stod formelt under Polens konge; således var Vytautas den Store storfyrste af Litauen 1392—1430. Under ham nåede Litauen sin magts højdepunkt: Grænserne strakte sig da fra Østersøen til Sortehavet. Da Vytautas døde i 1430, gjorde Jogaila sin broder Švitrigaila til storfyrste i Litauen. Denne var tilhænger af den ortodokse kirke, men fortrængtes af Vytautas' broder, Žygimantas Kęstutaitis, der støttedes af det romersk-katolske parti. Švitrigaila, der kun beholdt Volhynien og Kijev, blev myrdet 1440, og kronen gik derfor til Jogailas yngste søn, den umyndige Kazimieras Jogailaitis, der modtog tilbud om Polens krone i 1444. Hans litauiske formyndere gjorde visse fordringer, blandt andet hævdede de Litauens ret til Podolien og Fyrstendømmet Galicien-Volhynien, et spørgsmål som senere vedblev at være stridsemne. Efter Kazimieras Jogailaitis' død i 1492 overlod litauerne tronen til hans søn Aleksandras I, mens polakkerne valgte dennes ældre broder Johan Albrecht til konge. Da Johan Albrecht døde i 1501, blev Litauen atter forenet med Polen under Aleksandras I.
Den polsk-litauiske realunion blev oprettet i 1569 ved undertegnelse af Lublinunionen. Der indførtes fælles kongevalg og fælles rigsdag, mens Polen og Litauen beholdt egen lovgivning og administration, herunder separate hære og valutaer. Men i sidste ende påvirkede poloniseringen alle aspekter af det litauiske samfund: politik, sprog, kultur og den nationale identitet. Fra midten af 1500-tallet til midten af 1600-tallet blomstrede kunst, kultur og uddannelse, næret af renæssancen og den protestantiske reformation. Fra 1573 valgtes den polske konge og Storfyrsten af Litauen af adelen, der fik stadigt flere privilegier. Disse privilegier, især liberum veto dansk: frit veto, der gav hver enkel adelsmand vetoret, førte til anarki og opløsning af staten.
Under den livlandske krig (1655-1661) var det litauiske territorium og økonomien ødelagt af den svenske hær. Før det fuldt ud kunne komme sig, blev Litauen igen hærget under Store Nordiske Krig (1700-1721). Krigen, pest og hungersnød resulterede i et tab på ca. 40 % af landets indbyggere. Fremmede magter, navnlig Rusland, blev dominerende spillere i indenrigspolitik i Den polsk-litauiske realunion. Talrige fraktioner blandt adelen brugte deres privilegier til at forhindre enhver form for reform. Til sidst blev unionen delt i 1772, 1792, og 1795 af det Russiske Kejserrige, Preussen, og det Habsburgske Østrig.
Ved delingen blev størstedelen af Litauen en del af det russiske imperium. Efter resultatløse opstande i 1831 og 1863 gennemførte tsaristiske myndigheder en række russificeringspolitikker, herunder et forbud mod den litauiske presse og lukning af kultur- og uddannelsesinstitutioner, og Litauen blev en del af en ny administrativ region kaldet Nordvestlige kraj.
Efter den russisk-tyrkiske krig (1877-1878), da de tyske diplomater på Berlinerkongressen krævede, at Rusland tilbageleverede områder til det Osmanniske Rige, blev forholdet mellem Rusland og Det tyske Kejserrige kompliceret, og det russiske imperium genoptog opførelsen af borge ved dets vestlige grænser som forsvar mod Tyskland. Blandt andet opførtes et 65 km² stort fort i Kaunas.Mellem 1868 og 1914 udvandrede cirka 635.000 litauere, næsten 20 % af befolkningen. Et stort antal af litauere udvandrede til USA i 1867-1868 efter en hungersnød i Litauen. På trods af udvandringen voksede ideen om et uafhængigt Litauen gennem årene, og denne ide blev grundlaget for det uafhængige Litauen. Under revolutionen 1905 blev der dannet en nationalkongres, som samledes 21.—22. november 1905 i Vilnius. Kongressen stillede krav om selvstyre for Litauen og krav om litauisk sprog i kirkerne og skolerne.
Den 16. februar 1918 under 1. verdenskrig, mens Litauen stadig var besat af tyske tropper, vedtog Litauens Råd (litauisk: Lietuvos Taryba) landets uafhængighed. Da Tyskland havde tabt krigen den 11. november 1918, dannede Litauens Råd den første regering under ledelse af Augustinas Voldemaras, vedtog en foreløbig forfatning og påbegyndte opbygningen af de grundlæggende administrative institutioner.
Litauens udenrigspolitik var domineret af territoriale stridigheder med Polen og Tyskland. Vilnius-området og Vilnius, den historiske hovedstad i Litauen, blev besat af den polske hær under Żeligowskis mytteri i oktober 1920, og herved oprettedes Central-Litauen, der to år senere blev indlemmet i Polen. I 19 år var Kaunas den midlertidige hovedstad i Litauen. Litauen tog den polske besættelse af Vilnius meget ilde op og nægtede at oprette diplomatiske forbindelser frem til kort før 2. verdenskrig.
Klaipeda-regionen var under administration af Folkeforbundet, men i januar 1923 rykkede litauiske friskarer ind og besatte området. I marts 1923 fik Litauen kontrol over Klaipeda-regionen, hvilket endeligt blev anerkendt i en konvention vedtaget af Folkeforbundet i 1924.
I 1926 gennemførte militæret et kup, der afsatte den demokratisk valgte regering og bragte "Litauens nationale union", et af de mindste og tidens mest konservative parti, til magten. De kristelige demokrater støttede kuppet og indsatte Antanas Smetona som præsident. I flere omgange ændrede Smetona forfatningen, hjemsendte Seimas og undlod at udskrive nyvalg. Antanas Smetona regerede Litauen i 14 år som autoritær præsident frem til 1940, hvor han og hans familie flygtede til Nazityskland.
I 1940 efter udbruddet af 2. verdenskrig besatte Sovjetunionen Litauen i overensstemmelse med Molotov-Ribbentrop-pagten. Da Tyskland angreb Sovjetunionen i 1941, trak de sovjetiske tropper sig tilbage, og landet blev besat af tyskerne. Efter tilbagetrækning af de tyske besættelsesstyrker fra Litauen blev den Litauiske Socialistiske Sovjetrepublik oprettet. Den Litauiske Socialistiske Sovjetrepublik blev senere en del af Sovjetunionen i 1944.
Under de tyske og sovjetiske besættelser fra 1940 til 1954 mistede Litauen omkring 780.000 af sine indbyggere, mange i Paneriai-massakren. Alene under holocaust myrdedes omkring 200.000 jøder i massakrer i Litauen. Det anslås, at 120.000-300.000 flyttede til andre dele af Sovjetunionen, blev sendt i eksil i Sibirien eller blev dræbt, mens andre valgte at flytte til lande i vesten.
I forlængelse af de sovjetiske reformtiltag glasnost og perestrojka i slutningen af 1980'erne voksede kravet om litauisk selvstændighed frem. Litauen, ledet af Sajūdis, en anti-kommunistisk og anti-sovjetiske uafhængighedsbevægelse, proklamerede Litauens uafhængighed den 11. marts 1990.
Litauen var den første sovjetiske republik til at erklære sig uafhængig, selv om sovjetiske styrker forsøgte at forhindre det. Den Røde Hær angreb Vilnius' tv-tårn om natten den 13. januar 1991 og dræbte 13 civile litauere, men kunne ikke knække litauernes vilje til selvstyre. De sidste sovjetiske tropper forlod Litauen den 31. august 1993.
Den 4. februar 1991 anerkendte Island som det første vestlige land Litauen, mens Sverige blev det første land, der åbnede en ambassade i landet. USA og andre vestlige lande havde aldrig anerkendt den sovjetiske annektering af Litauen, Letland og Estland.
Litauen blev medlem af FN den 17. september 1991. Den 31. maj 2001 blev Litauen det 141. medlem af WTO. 4. januar 1994 blev landet det første af de baltiske lande, som søgte medlemskab i NATO. Den 29. marts 2004 blev landet medlem af NATO, og i maj samme år medlem af Den Europæiske Union.
Litauen er beliggende i det nordlige Europa. Det har omkring 99 km sandet kyststrækning, hvoraf kun ca. 38 km er direkte ud til Østersøen, hvilket er den korteste kyststrækning blandt landene ved Østersøen. Resten af kysten ligger i læ af Den kuriske landtange. Litauens største isfrie havn, Klaipėda, ligger ved den smalle udmunding af Den kuriske indsø (litauisk: Kuršių Marios), en lavvandet indsø, der strækker sig mod syd til Kaliningrad. Den vigtigste flod, Nemunas, og nogle af dens bifloder har international skibsfart.
Det litauiske landskab er jævnet ud af smeltende gletsjere efter sidste istid. De højeste områder er morænerne i det vestlige og østlige højland med Aukštojas bakke på 294 m som den højeste. Terrænet har talrige søer, fx Vištytis søen og vådområder. Blandet skov dækker næsten 33 % af landet. Litauen ligger på grænsen mellem kystklima og fastlandsklima, med fugtige, milde vintre og somre. Ifølge en geografisk beregningsmetode ligger Litauens hovedstad, Vilnius, kun et par kilometer syd for det geografiske centrum af Europa.
Plantegeografisk kan Litauen deles mellem de central-europæiske og østeuropæiske provinser med borealt klima. I henhold til WWF kan Litauen opdeles i to økoregioner: De centraleuropæiske blandede skove og sarmatisk blandede skove.
Litauens klima, der svinger mellem kyst- og fastlandsklima, er relativt mildt. Gennemsnitlige temperaturer på kysten er -2,5 °C i januar og 16 °C i juli. I Vilnius er den gennemsnitlige temperatur -6 °C i januar og 16 °C i juli. 20 °C er hyppigt på sommerdage og 14 °C om natten, selv om temperaturen kan nå 30 eller 35 °C. Nogle vintre kan der være meget koldt. -20 °C opleves næsten hver vinter. De laveste målte vintertemperaturer er -34 °C i kystområderne og -43 °C i den østlige del af Litauen.
Den gennemsnitlige årlige nedbør er 800 mm ved kysten, 900 mm i det Žemaitiske højland og 600 millimeter i den østlige del af landet. Det sner hvert år; det kan sne fra oktober til april. I nogle år kan der falde slud i september og maj. Vækstsæsonen er på 202 dage i den vestlige del af landet og 169 dage i den østlige del. Alvorlige storme er sjældne i den østlige del af Litauen, men almindelige i de kystnære områder.
Kontinuerlige temperaturmålinger fra det baltiske område dækker ca. 250 år. Dataene viser, at der var en varmeperiode i sidste halvdel af 1700-tallet, og at 1800-tallet var en forholdsvis kølig periode. En varmeperiode i begyndelsen af 1900-tallet kulminerede i 1930'erne, efterfulgt af en mindre afkøling, som varede indtil 1960'erne. En tendens til opvarmning har varet lige siden.Litauen oplevede tørke i 2002, som medførte skov- og mosebrande. I løbet af sommeren 2006 ramtes Litauen i lighed med resten af Nordvesteuropa af en hedebølge.
Litauen erklærede sig uafhængig den 11. marts 1990. Ved de første almindelige valg efter uafhængigheden den 25. oktober 1992 støttede 56,75 % af det samlede antal vælgere den nye forfatning. Der var intense drøftelser om forfatningen, især præsidentens rolle. En særskilt folkeafstemning blev afholdt den 23. maj 1992 om spørgsmålet, og her støttede 41 % af samtlige stemmeberettigede genopretningen af præsidentembedet. Til sidst blev et semipræsidentielt system aftalt.Det litauiske statsoverhoved er præsidenten, som vælges direkte for en femårig periode. Præsidenten kan højst vælges for to på hinanden følgende perioder. Embedet som præsident er stort set ceremonielt; de vigtigste opgaver er ansvaret for udenrigspolitikken og den nationale sikkerhedspolitik. Præsidenten er hærens øverstkommanderende. Præsidenten udnævner, efter godkendelse fra Seimas, premierministeren og, efter premierministerens indstillingen, resten af regeringen, samt en række andre topembedsmænd og dommere ved samtlige domstole.
Dommere ved forfatningsdomstolen (litauisk: Konstitucinis Teismas), der sidder for ni år, udnævnes af præsidenten (tre dommere), formanden for Seimas (tre dommere) og formanden for højesteret (tre dommere). Det litauiske etkammersystem, Seimas, har 141 medlemmer, der er valgt for fire år. 71 af medlemmerne af Seimas vælges ved flertalsvalg i enkeltemandskredse, og de øvrige 70 medlemmer vælges ved landsdækkende forholdstalsvalg. Seimasvalg har en spærregrænse på 5 %, og kun registrerede partier kan opstille.
Litauen blev medlem af FN den 18. september 1991 og deltager i en række af FN's organisationer og en række internationale aftaler. Landet er også medlem af OSCE (Organisationen for Sikkerhed og Samarbejde i Europa), NATO, Europarådet og EU (Den Europæiske Union). Litauen opnåede medlemskab i WTO (Verdenshandelsorganisationen) den 31. maj 2001 og arbejder på at blive optaget i OECD (Organisationen for økonomisk samarbejde og udvikling) og andre vestlige organisationer.
Litauen har ambassader i 94 lande på seks kontinenter og konsulater i to lande. Litauens liberale lovgivning om statsborgerskab har afsvækket spændingerne med nabolandene. Litauens suspension af to etnisk polske kommunalbestyrelser anklaget for at blokere reformer og illoyalitet under august 1991 kuppet nedkølede forbindelserne til Polen, men med markant forøget bilateralt samarbejde og med afholdelse af valg i disse kommuner samt underskrivelsen af en bilateral venskabsaftale i 1994 blev forholdet normaliseret. Selv om en tilsvarende bilateral venskabsaftale blev indgået med Hviderusland i 1995, har Litauen deltaget i EU's og USAs opfordringer til regeringen i Hviderusland om at vedtage demokratiske og økonomiske reformer.
Den nuværende administrative opdeling blev etableret i 1994 og ændret i 2000 for at opfylde krav fra EU. Litauen har en tredelt administrative opdeling. Landet er inddelt i 10 apskritys (litauisk:  ental: apskritis, flertal: apskritys), som yderligere er opdelt i 60 kommuner (litauisk:  ental: savivaldybė, flertal: savivaldybės), som igen består af over 500 seniūnijos (litauisk:  ental: seniūnija, flertal: seniūnijos).
Apskritys er styret af litauisk: apskrities viršininkas udpeget af staten. De sikrer, at kommunerne overholder lovgivningen og forfatningen. Apskritys overvåger lokale kommunalbestyrelsers gennemførelse af de nationale love. Da apskritys har begrænsede funktioner, er der flere forslag til at reducere deres antal og organisere regioner på grundlag de historiske-etnistiske regioner i Litauen eller de fem største byer med befolkningstal over 100.000.Kommunerne er den vigtigste administrative enhed. Nogle kommuner kaldes "distriktskommuner", ofte forkortet til "distrikter", mens andre kaldes "bykommuner", undertiden forkortet til "byer". Hver kommune har sin egen folkevalgte kommunalbestyrelse. Tidligere var der valg til kommunalbestyrelsen hvert tredje år, nu finder det sted hvert fjerde år. Kommunalbestyrelsen vælger borgmesteren og udnævner seniūnijosmedlemmer. Der er fremsat forslag om direkte valg af borgmestrene og seniūnijosmedlemmer, men det ville kræve en ændring af forfatningen.Seniūnijos, der overstiger 500, er den mindste enhed og spiller ingen rolle i den nationale politik. De tilbyder nødvendige offentlige serviceydelser i kvarterer og landsbyer; fx anmelder seniūnijos i landdistrikterne fødsler og dødsfald. De er mest aktive i den sociale sektor, hvor de opsøger trængende enkeltpersoner eller familier og uddeler forskellige former for bistandshjælp. Selvom seniūnijos ville kunne styrke lokalt initiativ til løsning af landdistrikternes problemer, klages der over, at de ikke har nogen reel magt og får for lidt opmærksomhed.
Litauens væbnede styrker har et aktivt personel på 14.621, hvoraf 2.165 er civilt ansatte (tal fra okt. 2010), og understøttes af en reservestyrke på 100.000 enheder. Værnepligten ophørte i september 2008.Litauens forsvarssystem er baseret på begrebet "totalt og ubetinget forsvar" med mandat fra Litauens nationale sikkerhedsstrategi. Målet for Litauens forsvarspolitik er at forberede samfundet på generelt forsvar og til at integrere Litauen i vestlige sikkerheds- og forsvarstrukturer. Det litauiske forsvarsministerium er ansvarlig for kampstyrkerne, eftersøgnings- og redningsoperationer og efterretningsoperationer. Kampstyrkerne har deltaget i internationale operationer på Balkan, i Irak og deltager i Afghanistan med 208 mand.
De 5.400 grænsevagter falder ind under det litauiske indenrigsministeriums tilsyn og er ansvarlige for beskyttelse af grænserne, pas og told og deler ansvaret med flåden for bekæmpelse af smugling og narkotikahandel. En særlig sikkerhedsafdeling varetager VIP-beskyttelse og kommunikationssikkerhed.
Litas, den nationale valuta, har været knyttet til euroen siden den 2. februar 2002 med kursen 1,00 € = 3,4528 LTL. Før optagelsen i EU havde Litauen den højeste økonomiske vækstrate blandt kandidatlande på 8,8 % i tredje kvartal 2003. Litauens økonomi voksede i gennemsnit 8 % om året i de fire efterfølgende år drevet af en omfattende udenlandsk lånoptagning, hektisk vækst i privat efterspørgsel, hvor store dele var lånfinansieret; allerede i 2008 udgjorde den private lånoptagning 40 % af bankernes samlede låneportefølje. I 2009 bestod bankernes samlede pengebeholdning af 26 mia. € hvoraf 20,7 mia. € var udenlandske lånoptagelser. Ifølge officielt offentliggjorte tal har EU-medlemskabet givet næring til en styrkelse af turistsektoren. Bruttonationalproduktet styrtdykkede med 14,8 % i 2009, mens det i 2010 anslås at blive på til en vækst på 0,4 %. I 2009 voksede Litauens offentlige underskud eksplosionsagtigt til næsten 9,5 % af BNP; sammenlignet hermed var underskuddet i 2008 var på 3,2 %. EU accepterede på den baggrund, at Litauen, sammen med Malta, fik udsættelse for nedbringelsen af statsunderskuddet. Den officielle arbejdsløshed var på 5,8 % i 2008, 13,7 % i 2009 og anslået til 17,9 % i 2010.. Inflationen har siden landets indtræden i EU været rekordhøj: 2,7 %(2005), 3,8 %(2006), 5,8 %(2007), 11,1 %(2008), 4,2 %(2009) og 1,1 %(2010) (anslået). De vigtigste investorlande i Litauen i 2004 var: Danmark (15,2 %), Sverige (15,0 %), Tyskland (11,4 %), Rusland (8,4 %) og Finland (7,8 %). Mere end 60 % af de samlede investeringer i Litauen foretages af de 15 oprindelige EU-lande.
Strukturelt foregår der et langsomt skift i retning af en videnbaseret økonomi med særlig vægt på bioteknologi (industriel og diagnostisk). Større bioteknologiproducenter har produktionsanlæg i Litauen, ligesom der produceres laserudstyr. Også mekanisk/elektronisk industri og informationsteknologi (IT) ses som mulige udviklingsområder i Litauen. I følge Verdensbanken steg værdien af den højteknologiske eksport fra 6 % i 2005, 8 % i 2006, 11 % i 2007 til 11 % i 2008 af den samlede eksport (Danmark2008 16 %, Norge2008 20 % og Sverige2008 16 %). Fra 2008 til 2009 faldt industriproduktionen med 21,6 %. Samme år lancerede regeringen en højt profileret kampagne for at tiltrække udenlandske investeringer og udvikle eksporten.I 2009 var de vigtigste eksportmarkeder: Rusland (13,08 %), Letland (10,13 %), Tyskland (9,54 %), Polen (7,39 %), Estland (7,01 %), Holland (5,02 %), Hviderusland (4,53 %), Storbritannien (4,41 %), Danmark (3,87 %), Sverige (3,37 %). De vigtigste importlande var: Rusland (30,73 %), Tyskland (11,10 %), Polen (9,97 %), Letland (6,29 %), Holland (4,03 %), Italien (3,81 %), Belgien (2,98 %), Sverige (2,69 %), Estland (2,59 %) og Frankrig (2,47 %).Litauen skiftede til euroen den 1. januar 2015.
Litauen har en fast personskatteprocent på 21 % uden progression. De almindelige lønindkomster og pensioner ligger væsentligt lavere end i de øvrige EU-medlemsstater. Ifølge Eurostat-data var gennemsnitsindkomsten i Litauen 55 % af EU-gennemsnittet (2009)  (i 2008 61 %), (Danmark 121 % (2009)). De lave lønninger er en central årsag til den omfattende udvandring, der er fundet sted det seneste tiår.
Litauen tilbyder særlige incitamenter til investeringer i den højteknologiske sektorer og har en selskabsskat på kun 5-15 % (Danmark 25 % (2009)). En undersøgelse fra 2005 af det britiske Economist Intelligence Unit (EIU) om livskvalitet har Litauen på en 63. plads med et index på 6,033 af 10, (Norge 3. plads, index 8,051, Sverige 5. plads, index 7,937 og Danmark 9. plads, index 7,797).
Litauens bank (litauisk: Lietuvos bankas) er Litauens centralbank. Banken har sine rødder tilbage i 1768, da Litauen og Polen var i union. Seimas etablerede i 1792 "Bank Polski i Litewski" (dansk: Polens og Litauens bank). Imidlertid forhindrede Polens deling i 1795 den videre opbygning.
Efter 1918 benyttede Litauen valuta fra flere forskellige lande. I følge en aftale med den tyske bank "Darlehnkasse Ost" benyttedes tyske mark som betalingsmiddel, men på baggrund af Tysklands hyperinflation i 1922 vedtog Seimas en lov om oprettelse centralbank. Centralbanken blev fra 1940 en del af det sovjetiske banksystem.
Efter selvstændigheden 11. marts 1990 blev centralbanken genetableret, og litaen genindført. De første litas var i omløb fra 31. oktober 1991.
Siden 2004, hvor Litauen blev medlem af EU, har centralbanken været medlem af Det Europæiske System af Centralbanker. Banken er selvstændig i forhold til regeringen og stræber efter en lav og stabil inflation. Centralbankstyret består af en leder, to vicechefer og to yderligere medlemmer. Litauens bank har afdelingskontorer i Kaunas og Klaipeda.
Banken fastsætter blandt andet udlånsrenten. Pr. 31. oktober 2010 var udlånsrenten til privatforbrug 16,93 %, til huskøb 5,93 %.
Vilnius' fondsbørs er ejet af NASDAQ OMX Group, som også driver børserne i bl.a. København, Stockholm, Helsingfors, Tallinn og Riga samt værdipapircentralerne i Estland og Letland. Børserne i Vilnius, Tallinn og Riga har et samarbejde, der gør det nemmere at handle på hinandens børser. OMX er noteret på børserne i Stockholm, Helsingfors og København.
Efter selvstændigheden i 1991 privatiseredes Litauens banksektor. Mange af bankerne er siden opkøbt af skandinaviske banker. De tre største banker, som har en samlet markedsandel på 80 % er de to svenske banker SEB-bank og Swedbank samt norske DnB NOR under navnet DnB NORD bankas, Med opkøb af den finske bank Sampo Bank blev Danske Bank aktiv på det litauiske bankmarked under navnet Danske Bankas. Fem filialer af udenlandske banker led tab i 2008, mens de resterende tre filialer af udenlandske banker havde overskud. De største underskud var: Swedbank 1.053 mio. LTL, SEB-bank 855,6 mio. LTL, Danske Bankas 433,9 mio. LTL og DnB NORD bankas 402,6 mio. LTL. Også Nordea Bank Finland Plc, Lithuania Branch led tab, dog kun på 40,5 mio. LTL. I 2011 blev Snoras bankas – landets femtestørste – lukket af staten, efter at egenkapitalen ikke levede op til det, der foreskrives af loven. Bankens ejere efterforskes for krimininelle transaktioner i forbindelser med bankens kollaps (februar 2012).
Litauen har en stor betydning som transitland mellem Centraleuropa og Nordeuropa, mellem Kaliningrad Oblast og det russiske hovedland samt mellem Hviderusland og Skandinavien. Litauen har også en vigtig funktion som olietransitland. Kaunas, den næststørste by, er central i trafikplanlægningen i Litauen, da hovedstaden, Vilnius, ligger i en "død vinkel" nær grænsen til Hviderusland.
Litauens vejnet er under stadig udbygning. De vigtigste motorveje er A1, som forbinder Vilnius med Klaipėda via Kaunas, A2, der forbinder Vilnius med Panevėžys samt Europavej E67, "Via Baltica", fra Prag i Tjekkiet via Warszawa, Kaunas, Riga og Tallinn til Helsinki i Finland. E67 er ved at blive ombygget til motorvej. Motorveje rundt om Šiauliai samt i regionen Telšiai er under opførelse.
Med et gennemsnit på 219 trafikdræbte per million indbyggere ifølge EU (VCÖ) er trafikken i Litauen det farligste vejnet i EU.
Litauen fik sin første jernbaneforbindelse i midten af 1800-tallet, da jernbanen mellem Warszawa og Sankt Petersborg blev indviet. Den omfattede en strækning fra Daugavpils via Vilnius og Kaunas til Virbalis. De litauiske jernbaners vigtigste netværk består af 1749 km med en sporbredde på 1524 mm, hvoraf 122 km er elektrificeret. Der er 22 km jernbane i drift med standardsporvidde på 1435 mm. En jernbane med standardsporvidde, "Rail Baltica", der skal forbinde Helsinki – Tallinn – Riga – Kaunas – Warszawa og videre til Berlin, er under opførelse og den litauiske strækning ventes at være færdig i 2015.
Den direkte togforbindelser mellem Vilnius og Warszawa gik indtil 1990 gennem hviderussisk territorium. For at undgå grænseformaliteter køres nu ad en alternativ rute med omstigning i Šeštokai i Litauen over Suwalki i Polen via grænsestationen i Mockava.
I Klaipeda finder man Litauens største havn. Herfra er der færgeforbindelser til hele Østersøområdet, blandt andet til Karlshamn, København, Kiel og Sassnitz. Havnen har stigende betydning for godstrafikken. Derudover benyttes Nemunas som vandvej ind i landet. Nemunas er sejlbar op til Kaunas.
Litauen har fire internationale lufthavne: Vilnius International Airport, Kaunas International Airport (i Karmėlava ) samt de mindre lufthavne Palanga International Airport og Šiauliai International Airport. Fra den mest trafikerede, Vilnius International Airport med 1,3 millioner passagerer i 2009, er der forbindelse til mange europæiske lande. SAS har daglige afgange til Københavns lufthavn.
Busser spiller en vigtig rolle for såvel den nationale som den internationale personbefordring (f.eks € Lines eller Ecolines). Den direkte nattrafik mellem Vilnius og Warszawa drives af PKP med højkvalitets IC-busser.
Ignalina-atomkraftværket, som i 1990'erne og 2000'erne leverede op til 75 % af al elektricitet til Litauen, var bygget under sovjettiden. Anlægget svarede til Tjernobyl-kernekraftværket med sin mangel på en solid struktur. Værket blev lukket som en betingelse for Litauens indtræden i EU: Reaktor nummer 1 blev lukket i december 2004 og reaktor nummer 2 blev lukket ned den 31. december 2009.
Gas- og fueloliekraftværket, Lietuvos Energija, i Elektrėnai, er i øjeblikket det eneste værk til dækning af spidsbelastninger. Værket vil være i stand til forsyne det litauiske marked med tilstrækkelig elektricitet frem til 2015. Men konsekvensen er en høj afhængighed af forsyninger af fossile brændstoffer (gas og tung olie) fra Rusland. Elproduktionen i 2005 var på 745 GWh. For igen at reducere denne afhængighed diskuteres opførelse af et nyt atomkraftværk.
Andre primære kilder til Litauens el er Kaunas vandkraftværk. Elproduktionen i 2005 var her på 363,1 GWh.
Kruonis pumpekraftværket er det eneste pumpekraftværk i de baltiske lande. Værket anvendes til dækning af spidsbelastninger på el-nettet og har en produktionskapacitet på 900 MW.
I de seneste år er vedvarende energi mere brugt, især produktionen af energi fra biomasse. Dette støttes bl.a. af EU-midler. Ti vindmøller er i drift eller under opførelse i den vestlige del af Litauen. Accepten af vedvarende energi er beskeden, og statstilskuddene er faldende.
Ifølge Speedtest.net's hjemmeside viste en test i december 2010, at Litauen har de næsthurtigste upload- og downloadhastigheder på internettet i verden, skoler og virksomheder ikke medregnet.
Siden bondestenalderen er indbyggerne i det litauiske område ikke er blevet erstattet af andre etniske grupper, og der er således stor sandsynlighed for, at beboerne i det nuværende Litauen har bevaret deres forfædres genetiske sammensætning relativt uforstyrret af folkevandringstiden, selv uden at være egentlig isoleret. Den litauiske befolkning synes at være relativt homogen uden større genetiske forskelle mellem etniske undergrupper.
En analyse fra 2004 af mtDNA af den litauisk befolkning viste, at litauerne er tæt på indoeuropæisk og finsk-ugrisk-talende befolkning i Nordeuropa. En haplogruppe SNP-test viste, at litauerne var tættest beslægtet med letterne, esterne, og finnerne.Ifølge skøn fra 2009 var aldersstrukturen i befolkningen som følger: Aldersgruppen 0-14 år udgjorde 14,2 % (mænd 258.423/kvinder 245.115), gruppen på 15-64 år udgjorde 69,6 % (mænd 1.214.743/kvinder 1.261.413), mens gruppen på 65 år og derover udgjorde 16,2 % (mænd 198.714/kvinder 376.771).Den litauiske befolkning har været stadigt faldende siden løsrivelsen fra Sovjetunionen i 1990. 1992 var der lidt over 3,7 millioner indbyggere, i 2000 var der 3,5 mio., 1. januar 2008 var der 3,37 mio. indbyggere, og i 2015 anslår Statistics Lithuania, at befolkningstallet er faldet til 2,810 mio. Dette fald skyldes både et fødselsunderskud og migration (se nedenfor). I 2002 var der 30.000 fødsler i Litauen (8,6 per 1.000 indbyggere), i 2007 var der 32.250 fødsler (9,6 per 1.000 indbyggere). I 2007 var det nationale gennemsnit af dødsfald 13,5 per 1.000 indbyggere.
Siden slutningen af 2. verdenskrig har Litauen oplevet en omfattende vandring fra land til by. I 1959 levede 60 % af befolkningen på landet, i 1970 var forholdet afbalanceret, og i 1990 levede 66 % af befolkningen i byerne og kun 33 % på landet.
Udvandringen fra Litauen er blandt de højeste i EU. Ifølge de officielle skøn er omkring 0,6 millioner mennesker udvandret fra Litauen siden uafhængigheden i 1990.Siden 2001 er 258.837 personer officielt udvandret. Den samlede udvandring har siden 2001 været på nær ved 400.000 eller 11,2 %. Den største udvandring foregik i 2005 (ca. 48.000) efter landets indtræden i EU samt i årene 2010 og 2011 (ca. 83.000 og 54.000). Som følge af udviklingen i Rusland og Hviderusland er indvandringen fra nabolandene steget, men er fortsat samlet et godt stykke under 1.000 personer i 2011.
Langt den største del af befolkningen udgøres af litauere. Der findes derudover en række nationale mindretal i landet.
Polakkerne er det største mindretal i Litauen. Polakkerne er koncentreret Vilnius apskritis, i den østlige del af Litauen, især i landdistrikterne omkring Vilnius og området omkring landsbyen Dieveniškės, hvor der er et stort polsk mindretal. Det polske mindretal er indvandret gennem århundreder under den Polsk-litauiske realunion.
Flertallet af russere er flyttet til Litauen under og efter 2. verdenskrig, hvor landet var en del af Sovjetunionen. Den russisk-talende befolkning er koncentreret i hovedstaden Vilnius, havnebyen Klaipeda, regionen Lille Litauen (litauisk: Mažoji Lietuva) og industribyerne Elektrėnai og Visaginas.
Indtil holocaust udgjorde litauiske jøder, "Litvaks", 220.000. Jøder indvandrede så tidligt som i 700-tallet, men indvandringen tog rigtig fart fra 1784. Under holcaust blev 206.800 jøder myrdet af nazisterne og litauiske kollaboratører. Indtil da blev Vilnius kaldt Litauens Jerusalem.Tatarerne og karaitterne er tyrkisktalende mindretal, som kom til Litauen efter storfyrste Vytautas togt på Krim i 1398.
Litauisk er et af de Østbaltiske sprog, som også omfatter lettisk og de to dialekter žemaitisk og letgallisk. Litauisk er modersmål for 2.694.000 af litauens indbyggere. De baltiske sprog betragtes af lingvister som nogle af de ældste stadig anvendte indoeuropæiske sprog.
Polsk er modersmål for ca. 358.000 indbyggere, russisk for ca. 344.000, hviderussisk for ca. 63.000, ukrainsk for ca. 45.000, tatarisk for ca. 5.100, lettisk for ca. 5.000 og karaim for ca. 300. I Klaipeda og på den kuriske landtange taler nogle få litauere fortsat tysk.
Gennem den århundreder lange tilstedeværelse af russisk og polsk sprog i Litauen er en del polske og russiske ord og sætninger importeret i litauisk.
Salmonsens Konversationsleksikon: Litauen, historie, 2. udgave, bind XV, s. 906-
travel.lt: Lithuanian culturel highlights Turist folder om Litauen (PDF) 2MB (Engelsk)

Loch Ness-uhyret er en kryptid, der siges at leve i den skotske ferskvandssø Loch Ness. Det berømte Loch Ness-uhyre har fået kælenavnet Nessie. Myten om Loch Ness-uhyret har sin begyndelse i 1933, men historier om formodede observationer af søuhyrer i Loch Ness går meget længere tilbage. Beviserne for uhyret består af videnspåstande og tvivlsomt fotografisk materiale og er sandsynligvis et mix mellem svindelnumre og ønsketænkning. Alligevel er den moderne myte om Loch Ness-uhyret nyere tids mest populære eksempel på kryptozoologi, kun matchet af Bigfoot. En almindelig opfattelse blandt tilhængere er at der er tale om en eller flere plesiosaurer, som har overlevet siden den sidste masseudryddelse.
Den tidligste omtale af Loch Ness-uhyret stammer fra det 7. århundrede, hvor den irske hagiograf abbed Adomnán af Iona beskriver hvordan Sankt Columba omkring år 565 foretog en missionsrejse fra Irland til Skotland i håb om at omvende pikterne til kristendommen. Her var lokalbefolkningen i færd med at begrave en mand der var blevet trukket ud af sin båd af et uhyre, der havde dræbt ham. Columba befalede én i sit følge at svømme over floden efter mandens båd, der var drevet over til den modsatte bred. Straks kastede uhyret sig også over ham. Columba gjorde korsets tegn og befalede: 
"... Tænk ikke på at fortsætte, ej heller rører du manden. Hurtigt! Vig bort!", og uhyret flygtede i rædsel. 
Pikterne blev på den måde overbevist om at Columbas gud var stærkere end deres og værd at omvende sig til.Sankt Columba mødte i øvrigt to uhyrer ved Loch Ness, hentet fra skotsk overtro: En kelpie, der svømmede i vandet og angreb mennesker, tolket som Nessie, og the water horse, der antog skikkelse af en opsadlet hest, indtil nogen satte sig på den. Da trak den dem med ned i dybet for at fortære dem.
Det originale manuskript vedrørende denne historie blev lagt online i 2012.Tilhængere af Loch Ness-uhyret vil ofte pege på denne historie, selv om den fandt sted på floden Ness snarere end søen selv, som bevis for dyrets eksistens så tidligt som det 6. århundrede. Mens skeptikere stiller spørgsmålstegn ved fortællingens pålidelighed og bemærker at historier om vandmonstre var meget almindelige i middelalderen og især i helgeners liv, at Adomnáns fortælling blot er en gengivelse af en populær myte tilknyttet et lokalt vartegn, og at historien intet har at gøre med den moderne udgave af Loch Ness-uhyret.
Op til 1930'erne forbliver Loch Ness-uhyret en lokal myte, men langsomt begynder historierne at blive taget op i aviser, og antallet af rapporterede observationer stiger kraftigt. Den første avisinteresse vises af en lokal avis The Inverness Courier, i byen Inverness som ligger i den nordlige ende af søen.
Den første artikel om Loch Ness-uhyret kommer i The Inverness Courier om Loch Ness-uhyret 29. august 1930 og omhandler tre lystfiskere der ser en høj bølge, som de mener er skabt af et undervandsuhyre.
2. maj 1933 - En lokal mand og hans kone rapporter "store forstyrrelser" af en ellers stille sø, og et stort hvallignede dyr kommer til overfladen og er der et helt minut, for derefter at dykke, uden at vise sig igen. En lokal kaptajn, John Macdonald, med 50 års erfaring på Loch Ness søen og med lokalbefolkningen, afviser i et brev til avisen, at uhyrets eksistens skulle være almindelig kendt, eller at observationer skulle være udbredte.30. maj 1933 - Der gøres et forsøg på at fange uhyret af Foyers, uden held vel at mærke; der bruges en tønde med kroge og madding.9. juni 1933 - Endnu en rapportering, her nær Fort Augustus (sydlige ende af søen); her beskrives monsteret som lignende en sæl eller et marsvin.22. Juli 1933 - George Spicer beskriver i et brev (4. august) til The Inverness Courier om sit møde med hvad han beskriver som et frygtindgydende væsen. "Jeg så den nærmeste tilgang til en drage eller forhistorisk dyr, jeg nogensinde har set i mit liv" og forstætter med "Det syntes at have en lang hals, som bevægede sig op og ned som på en jernbane med udsigt  og kroppen var temmelig stor med en høj ryg, men hvis der var nogen fødder, må de have været svømmefødder af en slags, og om halen kan jeg ikke sige noget, da det flyttede sig så hurtigt, og da vi kom til stedet, var det sandsynligvis forsvundet i søen. Længde fra seks meter til otte meter og var meget hæsligt".8. august 1933 - Kommandør Meikle & frue bosat en halv mil fra Inchnacardoch bugten (sydlige ende af søen, nær Fort Augustus) ser uhyret på lavt vand på en afstand af en halv mil i hvile på overfladen. Det beskrives som lignende en sort hest. I 2 uafhængige observationer af henholdsvis frøken Keyes og frøken Nellie Smith (ved Glen Doe, nær Fort Augustus) ses et uhyre svømme i cirkler. Keyes mener at have set finner (hun brugte ordet flappers, som svarer til finner på en hval, ikke en fisk), men Nellie Smith beskriver uhyret som en båd der vendte bunden i vejret, med store ben.25. august 1933 - Seks personer observerer et stort dyr; de hævder at have set væsnet tydeligt og i roligt vand.
5. september 1933 - En af The Inverness Courier foreslår at uhyret kunne være en stor Sildekonge12. september 1933 - The Inverness Courier rapporterer om flere uspecificerede observationer.15. september 1933 - Loch Ness-uhyret observeres af en gruppe vejarbejdere; spørgsmålet stilles: Er det en kæmpe ål?26. september 1933 - Svaret kommer kort efter, hvor uhyret bliver observeret flere gange, og det bliver bemærket at bevægelserne er op og ned, ikke sidelæns bevægelse som ål har.3. oktober 1933 - Skriver Harold Frere til The Inverness Courier og foreslår at Loch Ness-uhyret kan være en Conger ål. I en artikel om uhyret fremsættes forslag om at væsnet kan være et amfibie af George Spicer, som hævder at have set Loch Ness-uhyret 22. Juli 1933, Spicer opfordrer myndighederne til at tage affære og enten udrydde eller fange Loch Ness-uhyret. Spicer afslører også at mysteriet om Loch Ness-uhyret har vakt interesse uden for Skotland.Historier og bud på hvad Loch Ness-uhyret er, bliver i løbet af 1933 fast stof i The Inverness Courier; hvis ingen siger de har set uhyret fortæller avisen at uhyret gemmer sig. Bekymrede dyrevenner kontakter myndighederne med henblik på at beskytte Loch Ness-uhyret. Opmærksomme læsere påpeger en stor lighed med Ogopogo, et søuhyre fra Canada.Historierne om et mystisk væsen i dybet af den skotske sø vækker almindelig interesse, og det varer ikke længe før alle i hele Storbritannien kan læse om de særprægede observationer, og det varede heller ikke længe før historierne blev rapporteret i resten af Europa. Østrig anklagede endda historierne for at være et påfund for at stjæle turister.
Omkring 1916 - James Cameron, ankommer til Drumnadrochit Hotel med "hans ansigt hvidt som papir". Han fortalte, at mens han var ude at fiske, dukkede et "enormt dyr" op meget nær ham. Han blev helt svimmel af chokket, og skyndte sig at ro i land så hurtigt som han kunne.27. August 1930 - Avisen Northern Chronicle skriver om  "en fisk eller hvad det var."Februar 1932 - En frøken K. MacDonald så et "krokodille" lignende væsen på vej op ad floden Ness, som var på vej mod søen. Væsenet havde en kort hals, lang snude og stødtænder.9. juni 1933 - Avisen Scottish Daily Express reporter om "en mystisk fisk".22 September 1993 - En frøken J.S. Fraser og fire andre ser noget der bliver den første henvisning til en langhalset skabnings tilstedeværelse i søen. Tre timer senere, er der en lignende observation, 10 mil mod nord.17. Oktober 1933 - Avisen Scotsman beretter, at i begyndelsen af september havde foged Alex Campbell en observation af en langhalset, plesiosaur lignende væsen nær Fort Augustus, som dykkede på vej imod to fiskerbåde. Et par uger senere så han det samme igen, men denne gang var han i stand til at se forklaringen; skarver fordrejet af fatamorgana. - Den oprindelige observation, re-dateret til 1934 bliver en af de mest omtalte af alle observationer, og meget inspirerende for de senere eventyrere i 1960'erne, da det var den arketypiske plesiosaur beskrivelse.
Den store interesse for Loch Ness-uhyret fik The Daily Mail til at hyre en berømt storvildtjæger, Marmaduke Wetherell, der rejste til Skotland for at undersøge sagen. Han fandt ikke det berømte uhyre, men i december 1933 fandt han nogle store fodspor. Uheldigvis for Wetherell afslørede Natural History Museum sporene som lavet af en populær type paraplyholder udformet som en tørret flodhestefod. Wetherells omdømme tog skade af affæren, og han trak sig tilbage fra rampelyset.Allerede i sommeren 1934 blev den første store ekspedition iværksat af forsikringsmanden Sir Edward Mountain. Tyve arbejdsløse mænd fra Inverness blev hyret til at overvåge søen. Det blev til elleve observationer og fem fotografier, alle tilskrevet bølger fra både. Den 15. september optog ekspeditionens leder, kaptajn James Fraser, en film i nærheden af Urquhart Castle. Desværre er filmen gået tabt, men da den vist til videnskabsfolk, var der enighed om, at den viste et levende dyr - en sæl. 
Gennem årene blev der iværksat både små og store ekspeditioner for at finde det berømte uhyre. Efter en ekspedition af Loch Ness Phenomena Investigation Bureau i 1972 besluttede Sir Peter Scott 3 år at give Loch Ness-uhyret det latinske navn Nessiteras Rhombopteryx, som betyder "Ness-vidunderet med en diamantfinne". Scott var med i Robert Rines ekspedition i 1972. Aviser i London bemærkede, at man kunne bytte om på bogstaverne (se anagram) og få sætningen "monster hoax by Sir Peter S.". Rines påpegede at man også kunne få sætningen "Yes, both pix are monsters. R.".
12. november 1933 - Hugh Gray tager det første fotografi der påstås at forestille Loch Ness-uhyret; motivet er dog meget utydeligt, og kritikere påpeger at billedet lige så godt kan forstille en hund som Loch Ness-uhyret.Kirurgens fotografi
19. april 1934 - Den højt respekterede britiske kirurg, Oberst Robert Wilson, tager et billede, der skulle forstille Loch Ness-uhyret. Wilson afviser at have hans navn associeret med billedet, og det bliver kendt som "The Surgeon's Photo" (kirurgens billede). Mange kritikere var overbevist om, at billet var et falsum, men billedet var i meget lang tid anset som et af de bedste beviser for Loch Ness-uhyrets eksistens. Først i 1984 blev en seriøs analyse af billedet foretaget af Stewart Campbell, der publicerede sin undersøgelse i British Journal of Photography. Campbell konkluderede, at motivet ikke kunne være mere end halv til en hel meter høj, og at der muligvis kunne være tale om en odder eller havfugl, og at det var usandsynligt, at Wilson have været uvidende om dette. Det viste sig dog, at Campbell tog fejl, det viste sig hverken at være en odder eller en havfugl, men en legetøjsubåd med et påmonteret slangehoved. Det blev afsløret af Christian Spurling i 1994, som på sit dødsleje forklarede, at han havde konstrueret det falske Loch Ness-uhyre og taget billedet på opfordring af sin stedfar, Marmaduke Wetherell, som tilsyneladende ønskede hævn for sin egen ydmygelse. Robert Wilsons rolle var at være et troværdigt navn udadtil. Christian Spurling var også i besiddelse af det originale fotografi, som ubeskåret afslører "uhyrets" rigtige størrelse.F.C. Adams' fotografi
24. august 1934 - Endnu et billede tages forestillende Loch Ness-uhyret. Det bliver det sidste fotografi af uhyret i 17 år. Lachlan Stuarts fotografi 
14 juli 1951 - En ansat hos skovstyrelsen, Lachlan Stuart tager et billede en tidlig søndag morgen kl. 6:30. Stuart beskrev, hvad han så, som noget der bevægede sig mod land med 3 sorte pukler, og han vurderede hver pukkel til at være 1,5 meter bred ved vandoverfladen med en afstand på 2,5 meter mellem hver pukkel, og den første pukkel som værende 60 centimeter høj, og nummer 2 til at være omkring 1,2 meter, og den tredje til at være 1 meter. Så den samlede længde inklusiv hals og hale vurderede han væsenet til at være ca. 15 meter langt. Stuart havde sit bokskamera med og tog et billede af mødet. Billedet genskabte interessen for Loch Ness-uhyret, en interesse som var meget lille under anden verdenskrig. Det fandt straks sin plads i den populære mytologi, og tjente som bevis for Loch Ness-uhyret. Dog bemærker Ted Holiday i sin bog The Dragon and the Disc, at det var bemærkelsesværdigt, at Stuart kun fik taget 1 billede. Skeptikere har peget på, at vanddybden ikke har været dyb nok til at et så stort dyr fortsat kunne være under vand, mens tilhængere peger på, at dybden ændrer sig hurtigt og få meter længere ude er der dybt nok, og det er umuligt præcist at afgøre afstanden til bredden. Der stilles også spørgsmål ved, om billedet overhovedet er taget om morgenen, da skyggerne ser ud til at vende den forkerte vej, men dette forsvares med, at filmen var ortochromisk og dårligt eksponeret, og derfor kan give indtryk af skygger, hvor der ingen er. Efter at have ventet i mere en 20 år, afslørede forfatteren Richard Frere billedet som et falskneri, og at Lachlan Stuart skulle have fortalt ham om konstruktionen af uhyret af halmballer og en presenning. Men Frere har givet 4 forskellige forklaringer på, hvordan han kom i besiddelse af sin viden. Og der stilles også spørgsmål ved, hvorfor Richard Frere, en skeptiker, venter så lang tid med at afsløre et falskneri.MacNab fotografiet
29. juli 29  1955 - Bankbestyrer Peter MacNab tager et billede af noget stort, i bevægelse gennem søen nær Urquhart Castle. Men da forskeren Roy Mackal studerede billedet, opdagede han forskelle mellem det negative af billedet og det print som MacNab oprindelig havde vist til medierne. Der var mere af billedet i den trykte version, end der var i negativet (et træ nederst til venstre mangler på negativet). Dette førte ham til at konkludere, at negativet var blevet skabt ved affotograferingen af et billede, og at billedet var blevet sminket. Men den konklusion er ikke den eneste, man kan nå frem til, svaret kan ligeså være, at billedet i affotograferingen er blevet en smule beskåret.Frank Searle, "monsterjægeren"
Frank Searle gjorde i 1969 jagten på Nessie lidt mere kontroversiel med et stort antal meget tvivlsomme fotografier, der alle blev afvist som falske og værende billeder af træstammer. Senere fotos konstruerede han ved at sætte udklip af dinosaurer ind i sine fotografier. De blev alligevel trykt i medierne. Det hele blev krydret af, at Searle var involveret i stridigheder og sammenstød med andre "monsterjægere", inklusive et, hvor der skulle være brugt molotovcocktail mod en båd. Med til Searles image hørte også en stribe af unge og kønne kvindelige monsterjæger-assistenter. Frank Searle forlod Loch Ness i 1985.Robert Rines undervands billeder
7. august 1972 - En ekspedition for at finde Loch Ness-uhyret ledet af dr. Robert Rines fra Akademiet for anvendt forskning ramte plet, da deres undervandskamera tog et billede af, hvad der syntes at være en finne af et stort, plesiosaurlignende dyr. Det billede medierne fik udleveret, viste sig dog at være både digitalt forbedret (på det tidspunkt var digital forbedring en sjældenhed, så de pågældende forbedringer blev fortaget af NASA Jet Propulsion Laboratories), men også retoucheret. Billedet forstiller efter al sandsynlighed et stykke søbund. Det har ikke været muligt med moderne billedeforbedrings-software at opnå tilsvarede resultater med det originale billede uden brug af retouchering. Ud over det billede af den formodede finne, blev det også til et billede af kroppen (1975) og senere hovedet (1975), (billedet kaldes også "Gargoil-fotografiet"). I 1987 lykkedes det at genfinde det berømte hoved, som i mellemtiden ikke havde rørt sig, eftersom det viste sig at være et stykke træ.Loch Ness Sokkedukken
21. maj 1977 - Anthony 'Doc' Shiels tog det hidtil klareste billede af Loch Ness-uhyret, mens han var på campingferie nær Urquhart Castle. Fotografiet blev straks erklæret for at være et svindelnummer, da vandet var fuldstændig uberørt omkring uhyret, helt uforstyrret uden bølger eller krusninger, der ville være naturligt, når sådan et stort væsen stiger op af vandet. Da billedet var så åbenlyst forfalsket, blev det døbt, Loch Ness Muppet (Loch Ness sokkedukken). Det faktum, at Shiels var en showman, "troldmand", og synsk underholder, der var ved at udvikle en sideforretning som professionel monsterjæger, hjalp absolut ikke hans troværdighed.Sonar billede
Februar 2012 - Marcus Atkinson fik taget et sonarbillede af et stort uidentificeret objekt dybt under vandet.George Edwards fotografi
August 2012 - Efter 26 år, med 60 timer om ugen på søen, fik George Edwards endelig et billede af, hvad han mener er et bevis for Loch Ness-uhyrets eksistens.
I 1960 filmede aeronautisk ingeniør Tim Dinsdale pukkel, der krydser vandet og efterlader et kraftfuld kølvand. Dinsdale så angiveligt dyret på hans sidste dag på jagt efter det, og beskrev det som rødlig med en plet på siden. Dinsdale var også overbevist om at "The Surgeon's Photo" (kirurgens billede) var ægte, på trods af Christian Spurling tilståelse.2007
Den 26. maj 2007 optog Gordon Holmes, en 55-årig medie- og IT-tekniker, en video af, hvad han sagde var "denne kulsorte ting, omkring 45 fod (14 m) lang, bevægede sig temmelig hurtigt i vandet". STV News North Tonight sendte optagelserne og interviewet med Holmes den 28. maj 2007. I den forbindelse blev Adrian Shine af Loch Ness Centret også interviewet og han fastslog, at optagelserne var af svømmende oddere eller fugle. Cryptomundo, en hjemmeside om kryptozoologi er i en artikel kritisk med hensyn til Gordon Holmes, som har et ry for at indberette observationer af kryptozoologiske skabninger, og hævder at have filmet feer.
I 1938 skrev Inverness Shire politimester William Fraser et brev om, at det var ingen tvivl om, at uhyret eksisterede. Hans brev udtrykte bekymring over et jagtselskab, der var ankommet bevæbnet med et specialfremstillet harpungevær og var fast besluttet på at fange uhyret "død eller levende". Han troede, at hans mulighed for at beskytte uhyret fra jægerne var "meget tvivlsom". Brevet blev frigivet af National Archives of Scotland den 27. april 2010.Loch Ness Fossilet
Gerald McSorley snublede den 2. juli 2003 i søen, og fandt ved et tilfælde forstenede ryghvirveldele af en plesiosaur i et stykke kalksten. Loch Ness uhyre entusiaster spekulerede på, om de fossiler måske er kommet fra en forfader til uhyret. Gerald McSorley var overbevist om, at fossilet på en eller anden måde beviste tilstedeværelsen af Loch Ness-uhyret, "Jeg har altid troet på Loch Ness-uhyret, men dette beviser det for mig. Ligheden mellem denne og de observationer, der er gjort, er så lig hinanden."
Der er dog 2 væsentlige problemer med fossilet, kalkstenen stammer fra juratiden, og er dermed et sted mellem 140 til 200 millioner gammelt, og kan ikke være fundet i Loch Ness søen, som består af metamorfe bjergarter, magmatiske bjergarter og krystallinske bjergarter.
En meget lang række forklaringer er blevet foreslået i årenes løb til at redegøre for observationer af Loch Ness-uhyret. Disse kan kategoriseres som: fejlagtige identifikationer af almindelige dyr, fejlagtige identifikationer af livløse objekter eller effekter, svindelnumre, eller udtryk for pareidolia eller apophenia.
Ronald Binns konkluderer, at det ville være uklogt at fremsætte en enkelt forklaring på uhyret, og sandsynligvis en bred vifte af naturfænomener er blevet forvekslet med uhyret gennem tiderne: oddere, svømmende hjorte, usædvanlige bølger. Men han tilføjer, at dette også berører nogle spørgsmål af menneskelig psykologi, og evnen af øjet for at se, hvad det ønsker at se.Det er værd at bemærke, at før 1933 var, hverken myten eller observationer almindelige, først efter omtale i aviserne, begynder observationerne at strømme ind. Beskrivelserne af, hvad der er blevet set har varieret meget, især i de første år efter 1933, beskrivelserne har været : sæl, marsvin, hval, drage, forhistorisk dyr og en sort hest.
På grund af Loch Ness-søens store størrelse kan det være svært at se mange dyr med det blotte øje, og især fugle er i stand til at skabe bevægelser i vandet, og kan give det indtryk at der er tale om bevægelser under vandet. Omvendt kan det være et problem hvis man bruger kikkerter, teleskoper, eller teleobjektiver (på kamera), for uden størrelsesreferencer er det svært at bedømme størrelsen på noget i vandet; her er det fortrinsvis søens oddere, der er blevet udråbt til at være Loch Ness-søens uhyre.Store ål og Oarfisk er foreslået som mulige forklaringer på observationer på søen, Der lever ål i søen, og ål er kendt for at kunne blive meget store. I maj 2001 blev der fundet 2 conger ål ved søens kyst, conger-ål kan også blive ganske store, men er saltvandsdyr. Den gængse opfattelse er, at nogen har forsøgt at sætte dem ud i søen som en slags "Mini-Nessies". Tilhængeren Tim Dinsdale har dog peget på, at ål bevæger sig sideværts og ikke op/ned, som mange observationer beskriver det. Den europæiske malle kan måske også forveksles med en søslange, og den kan kravle på land.
En række fotografier og en video har bekræftet tilstedeværelsen af sæler i søen, og en del observationer af Loch Ness-uhyret har vist sig at være sæler. Rupert T. Gould skrev "gråsælen har en lang og overraskende strækbar hals, den svømmer med en padlende bevægelse, dens farve passer også på beskrivelserne, og der er intet overraskende i at de ses på bredden af søen, eller krydser en vej."  Denne forklaring ville også dække observationer af uhyret på land, hvor skabningen angiveligt vraltede ind i søen efter at være forskrækket, på samme måde som sæler.
Hugh Grays fotografi af Loch Ness-uhyret, menes af mange at forestille en hund.I mængden af forklaringer, enten henvendt bredt eller til specifikke observationer, har været hjorte og elge svømmende i søen. Også fisk er blevet foreslået, bl.a. store fisk som stør.
I den mere eksotiske ende foreslog biologen Dennis Power og geografen Donald Johnson at "kirurgens foto" var faktisk toppen af hovedet, krop og næsebor på en svømmende elefant, sandsynligvis fotograferet andetsteds og påstået at være taget ved Loch Ness.
I 1982 i en serie af artikler til New Scientist, foreslog Dr. Maurice Burton at mange observationer af Nessie og lignende skabninger faktisk kunne tilskrives gærende kævler af skovfyr stigende til overfladen af søens kolde vand. I første omgang kunne en rådnende/gærende træstamme ikke frigive gasser forårsaget af nedbrydning som følge af høje niveauer af harpiks forsegling i gassen. Til sidst ville gastrykket  sprænge en harpikstætning ved den ene ende af stammen, fremdrive den gennem vand og undertiden op til overfladen, og der er fundet stykker af strandede fyrretræer som bar præg af dybvandsgæring. Burton hævdede at formen på træets stamme med deres ledsagende grenstumper forklarer en del af de forskellige beskrivelser af uhyret. Det pågældende fænomen kræver kun følgende elementer: en meget dyb sø med iltfattigt miljø, og fyrreskov langs søens kyster. Og det passer også sammen med, at Loch Morar og Loch Ness har myter om søuhyrer mens for eksempel Loch Lomond ikke har. Det skal dog påpeges, at der findes dog myter om søuhyrer i søer uden fyrreskove. Robert Rines "Gargoil fotografi" er et af de mere berømte eksempler på dette.Loch Ness har på grund af sin usædvanlige lange lige form (Loch Ness søen ligger langs Great Glen forkastningen) nogle særlige undervandsbevægelser kaldet interne Seiche i søens springlag. Enorme undersøiske bølger i springlaget flytter millioner af tons vand frem og tilbage i søen med en hastighed af en kilometer i timen. Normalt kan disse bølger ikke ses på overfladen, men turbulensen af disse interne bølger blander vandlagene og kan til tider give usædvanlige bevægelser i overfladen. Både der sejler i søen kan skabe nogle udsædvanlige fænomener, når deres bølger reflekteres på søens sider for igen at mødes i stående bølger, som er meget større end de originale bølger og kan have et puklet udseende. I løbet af den tid det tager bølgerne at bevæge sig frem og tilbage, har båden passeret, og de usædvanlige bølger er alt, hvad der kan ses. 
Vindforholdene kan give en lidt urolig og dermed mat overflade på vandet; lejlighedsvise rolige pletter optræder som mørke ovaler, som afspejler bjergene. Det kan fra kysten fremstå som pukler, især hvis man er uvant med søen. Atmosfærisk refraktion kan også fordreje formen og størrelsen af både objekter og dyr.Selv om Great Glen forkastningen er inaktiv, så er der dog en lille smule aktivitet. Den italienske geolog Luigi Piccardi peger på, at seismisk gas til tider stiger op og skaber voldsom uro på vandoverfladen. Ifølge Piccardi er seismisk gas forklaring på en del observationer. Piccardi peger især på de observationer, der beskriver uro eller kraftige bevægelser i vandoverfladen, men hvor der ikke er set, hvad der var årsag til forstyrelserne.
Ifølge den svenske naturforsker og forfatter Bengt Sjögren er nutidens tro på sø-uhyrer såsom Loch Ness-uhyret, forbundet med de ældre legender. Han hævder, at observationer om sø-uhyrer har ændret sig gennem tiderne, der oprindeligt beskrev skabninger med en heste-lignende udseende, en "kelpie" ville komme ud af søen og blive til en hest. Når en træt rejsende ville sætte sig op på en kelpie, ville den springe i søen og fortære sit bytte. Denne myte holdt børn væk fra søen, hvilket var dens formål. Sjögren konkluderer at kelpie-legenderne har udviklet sig til de aktuelle beskrivelser af sø-uhyrer, der afspejler moderne bevidsthed om plesiosaurer. Med andre ord er kelpien af folklore blevet omdannet til en mere realistisk og nutidig opfattelse af dyret.
Loch Ness-uhyre fænomenet har set adskillige forsøg på at snyde offentligheden, hvoraf nogle har været vellykkede. Nogle af svindelnumrene er blevt afsløret af gerningsmændene, som f.eks. det den italienske journalist Francesco Gasparini udgav i august 1933, hvad han selv hævdede at være den første nyhedsartikel om Loch Ness-uhyret. I 1959 tilstod han dog at have taget en historie om en "underlig fisk", og lavet den om til en historie om Loch Ness-uhyret og opfinde falske observationer for at gøre historien mere interessant, "...men da jeg bemærkede, at en historie om en mærkelig fisk ikke ville give en lang artikel, besluttede jeg straks at lave det imaginære væsen til et uhyre". I andre tilfælde bliver svindelen afsløret fordi der er tale om åbenlys placering af falske beviser som Gerald McSorelys fossil, som ikke var fra søen, og en historie fra 1972, hvor et hold af zoologer fra Yorkshires Flamingo Park Zoo var på jagt efter det legendariske uhyre, og fandt liget af et meget stort dyr flydende i vandet. Liget, der var ca. 5 meter lang og vejede omkring 1,5 tons, blev beskrevet som "med en bjørns hoved, og en brun skællet krop med kloagtige finner". Zoologerne ville køre væsenet til test, men blev standset af politiet, da det er forbudt at fjerne "uidentificerede skabninger" fra søen. Det viste sig dog at være en død søelefant, som kollegaen John Shields havde dumpet i søen for at narre sine kollegaer. Et af de mest berømte svindelnumre starter med storvildtjægeren Marmaduke Wetherell, der blev sendt til Loch Ness for at lede efter Loch Ness-uhyret, og finder nogle fodspor, der viser sig ikke bare at være falske, men også amatøragtigt dårligt lavet, og bliver afsløret med det samme. Wetherells omdømme tager skade og af ukendte grunde beslutter han sig for at arrangere et mere gennemført svindelnummer (der er blevet spekuleret en del over Wetherells motiver, uden afgørende beviser). Det ender ud i det berømte billede "kirurgens fotografi", der selv efter 60 år bliver afsløret som svindel, stadig er et populært billede blandt overbeviste tilhængere.
I 2004 lavede et tv-hold en dokumentarfilm for den engelske tv-kanal Kanal 5 (UK). Ved hjælp af special effekts eksperter fra film konstruerede de en animatronisk model af en plesiosaur. Formålet var at få folk til at tro, at der var noget i søen, og få nogle gode historier til deres "dokumentar". De døbte deres model "Lucy", som på trods af problemer (som at synke til bunden), er basis for omkring 600 rapporterede observationer.I marts havde 2005 to amerikanske studerende der besøgte søen de at have fundet en stor tand siddende fast i kroppen af en hjort. Men "tanden" viste sig at være fra geviret af et rådyr. Og hele historien viste sig at være et markedsførings trick for en horror-roman.I 2007 er filmbranchen endnu engang på spil, hvor hvad der skulle forestille en amatøroptagelse af Loch Ness-uhyret, som foretager et spring op af vandet. Det viste sig at være skabt som en reklame for den kommende film Legenden fra dybet (2007).
Den mest fremherskende opfattelse om Loch Ness-uhyret er, at der er tale om en plesiosaur, og ideen blev foreslået allerede i 1933. Og Loch Ness-uhyret bliver almindeligvis også præsenteret i populærkulturen som en plesiosaur, og omfatter en langrække misforståelser om hvad en plesiosaur er, og hvad den kan og ikke kan. For eksempel i filmen Legenden fra dybet (2007) finder filmens hovdeperson et æg indeholdende en baby plesiosaur, og dermed har filmmagerne kommet til at placere plesiosauren i samme kattegori som dinosaurer, hvilket en plesiosaurer ikke var, men derimod vandlevende reptiler kaldet Sauropterygia. En detalje der tit overses, men er relevant når ikke-eksperter udtaler sig om Loch Ness-uhyrets egenskaber som plesiosaur, ud fra dinosaurers karakteristika, eksempelvis om dinosaurer var varmblodede eller ej. For et væsentligt problem med plesiosaur-hypotesen er kropstemperaturen: et koldblodet reptil ville ikke kunne leve i søens kun 5,5 °C kolde vand, og et varmblodet ville ikke kunne finde den nødvendige mængde føde. Beregninger har vist, at søen ikke  permanent kan understøtte rovdyr over 300 kg; problemet er at søens uklare vand ikke tillader særligt meget fotosyntese, og størstedelen af søens økologi er baseret på bakteriel nedbrydning. Uanset om Loch Ness-uhyret er koldblodet eller varmblodet, er der stadig behov for luft, og det ville kræve at uhyret kommer til overfladen flere gange om dagen. Oven i dette kommer, at plesiosaurens skelet ikke tillader den svaneagtige positur som mange observationer beretter.Tilhængere som Tim Dinsdale, Peter Scott og Roy Mackal har foreslået, at der kan være tale om en gruppe dyr, der har været fanget i søen og har udviklet sig enten fra plesiosaurer (evolution) og fra et andet dyr til et plesiosaurer lignende væsen (convergent evolution), men det ville kræve en stor population, mange gange større end søen ville kunne understøtte. Og der kan under alle omstændigheder heller ikke være tale om evolution foregået i søen, da søen ikke er mere end 10.000 år gammel, var bundfrossen under istiden, og har kun været isfri i 3000 år.BBC mener at have endegyldigt bevist at der ikke er et væsen som en plesiosaurer i søen, da de foretog en meget grundig sonarskanning af hele søen på en gang, med hele 600 separate sonarmålinger. Ideen var at luften i lungerne på et større dyr ville vise sig; det eneste man fandt var den kontrol man havde sat i vandet.Det skal også nævnes, at der er ikke fundet nogen beviser for eksistensen af medlemmer af Sauropterygia gruppen efter K/Pg-grænsen og regnes for at have været uddøde i over 65 millioner år.
Det bliver på et tidligt tidspunkt foreslået, at Loch Ness-uhyret er et amfibiedyr. Rupert T. Gould foreslår en langhalset salamander. Amfibier er udstyret med et primitivt respirations system og kan ikke leve under vand i længere tid. Der er dog eksempler på vandamfibier, som har tilpasset sig en permanent tilværelse under vand, men kan stige i land for en kort periode og kan blive relativt store (den kinesiske kæmpe salamander er blevet målt til at være op til 1,8 meter). Havet omkring de britiske øer udgør dog en formidabel barriere for amfibier, der ikke kan leve i saltvand, og udvalget af amfibier på øerne er da også meget lille. Det er usandsynligt, at en ekstra stor art har evnet at nå øerne og undgå at blive opdaget til i dag.
I 2018 lavede en gruppe internationale forskere fra bl.a. University of Otago og Statens Naturhistoriske Museum flere miljø-DNA-prøver. Der blev taget 250 vandprøver fra forskellige dybder i Loch Ness, med henblik på at afdække søens (store) fiskearter. Resultatet offentliggjort september 2019 viste, at der er store mængder ål. Forskerholdet kan ikke afgøre ålenes størrelse ud fra DNA. Men forskerholdet fandt ingen DNA fra plesiosaur, haj, stør, laks og malle.
The World's Oldest Loch Ness Monster DocumentAdomnán's originale manuskriptMuseum of hoaxes - Loch Ness Monster Hoaxes

Łódź er med 690.422(2017) indbyggere befolkningsmæssigt Polens tredjestørste by og hovedstaden i Województwo łódzkie  midt i landet. Byen er hovedcenteret for tekstil- og filmindustrien samt elektronik- og underholdningsbranchen i Polen. Med sine universiteter, teatre, museer og den verdensberømte filmhøjskole er Łódź også et vigtigt akademisk og kulturelt center. 
Byen præges af en stor udviklingsdynamik og er for tiden inde i en stærk investeringsbølge. Den har status som powiat og udgør sammen med omkringliggende områder Storbyområdet Łódź med omkring 1.050.000 indbyggere.
Łódź fik byrettigheder af kong Vladislav II Jagello i 1423. Storhedstiden kom imidlertid først i begyndelsen af 1800-tallet. Den lille landbrugsby, som i 1820 talte knapt tusind indbyggere, blev da omdannet til et af Europas største centre for tekstilindustri med over en halv million indbyggere lige før udbruddet af 1. verdenskrig. De to verdenskrige standsede den eventyrlige udvikling. Efter anden verdenskrig blev Łódź Polens uformelle hovedstad til genopbyggelsen af Warszawa.
Łódź nævnes første gang i 1332 som landsbyen Łodzia i et dokument, hvori hertug Władysław Ziemiowic af Łęczyca og Dobrzyń bekræfter landsbyens tilhørighed til kapitlet i Włocławek. Det første forsøg på at give landsbyen byrettigheder fandt sted i 1414 på initiativ fra Włocławek-biskopen. Det var forgæves. Det var først et dokument underskrevet af kong Vladislav II Jagello i 1423, som gav landsbyen byrettigheder efter magdeburgsk lov. Indbyggerne blev samtidig fritaget fra al jurisdiktion fra voivoder, slotsforvaltere og andre statsmyndigheder. De havde retten til at oprette lokale myndigheder og til at organisere to markeder om året. Frem til slutningen af 1600-tallet udviklede Łódź sig langsomt og var en mindre landbrugsby. 
Under den svenske invasion af Polen (1655-1660) blev byen affolket. Den forblev frem til slutningen af det 18. århundrede en mindre by på handelsvejen mellem Masovien og Schlesien og var underlagt biskoperne i Włocławek-bispedømmet. I 1777 havde byen 265 indbyggere og bestod af 66 bygninger. 
Med Polens anden deling i 1793 – da landet ikke længere eksisterede som selvstændig stat – kom byen under preussisk administration under sit tyske navn Lodsch. Den havde på det tidspunkt 191 indbyggere, og de preussiske embedsmænd overvejede endda at fratage Łódź byrettighederne. Med Polens tredje deling i 1798 overtog de preussiske myndigheder kirkegodset og nationaliserede byen. Med tiden voksede Łódź’ rolle, og efter Napoleons sejr over Preussen blev byen i 1806 indlemmet i hertugdømmet Warszawa. Det var først efter byen tilfaldt det russiskkontrollerede Kongress-Polen i 1815, at udviklingen virkelig tog fart.
Af helt afgørende betydning for Łódź’ opblomstring var den polske regerings plan om opprettelse af fabrikbyer, som skulle udgøre grundlaget for en national industri. Efter initiativ fra Stanisław Staszic og senere Rajmund Rembieliński, som begge så det økonomiske potensiale i Łódź-området, opstod en sådan tekstilindustribosætning i Łódź. Den blev anlagt syd for byens centrum (Stare Miasto) i  1821-1823 som Nowe Miasto («Den nye by»). Oprettelsen af det nye beboelsesområde førte ikke bare til en radikal demografisk vækst, men også til flytningen af byens centrum: Det trapezformede gamle bytorv (Stary Rynek), som var midtpunktet i jordbrugsbyen Łódź, blev forladt til fordel for den nyanlagte, ottekantede Frihedsplads i Nowe Miasto. I 1824-1828 blev den nye industriby Łódka grundlagt langs Nowe Miastos hovedakse Piotrkowska-gaden.
En konstant tilstrømning af arbejdere, forretningsmænd og håndværkere fra hele kontinentet gjorde Łódź til det største center for tekstilindustri i Kongress-Polen og det russiske rige. Nybyggerne kom hovedsageligt fra de sydlige dele af Tyskland og Böhmen, men også fra lande som Portugal, England, Frankrig og Irland. Det var dog først og fremmest polakker, jøder og tyskere, som bidrog til byens udvikling. Tilflyttere blev garanteret hjælp fra myndighederne især med tanke på byggegrunde, lån og fabrikbyggeri. 
Den første bomuldsfabrik åbnede i 1825, og 14 år senere åbnede både Polen og Ruslands første dampdrevne fabrik i byen (Den hvide fabrik). Łódź stod for produktionen af uld-, lind- og bomuldstekstiler, som hovedsageligt blev eksporteret til Rusland, Kina og Persien. Byen bød på store muligheder og blev hurtigt kendt som "Det forjættede land". Med tiden udviklede den sig til at blive et af verdens ledende centre for tekstilproduktion.
Mod slutningen af 1800-tallet og begyndelsen af 1900-tallet oplevede Łódź en rekordhøj demografisk vækst. I løbet af et årti blev den lille landsby (med 4 000 indbyggere i 1830 og 40 000 i 1865) en industri metropol med 300 000 indbyggere i 1900 og 500 000 indbyggere i 1914.
Byen gik ind i en stagnationsperiode efter den antirussiske Novemberopstand, som resulterede i toldbarrierer og reducerede handelsmuligheder fra Ruslands side. I 1850 blev den pålagte told mellem Rusland og Kongress-Polen afskaffet. Łódź kunne nu sælge sine varer på det russiske marked, og det bidrog på ny til byens økonomiske udvikling. I 1865 fik byen desuden jernbaneforbindelser til Wien og Warszawa, og nogle år senere også til Białystok. Det blev en vigtig forudsætning for, at byens indbyggertal blev fordoblet hvert tiende år i perioden 1823-1873. 
I anden halvdel af 1800-tallet voksede de store fabrikanters industriimperier – især Ludwik Geyer, Izrael Poznański, Karol Scheibler og Ludwik Grohman – som alle satte betydelige spor efter sig i bybilledet. De var ejere af smukke villaer, paladser og enorme fabrikområder. De sidstnævnte fungerede nærmest som selvstændige byer. Ved siden af fabriksbygningerne fandtes egne skoler, butikker, brandvæsen, sygehus og boligområder for arbejderne. Rundt om de gigantiske tekstilfabrikker opstod banker samt kultur- og videnskabsinstitutioner. Årene 1870-1890 markerede den mest intense industrielle udvikling i byens historie, men samtidig voksede forskellen også mellem fabrikanternes formuer og arbejdernes fattigdom. Łódź blev snart et af hovedcentrene for den socialistiske bevægelse i Kongress-Polen. I 1892 blev de fleste fabrikker i byen lammet af en stor strejke med over 70.000 deltagende arbejdere. Arbejderklassen deltog også i den antirussiske 1905-revolutionen, hvor over 300 arbejdere blev dræbt i kampe med tsarpolitiet.
Mod slutningen af det 19. århundrede og begyndelsen af det 20. århundrede var Łódź det største industricenter i Kongress-Polen, og oplevede kraftig demografisk- og størrelsesmæssig vækst. Nye bydele blev grundlagt, og flere af de omkringliggende landsbyer blev indlemmet i Łódź.
Frem til 1. verdenskrig voksede byens befolkning konstant. I 1914 var Łódź en af de mest tætbefolkede industribyer i verden (13.280 indbyggere pr. kvadratkilometer). Et af krigens største slag på Østfronten blev udkæmpet nær byen i 1914, og under første verdenskrig blev byen besat af Tyskland. Krigen standsede den industrielle og demografiske udvikling i Łódź, og de fleste fabrikker blev ødelagt af tyskerne. 
Efter krigen – da Polen i 1918 havde genvundet sin selvstændighed – befriede indbyggerne byen ved selv at afvæbne og deportere de tyske soldater. Under og efter første verdenskrig mistede Łódź 40 % af sin befolkning, først og fremmest på grund af værnepligt, sygdom og det faktum, at en stor del af den tyske befolkning flyttede til Tyskland efter krigens slutning i 1918.
Efter 1. Verdenskrig blev der gjort forsøg på, at genoprette byens tidligere økonomiske position, men den store industrielle vækstperiode var alligevel slut. Der blev samtidig lagt arbejde i udviklingen af kultur og videnskab i Łódź. 
I 1922 blev byen hovedstad i Łódź-voivodskabet. Den store depression i 1930'erne og handelsembargoen mellem Tyskland og Polen lukkede markedet for polske tekstiler i vest, mens Den russiske revolution (1917) og borgerkrigen i Rusland (1918-1922) satte en stopper for handelen i øst. Byen blev som følge heraf skueplads for store protestmøder og arbejderoprør. 
I mellemkrigsårene var Łódź mødeplads for forskellige nationer og kulturer – i 1931 bestod byens befolkning af 52 % polakker, 33 % jøder og 14 % tyskere.
Under Tysklands invasion af Polen blev Łódź forsvaret mod de første tyske angreb af general Juliusz Rómmel. Byen blev imidlertid erobret af tyske tropper den 8. september 1939. Under besættelsen blev byens indbyggere udsat for masseudryddelser, fordrivelse eller deportering til koncentrationslejre, og de tyske nazister oprettede mange fængsler og lejre i byen. Under krigen var Łódź et af de største centre for polsk modstandskamp i Det tredje rige.   
Łódź skulle ifølge de tyske planer egentlig blive en polsk enklave, men den nazistiske ledelse indlemmede alligevel Łódź i det tyske rige. Denne indlemmelse blev foretaget efter ønske fra Arthur Greiser – den lokale guvernør for Reichsgau Wartheland – og flere af de etniske tyskere som boede i byen. Byens navn blev samtidig ændret til Litzmannstadt efter den tyske general Karl Litzmann, som havde erobret byen under første verdenskrig. Imidlertid nægtede mange tyskere fra Łódź, at blive Volksdeutsche, og blev i stedet deportert til Generalguvernementet. 
I begyndelsen af besættelsen blev alle polske religiøse og patriotiske symboler fjernet fra byen og samtlige polske gade- og stednavne ændret. Blandt andet blev Tadeusz Kościuszko-monumentet revet ned på Polens nationaldag den 11. oktober 1939, og Piotrkowska-gaden fik navnet Adolf Hitler Straße.
Næsten alle synagoger i byen blev brændt ned, og nazisterne oprettede hurtigt en ghetto i byen og befolkede den med 200.000 jøder som boede i Łódź-området (Ghetto Litzmannstadt). Kun 900 overlevede likvideringen af ghettoen i august 1944.I nærheden af Łódź blev der bygget flere arbejds- og koncentrationslejre for områdets ikke-jødiske befolkning, blandt andet det berygtede Radogoszcz-fængsel og flere mindre lejre for romanifolket og polske børn.
Ved slutningen af anden verdenskrig havde Łódź mistet 420.000 (67 %) af sin førkrigsbefolkning – 300.000 jøder og 120.000 polakker. I januar 1945 flygtede byens tyske befolkning af frygt for den røde armé. 
Łódź led også store tab som følge af, at byens fabrikmaskiner blev plyndret og sendt til Tyskland. Til trods for relativt små tab på grund af bombing og krigsføring, var størsteparten af infrastrukturen i Łódź alligevel væk.
Den røde armé marcherede ind i byen 18. januar 1945, og med tiden blev Łódź del af Folkerepublikken Polen. Efter at have frigjort området fra Nazi-Tyskland, gik den røde armés soldater hårdt frem mod lokalbefolkningen, som blev udsat for mord, voldtægt og plyndring. Samtidig blev flere polske modstandskæmpere stillet foran sovjetisk ret og henrettet på grund af sin loyalitet til den polske eksilregering.
Efter anden verdenskrig forandrede byens demografiske struktur sig radikalt. For første gang i sin flerkulturelle historie fik Łódź en tilnærmet etnisk ensartet befolkningssammensætning bestående næsten kun af polakker. I 1945 havde Łódź færre end 300.000 indbyggere, men dette tal begyndte snart at vokse med flygtninger fra den ødelagte hovedstad Warszawa og de polske landområder i øst styret af Sovjetunionen. Også den polske regering flyttede til Łódź, som frem til 1948 fungerede som Polens uformelle hovedstad. Der fandtes planer om at flytte hovedstaden til Łódź permanent, men denne idé vandt ikke stor støtte, da genopbyggelsen af Warszawa begyndte i 1948. 
Efter kommunisterne fik magten i Polen, tabte mange industrifamilier sine ejendomme, da alle private virksomheder blev nationaliseret. 
Takket være samarbejdet med andre lande i østblokken kunne Łódź eksportere varer til Østeuropa. Byen blev igen et vigtigt center for tekstilindustrien, som imidlertid ikke overlevede den økonomiske overgangsperiode i 1990'erne i Polen efter kommunismens fald. Den industrielle krise i Łódź førte til høj arbejdsledighed, men tvang samtidig byen til at udvikle nye industrigrene. Der blev satset på avanceret teknologi, med gunstige resultater. Samtidig blev der lagt meget arbejde i udviklingen af uddannelse, og i dag fremstår Łódź som et af Polens største akademiske centre. Der er også blevet lagt stor vækt på restaureringen af byens historiske centrum og revitaliseringen af gamle fabrikskomplekser, noget Piotrkowska-gaden samt handels- og rekreationscentret Manufaktura er gode eksempler på.
Oprindelsen til byens navn kendes ikke. Enkelte hypoteser afleder navnet på byen, fra efternavnet Łodzic, mens andre binder navnet til det gammelpolske ord łoza (piletræ), til elven Łódka eller fornavnet Włodzisław. Łódź betyder ellers båd på polsk, noget som også kommer frem på byens våbenskjold.  
Det polske adjektiv for byen er łódzki (maskulinum singularis), mens byens indbyggere kaldes i for łodzianie i flertal, łodzianin (maskulinum singularis) og łodzianka (femininum singularis).
Łódź ligger i det centrale Polen i en afstand af 393 km fra grænseovergangen til Tyskland i Świecko, 227 km fra grænseovergangen til Tjekkiet i Cieszyn, 336 km fra grænseovergangen til Hviderusland i Terespol og 332 km fra Østersøen (Gdańsk). Byen ligger 133 km vest for landets hovedstad Warszawa.
Gennem Łódź løber 18 mindre floder og vandløb: Ner, Łódka (tidligere kaldet Ostroga, med sidefloden Bałutka), Dobrzynka, Gadka, Jasień (med sidefloden Karolewka), Olechówka (med sidefloden Augustówka), Jasieniec, Bzury, Łagiewniczanka, Sokołówka (med sidefloden Brzoza), Aniołówka, Wrząca, Zimna Woda og Miazga. Der er imidlertid tale om små vandløp, som i byens centrum for det meste løber skjult i underjordiske kanaler. Til sammen er 1,29 km² af byarealet dækket af vand.
I Łódź krydses jernbanelinierne fra Warszawa og Koluszki, Toruń og Kutno, Poznań og Ostrów Wielkopolski, samt landevejene fra Gdańsk og Toruń, fra Konin, Wrocław, Piotrków Trybunalski og Częstochowa samt fra Warszawa. I nærmeste fremtid vil de to transeuropæiske motorveje A1 og A2 krydse hinanden i en afstand af omkring 10 kilometer fra byen.
I 2003 blev det geografiske midtpunkt i Łódź lokaliseret. Det ligger 100 meter i sydlig retning fra krydset mellem Julian Tuwims gade og Przędzalniana-gaden i bydelen Widzew.
Łódź grænser mod byerne Aleksandrów Łódzki, Konstantynów Łódzki, Zgierz, Pabianice og gminaerne Aleksandrów Łódzki, Andrespol, Brójce, Nowosolna, Pabianice, Rzgów, Stryków og Zgierz.
Byen ligger i et tempereret område, i overgangszonen mellem det maritime og kontinentale klima. De koldeste måneder er januar og februar med middeltemperaturer mellem -3 °C og -12 °C. Den varmeste månede er juli med middeltemperaturer mellem 17,7 °C og 21 °C. Den årlige middeltemperatur ligger på 8,4 °C, mens den årlige gennemsnitsnedbør ligger mellem 550 og 600 millimeter.
Administrativt set er Łódź en en bykommune med status som powiat. For den administrative betjening af indbyggerne findes en inddeling i fem regioner eller ikke-administrative bydele for virkeområdet til bystyrets delegerede. De fem regioner er Bałuty, Górna, Polesie, Śródmieście og Widzew, som igen deles ind i 37 mindre administrative enheder (osiedla). 
Den første opdeling af Łódź i mindre enheder fandt sted under den tyske besættelse i 2. verdenskrig. Tyskerne indlemmede mange omkringliggende byområder i byen, og delte det forstørrede byområde op i mindre administrative enheder. Efter frigørelsen blev statussen fra før krigen genoprettet, både med tanke på byens inddeling og byområdernes indlemmelse. Senere blev nogle landsbyer imidlertid indlemmet og den 27. maj 1946 blev Łódź’ område forstørret og byen delt ind i tre bydele: Północ ("Nord"), Południe ("Syd") og Śródmieście ("Midtbyen"). 
I 1954 blev den administrative inddelingen forandret til syv bydele: Bałuty, Chojny, Polesie, Ruda, Staromiejska, Śrómieście og Widzew. Den 1. januar 1960 blev denne opdeling forandret og en ny administrativ inddeling blev indført. Denne varede længst og er stadig til stede i byens idbyggeres bevidsthed: Som følge af reformen blev bydelen Staromiejska indlemmet i Bałuty, mens bydelene Chojny og Ruda blev slået sammen til den nye bydele Górna. De andre bydeles grænser blev også forandret. Fra den tid af var Łódź inddelt i fem bydele: Bałuty (byens nordlige del), Górna (byens sydlige del), Polesie (byens vestlige del), Śródmieście (byens centrum) og Widzew (byens østlige del). 
Efter 1960 forandrede grænserne til de enkelte bydele sig ofte. Dette skette ikke på bekostning af nabobydelene, men på bekostning af omkringliggende byområder som blev indlemmet i byen. Den sidste store ændring fandt sted 1. januar 1988, da bydelene Widzew og Górnas områder blev forstørret betragtelig. 
Den 1. januar 1993 blev opdelingen af Łódź i bydele formelt ophævet, samtidig med, at byen blev en bykommune, fra 1. januar 1999 med status af powiat. For den administrative betjening af befolkningen i byen, blev Łódź imidlertid delt op i fem "regioner". Disse udgør virkeområdet til bystyrets delegerede, med samme navn og områder som de tidligere bydele. Łódź er desuden delt ind i 37 administrative osiedla ("bosætninger"), som har status som hjælpeenheder for gminaen. Med sit virkeomfang og sine kompetencer tilsvarer de imidlertid formelt ikke bydele.
Bydelene, som blev oprettet i 1946, fik navn etter sin geografiske placering på byens område (Północ – "nord", Południe – "syd", Śródmieście – "Midtbyen"). Bydelene Bałuty, Chojny og Widzew fra 1954 blev opkaldt efter landsbyer, som tidligere lå i centrum af disse bydele, og som blev indlemmet i byen før første verdenskrig. Bydelen Ruda fik navn efter landsbyen Ruda Pabianicka, som udgjorde en selvstændig enhed frem til 1946. Bydelen Staromiejska ("Den gamle by") fik sit navn, fordi den omfattede byens ældste områder, mens bydelen Śródmieście ("Midtbyen") blev anlagt i byens centrum. Polesies Områder («efter skoven», eventuelt «skovens plads») var frem til 1945 mindst urbaniseret: Karolew og Retkinia, som i dag er store boligområder i Polesie, var i lang tid landsbyer omringet af skove. Den sydlige bydel Górna, som blev oprettet i 1960, blev opkaldt efter hovedtorvets oprindelige navn: Rynek Górny ("Det øvre torv", i dag Władysław Reymonts plads).
I 1790 boede der kun 190 mennesker i Łódź. Halvtreds år senere var indbyggertallet på 20.150, og med industriudviklingen i byen voksede dette tal til 168.513 i 1894. Allerede i 1850 var Łódź den største by befolkningsmæssig efter Warszawa i Kongress-Polen. I løbet af bare et århundrede blev byens befolkning øget 1000 gange. En så hurtig demografisk vækst i det 19. århundrede er uden sidestykke i hele Europa. Befolkningen i andre europæiske byer på denne tid blev højst seksten gange større. 
I begyndelsen af 2. verdenskrig havde Łódź 672.000 indbyggere. Under krigen mistede 400.000 mennesker livet, men allerede i 1950 lå innbyggertallet på 620.000. Den største faktor for denne befolkningsvækst var migration fra ødelagte byer og områderne i øst, som blev annektert af Sovjetunionen. Den demografiske struktur forandrede sig imidlertid radikalt. I 1939, lige før krigsudbruddet, bestod befolkningen af 52 % polakker, 33 % jøder, 14 % tyskere og et mindretal russere. Efter de tyske nazisters holocaust og den tyske befolknings flugt fra byen bestod Łódź i 1947 derimod af 93 % polakker. For første gang i sin flerkulturelle historie fik byen en etnisk ensartet befolkningssammensætning. Den demografiske udvikling fortsatte frem til begyndelsen af 1990'erne, og i 1989 opnåede Łódź med sine 851.700 indbyggere det største befolkningstal i sin historie. I 1990'erne begyndte dette tal at falde, hovedsageligt på grund af tekstilindustriens fald. 
Den 31. december 2006 havde byen 760.251 indbyggere, noget som gav en befolkningstæthed på 2593/km². Af disse var 346.181 mænd og 414.070 kvinder. De fleste indbyggere boede i bydelen Bałuty (218.144), men det var Śródmieście som havde den største befolkningstæthed (over 11.000/km²). Den naturlige tilvækst udgjorde i 2005 -6,1 per 1000 indbyggere, og migrationssaldoen -1,4/1000. 
Ifølge uofficielle tal fra det polske statistiske centralbureau skal Kraków i månedsskiftet juni/juli 2007 have overgået Łódź med nogle hundrede indbyggere. Officielle tal fra det statistiske bureau, publiceret i maj 2008 bekræfter dette. Per 31. december 2007 udgør forskellen mellem Łódź og Kraków over 3.000 indbyggere. Demografer forklarer dette statistiske skifte med den negative tilvækst i Łódź, som skyldes byens indbyggereres relativt høje alder. Der noteres samtidigt flere dødsfald end fødsler. Migration kan også have haft en vis betydning. Blandt dem som vælger at migrere rejser de fleste til Warszawa og Wrocław, hvor arbejdsløsheden er lavere og lønningerne højere. Ifølge bystyret i Łódź vil byen i nærmeste fremtid igen passere Kraków i indbyggertal, hovedsageligt på grund af den store interesse byen oplever på investeringsmarkedet i dag, og det faktum, at flere kvinder i byen nærmer sig fødealderen.
Łódź er rig på seværdigheder som vidner om byens tidligere storhedstid. Dette genspejles i det historiske bycentrum og i de mange fabrikskomplekser, som findes i byen. Ulig andre polske byer oppstod Łódź’ centrum som det er i dag først i 1800-tallet, og kendetegnes ved et rektangulært netværk af lange og smalle gader som er tætbebygget med rækker af murstenshuse. Man kan finde både representative, rigt udsmykkede bygninger og mere beskedne lejlighedshuse. 
Łódź udviklede sig til en storby i tiden da historismen, art nouveau og modernismen dominerede i arkitekturen, og disse stile præger i særdelighed byen. I byarkitekturen kan man finde neoromanske former, nygotisk stil, florentinsk og romersk renæssance samt franske motiver. Arkitekturen beriges ydderligere med russisk-bysantinske elementer, og før 2. verdenskrig også med den mauretanske stil, som fandtes i flere af byens synagoger. 
Af hovedinteresse er de store fabrikskomplekser, der tilhørte Karol Scheibler (Księży Młyn) og Izrael Poznański (Manufaktura), et stort antal fabrikantresidenser, den representative Piotrkowska-gaden samt flere sakralbygninger. De sidstnævnte genspejler måske på bedste måde byens flerkulturelle fortid, hvor polakker, jøder, tyskere og russere levede side om side. I Łódź findes selvfølgelig både katolske, protestantiske, ortodokse og jødiske kirkegårde og gudshuse. En undtagelse er imidlertid de mange smukke synagoger som fandtes i byen tidligere, men som blev brændt ned af tyske nazister under 2. verdenskrig. 
Også arkitekturen viser forskellige stilarter med påvirkninger og impulser fra både øst (Sankt Petersborg, Riga) og vest (Berlin, Paris, Wien). Den mest betydningsfulde arkitektur blev rejst efter tegninger af landsmændene Hilary Majewski, Gustaw Landau-Gutenteger, Dawid Lande og Piotr Brukalski. Mange vigtige bidrag kom også udefra, blandt andet fra Berlin (Franz Schwechten, Alfred Balcke og Wilhelm Martens), Wien og Wrocław (dengang kendt som Breslau). Det samme kan siges om det mangfoldige og stilrige indre i byens kirker, som ved siden af firmaer fra Łódź også blev udformet i værksteder i Warszawa, Dresden, Berlin, Wien, Zittau, Sankt Ulrich, Riga, Sankt Petersburg, Leipzig og Venedig.  
Piotrkowska-gaden er den længste handelsgade i Europa, og samtidig en af de længste gågader. Den går ud i nord fra Frihedspladsen, som er en af få oktogonformede pladser i verden. På pladsen findes Tadeusz Kościuszko-monumentet og ved udløbet til Piotrkowska-gaden Pinsens kirke og det klasicistiske Rådhus som begge udgør porten til den berømte gade. 
På Piotrkowska-gaden kan man, som i Hollywood Walk of Fame, finde berømte polske skuespilleres og regissøres stjerner (Aleja Gwiazd). 
Gaden er derudover rig på representative murstenshuse i art nouveau og eklektisk stil fra det 19. og 20. århundrede. Blandt flere af de vigtigste kan nævnes Karol Scheiblers Murstenshus (nr. 11), Dawid Sendrowicz' murstenshus (nr. 12), Wilhelm Landaus bankhus (nr. 29), Dawid Szmulewicz’ murstenshus (nr. 37), Oskar Kons murstenshus (nr. 43), Poznańskiernes murstenshus (nr. 51), Herman Konstadts murstenshus (nr. 53), Hotel Grand (nr. 72), Ludwik Geyers aktieselskabs tidligere sæde (nr. 74), Huset under Gutenberg (nr. 86), Teodor Steigerts murstenshus (nr. 90), Siemens' tidligere kontorhus (nr. 96), Skoenes Hus (nr. 98), Szaja Goldblums murstenshus (nr. 99), Esplanada (nr. 100), Henryk Sachs’ murstenshus (nr. 107), Familien Schychts murstenshus (nr. 128) og "Krusche i Ender" murstenshus (nr. 143). Ved Piotrkowska-gaden 152 findes også verdens største graffiti. 
Ved siden af murstenshusene findes også en række palæer og fabrikker ved gaden. De vigtigste er Maksymilian Goldfeders palæ (nr. 77), Juliusz Heinzels palæ (nr. 104), Juliusz Kindermanns palæ (nr. 137), Karol Haertigs palæ (nr. 236), Markus Silbersteins fabrik (248), Robert Schweikerts palæ (nr. 262), Familien Scheiblers palæ (nr. 266), Familien Steinerts palæ (nr. 272) og Den hvide fabrik (nr. 282).
Den katolske Łódź domkirke (Piotrkowska-gaten 273), egentlig St. Stanisław Kostkas katedral, er med sine 101 meter byens højeste bygning. Ikke langt derfra ligger den evangelisk-augsburgske St. Matteus kirke (Piotrkowska-gaten 283). 
Andre vigtige katolske kirker er St. Georg kirke, Helligkorskirken, Jesu hellige hjertes kirke, Pinsens kirke samt St. Anton kirke. Sidstnævnte befinder sig i Las Łagiewnicki lige ved Franciskanerklostret. De ældste sakralbygninger i Łódź er St. Roch kapel og St. Anton kapel. 
I byen findes også den ortodokse St. Aleksander Nevskij-katedralen og St. Olga kirke. Tidligere fandtes flere synagoger, som imidlertid gik tabt under 2. verdenskrig. De vigtigste var Alte Sził-synagogen, Ezras Israel Synagoge og Den store synagoge. Den eneste virkende synagogen i dag er Reicher-synagogen.
Łódź har mange fabrikantpalæer. Ved siden af de store fabrikskomplekser byggede fabrikanterne imponerende palæer til sig selv og sine familier. De kunne også stå længere væk fra fabrikkerne. 
Det mest overdådige palæ i byen er utvilsomt Izrael Poznańskis palads ved Ogrodowagaden, som samtidig er Europas største fabrikantresidens. Palæet blev bygget lige ved Poznańskis enorme fabrikskompleks som i dag huser Manufaktura. Fabrikanten byggede også palæer til sine sønner (Karol Poznańskis palæ og Maurycy Poznańskis palæ) og sin datter (Jakub Hertz’ palæ). 
Også Karol Scheiblers palæ blev bygget ved ejerens fabrikker i Księży Młyn. Af andre vigtige fabrikantresidenser kan nævnes Reinhold Richters villa, Ludwik Grohmans palæ, Edward Herbsts palæ, Wilhelm Lurkens’ palæ og Kopischs blegeri.
De mest kendte kirkegårde i Łódź er Doły kirkegård, Den gamle kirkegård samt Den nye jødiske kirkegård. Sidstnævnte er Europas største jødiske kirkegård, og her ligger samtidig verdens største jødiske grav – Izrael Poznańskis mausoleum. De tre kirkegårde er alle af stor kunsthistorisk betydning, særligt Den gamle kirkegård, med sakrale kunstværker som Scheiblers kapel, Heinzels kapel og Gojżewski-familiens mausoleum.
Bygninger rejst i art nouveau findes også udenfor Piotrkowska-gaden. Nogle af de bedste eksempler er Reinhold Bennichs villa, Leopold Kindermanns villa, Zygmunt Dejczmans murstenshus, Leon Rappaports villa, Ryszard Szymmels villa og Rachmil Lipszycs murstenshus.
Flere representative bygninger blev rejst til nationale institutioner. Eksempler er Telefoncentralen PASTs bygning, PBKs sæde, PKO BPs sæde, Hovedpostkontoret og Polens nationalbanks sæde. I sidstnævnte ligger Europas største banksal.Andre interessante bygninger er blandt andet Hotel Savoy og Hotel Polonia Palast, som ved siden af Hotel Grand hører til byens mest traditionsrige hoteller; Mieczysław Pinkus’ murstenshus, Nissen Rosenblums murstenshus, Edward Lungens murstenshus, Auerbach-brødrenes murstenshus, Kreditselskabet, Grohmans tønner og bygningerne ved Stanisław Moniuszkos gade.
I Łódź findes over 30 parker af stor økologisk og social betydning. De dækker næsten 10 % af byarealet. 11 af parkerne regnes som kulturseværdigheder, og flere af dem blev anlagt i 1800-tallet og var oprindeligt private fabrikantparker. Med tiden blev de åbnet for arbejderne og den øvrige befolkningen. Den ældste offentlige park, Park Źródliska, blev anlagt i 1840 som Polens næst ældste efter Den saksiske have i Warszawa. I denne park findes det berømte Łódź Palmehus. 
Indenfor byens grænser findes også Las Łagiewnicki, som med sine 1205,45 hektar er Europas største bypark. Blandt andre grønne attraktioner kan nævnes Łódź Zoo og Łódź Botaniske Have.
Łódź har et veludviklet og mangfoldigt kulturliv indenfor blandt andet musik, teater, litteratur, kunst og film, med flere årlige festivaler.
Langs den repræsentative Piotrkowska-gade, som samtidig er Europas længste handelsgade, findes modesaloner, biografer, kunstgallerier, banker og eksklusive butikker. Den byder også på Polens måske bedste udvalg af restauranter og værtshuse, og om sommeren også ølhaver, hvis traditioner strækker sig tilbage til 1800-tallet.
Det nationale kunstmuseum (Narodowe Muzeum Sztuki) – det ældste og et af de betydeligste museer for moderne kunst i Europa
Det centrale tekstilmuseum (Centralne Muzeum Włókiennictwa) med den største samling tekstiler i Polen
Kinematografimuseet (Muzeum Kinematografii) som blandt andet udstiller gamle filmapparater, rekvisitter fra berømte film og dukker fra filmstudioet Se-ma-for
Det arkæologiske og etnografiske museum (Muzeum Archeologiczne i Etnograficzne) med blandt andet en omfattende numismatisk samling
Selvstændighedstraditionernes museum (Muzeum Tradycji Niepodległościowych) som viser Polens kamp for selvstændighed, blandt andet under 2. verdenskrig).
Byen har et rigt teaterliv med over 20 teaterscener. Her virker blandt andet flere dramatiske teatre, en række børneteatre, Musikteatret og Teatr Wielki, som er et af Europas største. Det har siden sin åbning i 1967 opført over 270 premiereforestillinger, og specialiserer sig i operaer, operetter og balletforestillinger. 
Det musikalske liv i byen repræsenteres fra den klassiske side af Filharmonia Łódzka ("Łódź Filharmoni"), som blev grundlagt i 1915. Det filharmoniske orkester er et af Polens fremmeste og har gæstespillet i næsten hele Europa, USA og det fjerne Østen. Af kendte polske musikgrupper fra Łódź kan nævnes Trubadurzy, Varius Manx, Ich Troje og Blue Cafe.
Som Polens største filmindustricenter har byen fået kaldenavnet Hollyłódź. I anden halvdel af det 20. århundrede blev de fleste polske film produceret her. 
I Wytwórnia Filmów Fabularnych ("Hovedfilmstudiet") laves dokumentar- og undervisningsfilm, blandt andet Maciej Drygas’ Usłyszcie mój krzyk, som vandt Felix-prisen på The European Film Awards. 
I det berømte filmstudie Se-ma-for opstod kendte tegneserier som Miś Uszatek, Colargol, Zaczarowany ołówek eller Kot Filemon. Det var også her Zbigniew Rybczyński lavede sin Oscarvinnende kortfilm Tango. 
Łódź er for øvrigt kendt for sin verdensberømte filmhøjskole, hvor blandt andet Andrzej Wajda, Roman Polański og Krzysztof Kieślowski begyndte sine karrierer. Fra 2000 holdes den prestigefulde filmfestival Camerimage i Łódź.
De vigtigste festivaler i byen er filmfestivalen Camerimage, Festiwal Dialogu Czterech Kultur ("De fire kulturers festival"), Międzynarodowy Festiwal Fotografii ("Den internationale fotografifestival") og Fiesta Libre. Blandt de mere artistiske arrangementer er særlig Łódzkie Spotkania Baletowe ("Balletmøder i Łódź") populær. Hvert andet år præsenteres de nyeste trender indenfor verdensballetten på Teatr Wielkis scene.
I lighed med hele voivodskabet er Łódź et af de økonomiske centre som udvikler sig hurtigst i Polen. Grunden til dette er byens gunstige geografiske placering i midten af landet, samt tre trafikknudepunkter som opstår i eller omkring Łódź: motorvej, jernbane og luftfart.Tekstilindustrien, som byen var et af verdens største centre for i 1800- og 1900-tallet, har stadig mindre betydning. I 1990'erne fulgte en stor nedgang indenfor tekstilbranchen og byen blev tvunget til, at udvikle nye industrigrene. Dette førte til, at Łódź gik fra at være en falden tekstilmonokultur, til at blive en af de mere attraktive investeringsregioner i Polen. I dag har særlig udviklingen af nye teknologier, infrastruktur (udbygningen af lufthavnen, motorveje samt moderniseringen af jernbaneforbindelsen med Warszawa) og investeringen indenfor de tre brancher BPO (Business Process Offshoring), logistik og husholdning stor betydning for byen.
Łódź huser mBank, Multibank, Polska Grupa Farmaceutyczna (den største medicindistributør i Polen) og BOT (største producent af elektrisk energi i landet). Her findes også kontortjenestecentrene for GE Money Bank og Philips. Sidstnævntes europæiske center for bogføring i Łódź betjener 115 afdelinger i 20 lande. Også det polske lavprisflyselskab Centralwings har sit sæde her.
Łódź er blevet et dominerende center for produktionen af husholdningsudstyr i Europa, efter at Merloni Indesit og Bosch/Siemens valgte at investere her. Andre firmaer, som har investeret i byen i de seneste år, er Gillette (som har bygget sin største fabrik i Łódź), VF Corporation, ABB, Hutchinson, Precise Technology, Ericpol Telecom, TP SA og ComArch. For tiden bygger konsulentselskabet Accenture det såkaldte informatikcenteret «Demo», og CitiBank opretter sin bogføringscentral her. I 2007 påbegyndte den amerikanske computerproducent Dell arbejdet med at bygge sin fabrik i byen med 2.500 arbejdspladser. I løbet af seks år vil 12.000 nye arbejdspladser opstå takket være Dell og dennes samarbejdspartnere. Fabrikken skal producere servere og to typer bærbare PC'er. Størstedelen skal sælges i Polen og det centraløstlige Europa.
På det seneste er store handels- og rekreationscentre opstået i byen, blandt andet Galeria Łódzka og Manufaktura (sidstnævnte har et areal på 27 hektar). Det er særlig Łódzka Specjalna Strefa Ekonomiczna («Den specielle økonomiske zone Łódź») som har bidraget til industriudviklingen i byen de seneste år. Den økonomiske zone, som er en af 14 i Polen, åbnede i 2005 flest fabrikker af alle zonerne. I løbet af ti år (1997-2007) er over 1 milliard euro blevet investeret i zonen, og over 10.000 nye arbejdspladser er opstået.I forhold til andre polske storbyer har Łódź høj arbejdsløshed og af den grund et lavere velstandsniveau blandt sine indbyggere. Grunden til dette er i høj grad tekstilindustriens fald, men takket være nye investeringer er arbejdsløsheden faldet systematisk i de seneste år. I 2003 udgjorde den 19,1 %, i 2004 18,4 %, i 2005 16,4 % og i 2006 11,9 %. Gennemsnitslønnen er derimod steget fra 2.037 złoty i 2003 til 2.349 złoty i 2006. Den er alligevel lavere end i andre storbyer i Polen.
Łódź er et af de vigtigste akademiske centre i Polen. Byen er hjemsted for over 100.000 studenter fordelt på 23 professionshøjskoler, hvoraf seks er statslige og 17 er private. 
Blandt de statslige universiteter findes den verdenskendte Filmhøjskole samt Universitetet i Łódź og Det tekniske universitet, som hører til landets største og bedste højskoler, med til sammen 20 fakulteter og over 60.000 studenter. 
Andre offentlige højskoler er Det medicinske universitet, Musikhøjskolen og Kunstakademiet. Derudover har byen over 195 grundskoler samt 196 videregående skoler.
Der blev lagt meget arbejde i uddannelsesudviklingen i Łódź efter 1. verdenskrig, da byen mistede sin position indenfor tekstilindustrien. Ved Polens selvstændighed i 1918, blev et af hovedmålene, at genopbygge og udjævne det polske skolesystem i tiden efter Polens delinger. Også en ny lovgivning måtte udformes. I 1919 blev almen skolegang genindført i Łódź for første gang i det selvstændige Polen. 
Også tiden efter 2. verdenskrig viste sig at være frugtbar for uddannelsessektoren i byen. På grund af ødelæggelserne i Warszawa blev hovedstaden uformelt flyttet til Łódź. Der blev af den grund oprettet mange centrale institutioner i byen, og en stor del av intelligentsiaen flyttede hertil. Denne situation udløste i betydelig grad Łódź’ videre metropolittiske udvikling. Efter at Warszawa blev genopbygget blev der i særdeleshed satset meget på uddannelse i byen, og i dag fremstår Łódź som et vigtigt center for kultur og videnskab med et stort intellektuelt potensiale.
Łódź er et vigtigt trafikknudepunkt. Gennem eller i nærheden af byen går de internationale veje E75 (Finland … Gdańsk – Toruń – Łódź – Częstochowa – Cieszyn – Tjekkiet) og E30 (Tyskland – Poznań – Stryków (Łódź) – Warszawa – Terespol – Hviderusland) samt hovedvejene 1, A2, 14 og 72.
I byen virker 71 busruter, hvoraf syv er natruter. Samtidig findes gratis busruter som finansieres af varehuse og indkøbscentre. 70 % af busserne er moderne lavgulvsbusser. De to vigtigste rutebilstationer er Łódź Centralna og Łódź Północna.
Også sporvogne hører til de mest populære transportmidler i byen. De 19 sporvognsruter, hvoraf fire er regionale, betjenes blandt andet af 15 moderne lavgulvssporvogne af typen Cityrunner. Man kan også støde på ældre modeller som 850N. I den nærmeste fremtid skal Łódzki Tramwaj Regionalny («Łódź Regionssporvogn») opstå. Den moderne sporvognsrute skal gå gennem byerne Zgierz, Łódź og Pabianice.
De vigtigste jernbanestationer i Łódź er Łódź Fabryczna (med afgange til Warszawa, Kraków, Olsztyn og Bielsko-Biała) og Łódź Kaliska (med afgange til blandt andet Bydgoszcz, Gdańsk, Katowice, Kraków, Lublin, Poznań, Szczecin, Toruń, Warszawa og Wrocław). Byen har også en moderne godsstation med lagerkapacitet på 53.000 m². Den kan betjene 2.000 vogne dagligt. I nærmeste fremtid skal der dessuden bygges en hurtigtoglinie mellem byerne Warszawa, Łódź, Poznań og Wrocław. 
I byen findes den internationale Władysław Reymont Lufthavn Łódź, med flyruter til blandt andet Warszawa, Paris, Rom, Dublin, London og Liverpool.
Langs Piotrkowska-gaden har fodgængere også muligheden for at blive transporteret med cykkeltaxaer.

For alternative betydninger, se London (flertydig). (Se også artikler, som begynder med London)London er hovedstaden og den største metropolregion i Det Forenede Kongerige Storbritannien og Nordirland. Byens kerne City of London har omtrent sine middelalderlige grænser; men sent i 1800-tallet har navnet "London" også refereret til hele den hovedstad, der har udviklet sig om selve byen. I dag udgør størstedelen af denne konurbation Londons region og Greater London, med sin egen valgte borgmester og byråd.Londons historie går tilbage til romerne. Siden grundlæggelsen for 2.000 år siden har London været centrum for mange vigtige bevægelser og fænomener som den engelske renæssance, den industrielle revolution og nygotiske-arkitektur. Derfor er byen blevet en af de mest populære turistdestinationer i verden og tiltrækker stadigt flere på grund af sin økonomiske vækst. London har tre verdensarvssteder: Palace of Westminster, Tower of London og den historiske bosættelse Greenwich. Byen er et af verdens førende kommercielle, finansmæssige og kulturelle centre, og dens indflydelse på politik, uddannelse, underholdning, massemedier, mode og kunst bidrager alle til dens status som en vigtig verdensby.London har en officiel befolkning på 8.787.892(2016) indbyggere, og inden for grænserne af Londons byområde er indbyggertallet 9.787.426 (2011), og byen er en af de største byer i EU målt på befolkning. Metropolregionen har en befolkning på 10.470.000 (2016). London har en varieret befolkning målt på både folkeslag, kulturer og religioner, og over 300 forskellige sprog tales inde for byens grænser. Byen er desuden et internationalt transportknudepunkt med sine fem større lufthavne samt en stor havn. Byen er det største luftfartscentrum i verden, og Heathrow Lufthavn har flere passagerer end nogen anden lufthavn i verden.
Med London defineres normalt som området kendt som Greater London, som både er et grevskab og en region. Midt inde i dette område ligger City of London, som er sit eget grevskab, kendt som the City eller the Square Mile. Byen voksede kraftigt i klunketiden og igen i mellemkrigstiden. I 1940'erne førte først 2. verdenskrig og derefter lovgivning omkring det grønne bælte til at væksten ophørte. 
Der findes mange mulige definitioner på "London" som postdistriktet, politidistriktet (Metropolitan Police District), området som har London-retningsnummer og Londons pendlerbælte. De har sjældent lappet over. Omkring 40 % af Greater London dækkes af Londons postområder. Området med London-retningsnummer dækker et omtrent lige stort område som Greater London, men grænserne afviger noget. En definition, som er blevet taget i brug i mange sammenhænge, er området indenfor ringvejen M25, og grænsen for Greater London er nogle steder blevet flyttet for at tilpasse den til vejen. 
Byens nominelle centrum er ved Charing Cross, lige ved Trafalgar Square, på omkring 51°30′29″N, 00°07′29″W.
Hele det urbane område kaldes ofte for en city ud fra en geografisk definition. Administrativt og formelt er dette ikke korrekt; Greater London er en region som blandt andet omfatter to cities, City of London og City of Westminster, flere towns (byer af lavere status), og andre områder. 
Londons status som Storbritanniens hovedstad er aldrig godkendt skriftlig men tilhører den uskrevne, sædvanebestemte del af Storbritanniens konstitution pga., at monarken flyttede fra den tidligere hovedstad Winchester til London; i middelalderen var hovedstaden den by, monarken boede i.
Da romerne kom til de britiske øer, var "London" en lille landsby i trinovanternes område. Byen regnes gerne som grundlagt af romerne ca. år 50 e.Kr., med navnet Londinium. I 61 blev byen brændt ned af icenerne, men den blev hurtigt genopbygget. Den ældste del af byen lå nord for Themsen i dagens City of London. Byen blev tidligt i det 2. århundrede hovedstad for provinsen Britannien. 
Fra 800-tallet og de næste århundreder blev byen gentagne gange hærget af danske og norske vikinger. I 846-848 var London under vikingernes kontrol. Den sidste invasion fandt sted i 1066, da Vilhelm Erobreren vandt slaget ved Hastings og overtog magten.
I 1078 blev Tower of London påbegyndt. I 1100-tallet blev Westminster sæde for regeringen og senere for parlamentet. Tower of London er Englands bedst bevarede middelalderfæstning. Den centrale del af fæstningen, The White Tower, stod færdig i 1097. The White Tower har op gennem årene været kongebolig, fængsel, våbenlager og opbevaringssted for kronjuvelerne.
I 1665 blev byen ramt af pest, og 70.000 mennesker døde. Året efter ramte den store bybrand London, og kun en femtedel af byen stod tilbage. Over 13.000 huse og 84 kirker var brændt ned. 
I slutningen af 1800-tallet var London verdens største by. Som center for Det Britiske Imperium var den verdens ledende handels-, industri-, finans- og havneby. 
Gennem det 19. og den tidlige halvdel af det 20. århundrede havde londonerne anvendt kul til opvarmning, hvilket gav megen røg. Kombineret med klimatiske forhold forårsagede det en karakteristisk smog, og London var kendt for sin typiske "London-tåge", også kendt som "ærtesuppen". Af den grund blev London nogle gange kaldt "The Smoke" (Røgen). I 1952 kulminerede problemerne i, hvad der blev kaldt den store smogkatastrofe, der varede i fem dage og dræbte over 4.000 mennesker. Af den grund blev "ren luft-loven" (Clean Air Act) vedtaget med krav om, at der blev oprettet røgfrie områder, hvor udelukkende "røgfrit" brændsel blev anvendt (på den tid brugte de fleste husholdninger åben ild loven var effektiv, om end øgenavnet The Smoke stadig anvendes sarkastisk om byen.
Under 2. verdenskrig blev London hårdt ramt af tysk bombning. Store områder blev lagt i grus; både industri, offentlige bygninger og boligområder blev ramt under Blitzen, da London og andre britiske byer blev bombet 57 nætter i træk. Med skiftende intensitet varede bomberaidene helt til krigens slutfase. De har bidraget meget til at forme dagens London. Tæt befolkede slumområder i det østlige London blev hårdt ramt, og mange af de evakuerede, som havde mistet alt, fik nye hjem i offentlige boligområder i forstæderne. 
I 1965 blev byens område kraftig udvidet ved, at Greater London, som både er grevskab og region, blev oprettet. Størstedelen af Middlesex og dele af Essex og Surrey blev da inkluderet i byen. 
6. juli 2005 blev et nyt kapitel indledt i Londons historie, idet byen blev udpeget til de olympiske sommerlege for 2012. Der foregik et stort arbejde med at planlægge og bygge faciliteter til dette arrangement. London har tidligere arrangeret OL i 1908 og 1948.
Dagen efter, 7. juli 2005, blev London ramt af det største bombeangreb siden 2. verdenskrig, hvor 52 mennesker mistede livet og mere end 700 blev såret, da fire selvmordsbomber sprang i tre undergrundstog og en bus.
Det romerske Londinium omfattede kun et område, som omtrent svarer til City of London. Det blev omgivet af en bymur, og på romersk vis blev der anlagt et næsten retvinklet gadenet. Det mest dramatiske i denne periode var nedbrændingen af byen i 61. Genopbygningen ser ud til at have fulgt omtrent samme mønster. Der var kun et sted til at krydse Themsen i London: en bro som blev bygget omkring år 46. 
Med romernes tilbagetrækning fra Britannien i begyndelsen af det 5. århundrede, kom angelsakserne til magten. Hvor hurtigt, forfaldet af den romerske by og fremvæksten af det angelsaksiske London foregik, er uklart, men det menes, at gadenettet stadig blev mere uregelmæssigt. Der blev særligt fra 800-tallet bygget mange kirker i byen. Det er værd at bemærke, at London endnu ikke var blevet rigets hovedstad. Med bispesædet i Canterbury og Winchester som kongens sæde var London først og fremmest et handelscentrum på grund af Themsen, og ikke en magtens by. 
Efter normannernes erobring af England i 1066 ændrede det sig. Tower of London blev et vigtigt, kongeligt slot, og Westminsterpaladset blev sæde for regeringen. Dermed begyndte en ny fase i udviklingen af byen med flere paladser, administrationscentre og kraftigere befolkningstilvækst. Denne udvikling foregik ikke efter nogen plan. De centrale områder af London fik smalle gader og høj befolkningstæthed. Udviklingen omfattede til en vis grad de ydre dele af dagens London. Indtil jernbanen kom, var der fortsat en dagsrejse til Watford Gap, som i dag ligger lige uden for byens grænser. Områderne uden for centrum forblev derfor stort set landsbyer med nogen spredte byer indtil det 19. århundrede. 
Efter at store dele af byen brændte ned i 1666, blev der straks lagt planer for en kontrolleret genopbygning. Der skulle være lige gader for at lette trafikpresset – allerede i hestevognenes tid havde London store trafikkøer – og husene skulle have større afstand og være bygget af mindre brændbart materiale for at hindre en ny storbrand. Der skulle også gøres noget med de sanitære forhold, det havde pesten året før vist nødvendigheden af. Men planlægningen trak ud, og på en tid hvor reguleringslove var vage eller ikke-eksisterende, begyndte befolkningen at bygge byen op efter eget forgodtbefindende. Gadenettet i City of London er derfor ligeså uregelmæssigt som i middelalderen, og der er ikke få smøger med kort afstand mellem husene, som har overlevet. Grundplanerne var bestemt af det gamle vejnet, og så længe myndighederne ikke greb ind i tide for at rette grænserne ud, byggede ejerne på deres brandtomter. 
Først i 1750 kom en ny bro over Themsen på plads, efter at London Bridge havde været enerådende siden romersk tid. På andre steder lå robåde som færger langs flodbredden. Flere broer skulle følge, og byen blev knyttet tættere sammen. 
Den næste store udvikling kom i det 19. århundrede, da jernbanen kom. Afstande betød pludselig mindre, og jernbanelinjer kunne bruges af pendlere. Londons undergrundsbane åbnede som verdens første i 1863, og selv om rutenettet kun var en lille del af dagens, betød det, at pendlernes tid var kommet. London begyndte at sprede sig uden for Middlesex og ind i Surrey, Kent, Essex og Hertfordshire. 
Efter 1. verdenskrig kom en ny fase i byens udvikling. I de ydre bydele kom store boligområder for at fjerne slumområderne på Londons østkant. Enkelte boligområder blev også anlagt for at give hjem til krigsveteraner. De og andre blev trukket ind til byen fra andre områder, og London voksede både i areal og befolkning. Den udvikling blev forstærket efter 2. verdenskrig, da behovet for genopbygning var stort efter de tyske bombardementer. Der er i det 21. århundrede få områder inden for Greater Londons grænser, som minder om landsbyer; indtil 1930'erne var der landbrug, hvor der nu er boligkareer og indkøbsgader. 
I efterkrigstiden kom også de nye byer, byer som blev grundlagt for at aflaste overbefolkede byer. I 1965 kom Milton Keynes - omkring en times kørsel nord for London - og en betydelig andel af befolkningen kom fra London. Der kom også vækst i andre byer i takt med udflytningen fra London. London havde derfor i den sidste halvdel af det 20. århundrede et fald i befolkningstallet på omkring en million. 
For at bevare byens profil i centrum var det ikke velset at bygge i højden. Stort pres på ejendomsmarkedet specielt i City har ført til, at der er blevet lempet på disse restriktioner. Flere skyskrabere er rejst siden 1970'erne, og der er planer om flere. Der er også udført fornyelsesprojekter flere steder med det tidligere havneområde London Docklands som et af de mest kendte eksempler.
Greater London dækker et område på 1.579 km², hvilket gør byen til en af verdens største i areal. Et hovedelement i byens geografi er Themsen, som løber gennem byen fra sydvest mod øst og er sejlbar på hele forløbet. Thames Valley er en flad dal afgrænset af åser som Parliament Hill, Addington Hills og Primrose Hill. Eftersom der ikke findes nogen naturlige begrænsninger for byens vækst ud fra det historiske centrum, har den beholdt en praktisk talt cirkulær form.
Themsen var engang langt bredere og dybere og løb gennem et moselandskab. Gennem omfattende bygning af diger er den blevet smallere. Mange af de mindre floder, som løber ud i Themsen i London, er lagt i rør. Themsen er en tidevandsflod, og byen er derfor sårbar for oversvømmelser. På grund af en sænkning af landskabet – Storbritannien stiger i nord og synker i syd – er denne fare blevet større med tiden. I 1974 begyndte opførelsen af Thames Barrier ved Woolwich for at kontrollere vandstanden. Det antages, at der kan blive behov for endnu en dæmning længere nede i floden i nær fremtid. Themsen krydses af en række tunneler og broer som London Bridge.
Nulmeridianen, som længdegraderne regnes ud fra, går gennem Greenwich i London. Siden 1884 har det været udgangspunkt for al fastsættelse af længdegradspositioner.
London har et tempereret klima med regelmæssig, let regn gennem hele året. Juli er den varmeste måned, med gennemsnitstemperatur ved Greenwich på 13,6 °C til 22,8 °C. Den koldeste måned er januar, med gennemsnitlig 2,4 °C til 7,9 °C. Gennemsnitlig årlig nedbør er 583,6 mm, og februar er normalt den tørreste måned. Sne er unormal i selve London, selv om der regelmæssigt er sne omkring byen Det skyldes, at den ekstra varme, storbyen genererer, gør byen omkring 5 °C varmere end omkringliggende områder om vinteren.
London var blandt de ti største byer i Europa, da folketallet passerede 100.000 i slutningen af 1500-tallet. I 1750 var tallet næsten 700.000, og London havde passeret Paris. Med 960.000 mennesker i 1800 var London verdens største by, i et Europa med kun 23 byer med mere end 100.000 indbyggere. Byen forblev den mest folkerige indtil 1925, da den blev passeret af New York. Det højeste registrerede folketal var 8.615.245 i 1939. Da genopbygningen startede efter 2. verdenskrig, kom befolkningstallet ikke op på førkrigsniveau, blandt andet fordi mange valgte at bosætte sig i forstæder og nye byer. 
I 2005 beregnede man antallet af indbyggere i Greater London til 7.517.700. Tager man hele det urbane område med efter en byområdedefinition, bliver tallet 8.278.251 ved folketællingen i 2001. Tager man hele Londons pendlerbælte, et udvidet storbyområde, med, bliver tallet mellem tolv og femten millioner afhængig af, hvordan det defineres. London er verdens femtende største by både efter befolkning inden for officielle grænser og befolkning inden for det urbane område. 
Regionen dækker 1.579 km², hvilket giver en befolkningstæthed på 4.761 pr. km². Dette er mere end ti gange så højt som nogen anden britisk region. 
Ifølge tal fra Office for National Statistics inkluderede befolkningen 2.288.000 udenlandsfødte i 2006, det vil sige 31 %. Dette tal var steget fra 1.630.000 i 1997.Tabellen til højre viser befolkningen inddelt efter fødeland, med de lande som er hyppigst forekommende. Tabellen opgiver kun fødeland, ikke etnicitet eller statsborgerskab. En vis andel af dem, som er opgivet som født udenfor Storbritannien, er børn af britiske borgere, fx britiske soldater som gjorde tjeneste i Tyskland. Ligeledes omfatter tallet for Storbritannien børn af udenlandske borgere. Skotter og walisere udgør tilsammen omkring 200.000 blandt de britiskfødte. 
London er en af de mest multikulturelle byer i den industrialiserede verden, idet der tales mere end 300 sprog blandt mere end 50 etniske grupper med over 10.000 personer. Mange af grupperne har samlet sig i hver sin bydel, hvor deres tilstedeværelse er synlig i blandt andet udvalget af butikker og spisesteder. 
8,29 % "andre hvide" (særligt polakker, græsk-cyprioter, italienere og franskmænd)12,09 % klassificerede sig som indere, pakistanere, bangladeshere eller "andre asiatere" (særligt lankesere, arabere og personer fra andre steder i sydøstasien)
1,58 % som "andet" (særligt filippinere, japanere og vietnamesere)Denne fordeling er baseret på befolkningens egne svar under folketællingen, noget som åbner for uklare definitioner, men da antallet af svar er meget højt, må det antages, at det giver et statistisk set rigtigt billede af befolkningssammensætningen.
London har traditionelt været domineret af kristendom og har et stort antal kirker; der er specielt tæt mellem kirkerne i City of London. Den anglikanske kirke har to katedraler, Saint Paul's Cathedral og Southwark Cathedral. Ærkebiskoppen af Canterbury har sit sæde i Canterbury i Kent, men hans officielle residens er Lambeth Palace i London. Westminster Abbey er formelt set et kongeligt kapel, men fungerer som en "tredje katedral" for den anglikanske kirke. Den katolske kirke har også to katedraler i byen, Westminster Cathedral og St. Georgs katedral. De fleste kristne er det først og fremmest af navn, og tallene for deltagelse i gudstjenester er lavere end i andre dele af landet. De fleste kristne samfund er repræsenteret i London. 
London har også betydelige indslag af islam, hinduisme, sikhisme og jødedom. Særligt bydelene Tower Hamlets og Newham har stor andel muslimer, og den største moske er Baitul Futuh i Merton. Hinduerne er særligt synlige i Harrow og Brent, og i sidstnævnte bydel finder man Neasden Temple, et af de største hinduistiske templer i Europa. Sikherne er mere spredt men findes særligt i østlige og vestlige bydele. Et af de største sikhtempler udenfor Indien ligger i London. Størstedelen af Storbritanniens jøder bor i London, og der er større jødiske samfund i Stamford Hill (som regnes som et af de mest ortodokse jødiske områder udenfor New York og Israel), St John's Wood, Golders Green og Edgware.
London regnes blandt verdens økonomiske "kommandocentre" sammen med New York og Tokyo.Byen er den by i Europa med den største omsætning, og den står for omkring 19 procent af Storbritanniens bruttonationalprodukt, i 2005 219 milliarder pund. Tager man hele det urbane område med, med omkringliggende byer, var resultatet 345 milliarder pund i 2005, det vil sige omkring 30 procent af BNP i Storbritannien.
London udviklede sig imod en økonomi primært baseret på tjenesteydelser tidligere end mange andre europæiske byer. Denne overgang skete særligt i årene efter 2. verdenskrig. Der er flere faktorer, som har gjort London til et vigtigt økonomisk center. Som hovedstad for Det Britiske Imperium var der et kontaktnet over hele verden, som i stor grad er blevet bevaret og udvidet. Traditionelt er der et godt forhold til USA og mange asiatiske lande. Engelsk er blevet et lingua franca i international handel, og engelsk kontraktret bliver brugt meget i international handel. London er også en multikulturel by, hvor udenlandske erhvervsdrivende kan finde en infrastruktur, de er fortrolige med, og som har et skatteniveau, som er forholdsvis lavt (specielt for udenlandske selskaber og organisationer). Lokale og nationale styringsorganer er indstillet på at sætte erhvervslivets behov højt (specielt i City of London, hvor det er selskaberne, som vælger medlemmer til City of London Corporation). Ydermere er kommunikationsinfrastrukturen meget godt udbygget.[kilde mangler]Mere end 85 procent af arbejdstagerne i Greater London, ca. 3,2 millioner, arbejder inden for tjenesteydende erhverv, mens resten er jævnt fordelt mellem andre produktions- og konstruktionserhverv.
Der er fem specielt vigtige forretningsdistrikter i byen: City, Westminster, Canary Wharf, Camden & Islington og Lambeth & Southwark.
Transporten i London er underlagt borgmesteren. Hans forvaltning har alligevel begrænset kontrol over økonomiske forhold og ingen kontrol over jernbanenetværket, bortset fra jernbanelinjerne som udgør London Overground. Transport for London (TfL) har fået ansvaret for at administrere både undergrundsbanen, busnettet, taxalicens, Docklands Light Railway, London Overground og anden offentlig transport i byen.
London har et stort undergrundsbanenet, London Underground. Det er det ældste undergrundsbanenet i verden, grundlagt i 1863. Det har tolv linjer og bliver stadig udvidet. Der er dagligt mere end tre millioner rejsende i netværket, hvilket giver næsten en milliard passagerer årligt. Undergrundsbanen er specielt godt udbygget i centrum og i de nordlige bydele, mens man sydover er mere afhængig af jernbanenettet.
Docklands Light Railway er et metrosystem med små, lette, førerløse togsæt, som særligt betjener det østlige London. 
Jernbanetrafikken er fordelt på fjorten terminalstationer, som er spredt omkring centrum. Man har siden begyndelsen af 1990'erne arbejdet med en jernbaneforbindelse, som skal krydse byen fra øst til vest, så at passagererne slipper for at bruge andre transportmidler mellem stationer. Ud over pendler- og intercitytog er der også togforbindelse til Frankrig og Belgien med hurtigtoget Eurostar.
Busnettet er meget omfattende med mere end 700 ruter. Der er på en hverdag over seks millioner passagerer, og i regnskabsåret, som endte i marts 2005, var der blevet fragtet 1,79 milliarder buspassagerer i Londonbusserne.
Byen har otte lufthavne, hvoraf de fem største er London City Airport, Stansted, Luton, Gatwick og den største, London Heathrow Airport, som er en af verdens travleste lufthavne. De tre mindre flypladser, Ashford, Biggin Hill, Northolt, har langt mindre trafik. Ashford og Northolt har kun indenrigstrafik, mens de andre seks er internationale flypladser.
Mens de fleste vælger kollektive tilbud i det centrale London, er det i de ydre bydele biler, som dominerer. Byen har flere ringveje: en indre ring, som går omkring centrum, North og South Circular Road i forstæderne og M25 omkring Greater London. Der var i 1960'erne planer om at forlænge flere motorveje ind i centrale områder, men man gik bort fra det meste af dette i 1970'erne. I 2003 blev der indført en trafikafgift, Congestion Charge, som skal mindske personbiltrafikken i centrum.
London består af 32 bydele, hver styret af sit eget valgte bydelsstyre. I perioden 1986–2000 var det bydelene, som styrede London hver på sit område uden et fælles bystyre. Der er fortsat et vis lokalt selvstyre i bydelene. Hver bydel er for eksempel ansvarlig for renovation og en del andre offentlige tjenester. De er delt i to grupper, indre London og ydre London. 
City of London er ikke en bydel på lige linje med de øvrige, men en selvstændig by beliggende midt i London. City of Westminster har også egen bystatus men administreres som en almindelig bydel.
Den centrale administration, Greater London Authority, består af borgmesteren og London Assembly ("Londonforsamlingen"). Den blev indført i 2000.
London har et stort tilbud af højere studier på en række universiteter og højskoler. Der er omkring 378.000 studerende i byen, og byen er også et centrum for forskning inden for mange områder. Grundskolesystemet er praktisk talt det samme som i resten af England med en blanding af offentlige og private skoler.
University of London er med 125.000 studenter det største universitet i Europa ud fra antal studerende. Det består af tyve kollegier og flere mindre institutter, som har en høj grad af autonomi, og de studende knyttes direkte til en af disse mindre enheder. Nogle af dem som Imperial College London og London School of Economics er regnet til verdens bedste læresteder; blandt andet blev Imperial nummer ni og LSE som nummer 17 i 2006 af Times Higher Education Supplement. 
Der findes også andre universiteter som Brunel University, City University, London Metropolitan University, Middlesex University, University of East London, University of Westminster og London South Bank University. Nogen af dem er meget gamle, mens andre er højskoler, som i 1992 fik universitetsstatus. 
Mange af museerne i London er både turistattraktioner og centrale inden for forskning. Det gælder ikke mindst Natural History Museum, Royal Botanic Gardens, Kew, Science Museum, Victoria and Albert Museum og British Museum. British Library er landets nationalbibliotek og har 150 millioner bind.
London byder på en bred række kulturelle foranstaltninger. I West End ligger mere end en halv snes teatre, og her spilles alt fra klassisk til moderne. Blandt andet har Andrew Lloyd Webbers verdensberømte musicals Cats og The Phantom of the Opera haft uropførelse der.
National Theatre Companys Royal National Theatre i South Bank og Royal Shakespeare Companys Barbican Arts Centre tilhører de professionelle teater- og performancecentre. Royal Court Theatre, en af de mest traditionsrige scener i London, blev genåbnet i februar 2000 efter fire års ombygning.
Royal Opera House i Covent Garden er det mest betydelige britiske operahus. Det er hjemsted for den Kongelige Opera og den Kongelige Ballet. Den første teaterbygning på stedet, Theatre Royal (se Patent Theatre), blev lavet efter planer af Edward Shepherd. Det åbnede den 7. december 1732 med en opførelse af William Congreves The way of the world. Selvom der allerede fra 1735 blev opført operaer fx af Händel, forblev bygningens hovedformål at huse skuespil.
Theatre Royal Drury Lane er et teater i West End. Siden midten af 1980'erne har det været hjemsted for store musicalproduktioner som 42nd Street, Miss Saigon og My Fair Lady. London Palladium er et af de mest berømte teatre i London. I 1950'erne blev tv-showet 'Sunday Night at the London Palladium' sendt live i britisk fjernsyn.
Theatre Royal Haymarket (også Haymarket Theatre) er et teater på Haymarket. Den blev grundlagt i 1720 af John Potter som Little Theatre, som hentydning til det større King’s Theatre (i dag Her Majesty's Theatre), som ligeledes var beliggende på Haymarket. Her Majesty's Theatre bliver hovedsageligt benyttet til musicalopførelser. Siden den 9. oktober 1986 er Phantom of the Opera dagligt blevet opført.
Globe Theatre på den sydlige side af Themsen er en rekonstruktion af det friluftsskuespilshus, der påbegyndtes i 1599. Til dette teater skrev William Shakespeare mange af sine store stykker. Sæsonen går fra maj til september med produktioner af Shakespeare – både fra hans tid og af moderne forfattere. Et andet kendt teater er Coliseum Theatre, hvor English National Opera Company har til huse.
I City of Westminster ligger West End omkring Leicester Square og Piccadilly Circus. Det er Londons vigtigste underholdningsdistrikt med blandt andet teatergaden Shaftesbury Avenue og kulturcenteret Covent Garden. London regnes som en af de største musical- og teaterbyer i verden. I østdistriktet, særligt i Shoreditch og Hoxton, ligger et underholdningsdistrikt af mindre eksklusiv karakter. Den to kilometer lange Upper Street i Islington har flere barer og restauranter end nogen anden gade i Storbritannien. 
Oxford Street regnes gerne som Europas travleste indkøbsgade. Den er næsten to kilomenter og nok verdens længste indkøbsgade. Mere eksklusive butikker er i Knightsbridge med Harrods som den mest kendte. Der er også en række gademarkeder som Camden Market, Portobello Road Market og Borough Market. 
Den store etniske spændvidde i byens befolkning betyder, at der er mad fra de fleste af verdens lande. Nogen områder er blevet gastronomiske centre som Chinatown med mange kinesiske restauranter, Brick Lane med mange bangladeshiske og Edgware Road med mange libanesiske og arabiske spisesteder. I London er der også mange indiske restauranter med madtraditioner fra alle dele af Indien. Mange steder afslører restauranter og butikker hvilke etniske grupper, der dominerer i området. 
Traditionelle engelske puber findes overalt i byen. Flere af dem er kendte og traditionsrige stedersom Ye Olde Cheshire Cheese, hvor Samuel Johnson var stamgæst, og Pillars of Hercules, som Charles Dickens nævner i en af sine bøger.
Der er mange festivaler og begivenheder. Karnevallet i Notting Hill er den caribiske befolknings største fest. I november holdes Lord Mayor's Show, en flere århundrede gammel ceremoni i forbindelse med udnævnelsen af ny overborgmester i City of London. Trooping the Colour i juni er en militærparade med pomp og pragt i forbindelse med monarkens officielle fødselsdag.
London har været scenen i mange litterære værker. Blandt de forfattere, som har den største forbindelse til byen, er Samuel Pepys, som i sin dagbog blandt andet giver en øjenvidneskildring af branden i 1666 og Charles Dickens, som beskrev skyggesiderne i det victorianske London. I James Boswells biografiske Life of Johnson foregår handlingen i London, og bogen er kilden til et kendt citat om byen. Samuel Johnson: "Når en mand er træt af London, er han træt af livet; for i London findes alt, livet kan ønske". Daniel Defoe var også fra London og skrev i sin Journal of the Plague Year en skønlitterær beretning om pesten i London. William Shakespeare tilbragte store dele af sit liv i byen ligesom hans samtidige kollega Ben Jonson. Arthur Conan Doyles romaner om Sherlock Holmes har sat sig tydelige spor: adressen 221b Baker Street, hvor den fiktive hovedperson boede, er indrettet som museum. 
Den britiske filmindustri har været centreret omkring London med større studier i Pinewood, Shepperton, Elstree og Leavesden lidt udenfor byen. Mange film har handling lagt til London. London Film Festival holdes hvert år i oktober.
Der er også en række skoler indenfor teaterkunst, som Central School of Speech and Drama, London Academy of Music and Dramatic Art og Royal Academy of Dramatic Art. Mange af de mest kendte britiske skuespillere er uddannet ved en af disse højskoler.
London er en af verdens musikhovedstæder, både indenfor klassisk musik og moderne musikformer. Et af verdens fem største musikforlag, EMI, har sit hovedkvarter i byen. 
Royal Festival Hall (Philharmonia Orchestra, London Philharmonic Orchestra, London Sinfonietta)
Wigmore HallDer er to store operahuse i London: Royal Opera House og Coliseum Theatre. Royal Ballet og English National Ballet optræder på Royal Opera House, Sadler's Wells Theatre og Royal Albert Hall. 
De største koncertarenaer indenfor moderne musik er Earls Court Exhibition Centre og Wembley Arena. Der er også flere kendte, mere intime sale, som Brixton Academy og Hammersmith Apollo. Området omkring Charing Cross Road er kendt for at have mange butikker som sælger moderne instrumenter og lydudstyr. 
Byen har, som landets største urbane område, været central i udviklingen af britiske musikstile som drum and bass, UK garage, grime og dubstep. 
Ifølge en undersøgelse foretaget blandt 600 internationale DJ'er af DJ Magazine i 2006 havde London tre af verdens bedste natklubber: Fabric, The End og Turnmills. I 2007 fik Fabric en andenplads og The End en fjerdeplads. Seks andre klubber i London var med blandt de femten bedste.
London har stået for værtskabet ved sommer-OL tre gange, i 1908, 1948 og 2012. London er den eneste by, som har arrangeret OL tre gange. Den var også værtskab for British Empire Games i 1934.Den mest populære sport i London er fodbold. Byen har 13 klubber i The Football League, hvoraf seks i FA Premier League (Arsenal, Chelsea, Watford, West Ham, Crystal Palace og Tottenham Hotspur, ) og syv i de lavere divisioner Barnet, Brentford, Charlton Athletic, Queens Park Rangers, Leyton Orient, Millwall og Fulham). Der er også mange klubber udenfor ligaen. 
Fodbold har været spillet i London siden middelalderen; den første dokumentation for dette er fra 1314, da spillet blev forbudt. I det 16. århundrede skal Richard Mulcaster, rektor på St Paul's School, have ændret den tidlige mobfodbold til et reguleret spil med hold og dommere. Londonborgeren Ebenezer Cobb Morley var i 1863 blandt grundlæggerne af The Football Association og var en af de første, som foreslog et styrende organ inden for sporten. Han skrev de første moderne fodboldregler i sit hjem i Barnes. 
London har også fire rugbyklubber i Guinness Premiership (London Irish, Saracens, Wasps og NES Harlequins); reelt er det nu bare Harlequins, som har hjemmebane i Greater London, mens de andre er flyttet ud. Byen har flere rugbyhold i lavere ligaer. 
Wembley Stadium er den nationale fodboldarena og er også finalebane for FA Cup og rugbyens Challenge Cup. Twickenham Stadium er den nationale rugbyarena med en kapacitet på 82.000 tilskuere. 
De vigtigste cricketbaner er Lord's i St John's Wood og The Oval i Kennington. 
Wimbledon Championships i tennis er et af de mest kendte årlige sportsarrangementer i London. Andre arrangementer er London Marathon med omkring 35.000 deltagere og Oxford vs. Cambridge Boat Race på Themsen mellem Putney og Mortlake.
Palace of Westminster, som huser parlamentet, og omfatter det berømte klokketårn med klokken "Big Ben".
Saint Paul's Cathedral, fuldført i 1708, som er det anglikanske bispedømme Londons domkirke.
Tower of London, tidligere kongelig residens, også fængsel; en række henrettelser fandt sted her, blandt andet to af Henrik 8.'s dronninger.
Trafalgar Square, stor plads i byens midte til minde om søslaget ved Trafalgar i 1805.
Westminster Abbey, traditionel kroningskirke og sidste hvilested for landets regenter.
Natural History Museum, Naturhistorisk museum – et sted med de flotteste skeletter og billeder af vores natur historie.
Richard Herrmann. Bak den svarte døren : Historie, mennesker og politikk i Downing Street. 1970
Richard Herrmann. Mine gleders by : historien om London gjennom to tusen år. 1983 ISBN 82-02-16164-9
Evy Hvitsten. 100 gode puber i London : real ale, real people and real atmosphere. 2002 ISBN 82-02-21442-4
Greater London Authority, borgmesteren og Londonforsamlingen – officiel hjemmesideGA-ikon.
Londons historie går cirka to tusinde år tilbage, selvom keltiske bosættelser på stedet ikke kan påvises. Derfor menes byen at være anlagt af romerne som Londinium efter deres erobring af Britannien, anført af kejser Claudius i år 43 e.Kr. Efter romernes tilbagetog fra øen blev London overtaget af angelsaksere, der jævnede byen med jorden i slutningen af 9. århundrede.
Efter normannernes erobring i 1066 blev London den nye hovedstad i Kongeriget England, i stedet for Winchester, en status den har beholdt lige siden. I middelalderen blev byen gentagne gange angrebet af både inden- og udenlandske fjender. Med Reformationen og kongemagtens efterfølgende overtagelse af det kirkelige gods indledtes en æra i byens historie med økonomisk vækst.
Byen oplevede to på hinanden følgende katastrofer, først pestudbruddet i 1665 og den store brand året efter. Byen formåede dog relativt hurtigt at komme sig efter disse katastrofer og voksede i betydning parallelt med England. I løbet af det 18. og 19. århundrede var London verdens største by samt hovedstad i Det Britiske Imperium, og befolkningstallet blev flerdoblet. Udvidelsen af transportforbindelser til byen i begyndelsen af det 20. århundrede medførte, at den voksede ud over sine historiske grænser.
Under 2. verdenskrig blev store dele af byen ødelagt af de tyske luftbombardementer. Efter krigen faldt befolkningstallet som følge af befolkningens udflytning til satellitbyerne rundt om London. I 1965 blev det administrative område Greater London, som omfattede London og omkringliggende områder, oprettet. I havneområdet London Docklands begyndte i 1980'erne et omfattende byudviklingsprogram med mange nye højhuse. Gennem tiderne har London været mål for terrorbomber bl.a. fra IRA men også fra andre grupper så sent som i 2005.
Geoffrey af Monmouths middelalderlige mytologi fortæller, at London blev grundlagt af Brutus af Troja i bronzealderen og var kendt som Caer Troia, Troia Nova eller Nye Troja, hvilket blev forvansket til Trinovantum (trinovanteserne var stammen, der beboede området før romerne). Kong Lud omdøbte byen til CaerLudein, fra hvilket London er afledt. Geoffrey giver det præhistoriske London et større antal sagnkonger og interessante historier.
Men på trods af omfattende udgravninger har arkæologer ikke fundet tegn på en større præhistorisk bosættelse i området. Der er gjort spredte fund, beviser på agerbrug, begravelser og spor af beboelse, men intet væsentligt. Det anses for usandsynligt, at en førromersk by fandtes, men da meget af den romerske by endnu ikke er udgravet, er der stadig mulighed for at finde ældre bosættelser.
I præhistorisk tid var London efter alt at dømme et landligt område med spredt bebyggelse. Store fund som Battersea-skjoldet, fundet i Themsen ved Chelsea, lader formode, at området var vigtigt; der kan have været betydelige bosættelser ved Egham og Brentford, og der var en borg ved Uppall men ingen egentlig by i det område, hvor det romerske London lå (det nuværende City of London).
Londinium blev grundlagt af romerne efter romernes erobring af Britannien i år 43 e.Kr., anført af kejser Claudius. Arkæologiske udgravninger siden 1970'erne har heller ikke kunnet bringe nogen overbevisende spor af en større bebyggelse fra før omkring år 50 e.Kr. for dagen, hvorfor tanker, om at Londinium var en militær bosættelse omkring borgen, der beskyttede London Bridge, stort set ikke længere tages i betragtning.
Navnet Londinium menes at være førromersk i sin oprindelse, selvom der ikke er enighed, om hvad det betyder. Et forslag er, at navnet er afledt af et personnavn, der betyder "fierce" (vild, heftig, voldsom). Nyere forskning udført af Richard Coates foreslår dog, at navnet stammer fra det førkeltiske gammeleuropæiske Plowonida, med to rødder: "plew" og "nejd", som betyder noget i retning af "den strømmende flod" eller "den brede strømmende flod". Londinium betyder derfor "bosættelsen ved den brede flod". Han foreslår, at floden blev kaldt Thames (Themsen) længere oppe, hvor den var smallere, og Plowonida længere nede hvor den var for bred at vade over. Andre kilder til bynavnets oprindelse kunne være den mytologiske hersker Kong Lud. Efter sigende etablerede Lud de første veje i byen. Hans statue står gemt i kirken St. Dunstan's In The West, Fleet Street. Det anses dog for at være usandsynligt, at bosættelsen er opkaldt efter Lud. BBC's historiewebsted fortæller, at navnet Londinium er "keltisk, ikke latinsk, og kan oprindelig have refereret til en tidligere bondegård på stedet"; med rod i "Lond" der betyder "vildt" sted (som i tilgroet eller bevokset med skov).
Ifølge fund udstillet på Museum of London var latin det oprindelige sprog i London foruden en del græsk på grund af tilstedeværelsen af græsktalende, romerske soldater og forretningsfolk.
Arkæologer mener nu, at London var blevet grundlagt som en civil bosættelse omkring år 50 e.Kr. Et drænrør af træ fundet ved siden af den primære romervej, udgravet ved bygningen No 1 Poultry, er dateret til år 47, som kan have været grundlæggelsestidspunktet.
Det tidlige romerske London dækkede et relativt lille areal, omtrent på størrelse med Hyde Park. Oldgranskeren Roach Smith anslog i det 19. århundrede, at byens længde fra Tower til Ludgate (øst til vest) var omkring 1,6 km, og fra London Wall til Themsen (nord til syd) omkring 800 meter.
Ti år senere blev Londinium plyndret af icenerne anført af den britiske dronning Boudicca. Udgravninger har blotlagt omfattende ødelæggelser ved brand, som har efterladt et lag rød aske under byen på denne tid. Et militært område er opdaget i City of London; det kan have været hovedkvarter for romernes kamp mod de britiske oprørere.
Den romerske historiker Tacitus skriver, at romernes svar på Boudiccas angreb var at myrde så mange som 80.000 briter. Man mener, at dette fandt sted ved King's Cross (eller Battle Bridge), hvorefter Boudicca skulle have begået selvmord ved at tage gift.
Efter måske ti år var byen kommet på fode igen og nåede omkring 120 e.Kr. sit hidtil højeste indbyggertal på ca. 60.000. London blev hovedstad i det Romerske Britannien (den tidligere hovedstad var den ældre, nærliggende by Colchester). Derefter begyndte en langsom tilbagegang; tilflytning og tilhørende byggearbejder ophørte dog ikke.
Ca. 200 e.Kr. byggede romerne en forsvarsmur omkring byen. Muren definerede Londons ydergrænser i århundreder. Selv i dag er der rester af den.
I år 375 var London et lille, velhavende samfund, beskyttet af færdiggjorte forsvarsværker. I år 410 ophørte romernes militære besættelse officielt, og borgerne fik besked på selv at forsvare sig. I midten af det 5. århundrede var den romerske by stort set blevet forladt.Efter Romerrigets fald blev det romerske Londinium først forsvaret af den subromerske administration og anvendt som operationsbase under de tidlige kampagner mod jyderne i Kent, anført af Hengest. Efter Kent var blevet forladt i 456, forsøgte man desperat at drive de saksiske invasionsstyrker tilbage, der kom fra syd og øst.
Disse felttog var uden succes, og byen og dens omegn kunne ikke forsvares. Hvis den samtidige præst Gildas' beretninger er troværdige, har kampene om den belejrede by været meget brutale. Omkring år 571 blev den belejrede og medtagne by Caer Llundain evakueret af de romerske briter, og byen forblev en overvejende ubeboelig ruin i mere end en generation derefter.
Selvom den gamle by ikke blev genbosat, blev de omkringliggende gårde overtaget af midt-saksere. Oprindelig havde der været en aktiv grænse mellem sakserne og briterne, der omgrupperede sig i Calchwyned og Caer Celemion, og som var skueplads for angreb fra begge sider. I det tidlige 7. århundrede fik øst-sakserne herredømmet, og Lundencestir kom under deres myndighed. I 604 tog byen imod Mellitus som sin første biskop siden erobringen, da øst-sakseren Saeberht konverterede til kristendommen. Mellitus grundlagde den første Saint Paul's Cathedral, der traditionelt siges at ligge på samme sted som et gammel romersk Dianatempel (selvom Christopher Wren ikke fandt nogen beviser på det). Det har i begyndelsen kun været et beskedent kapel og kan være blevet ødelagt efter Mellitus en kort overgang var forvist fra byen af Saeberhts hedenske efterfølgere.
Senere i det 7. århundrede blev den saksiske landsby Lundenwic ("London-bosættelsen") grundlagt omkring 1,6 km vest for Londinium (navngivet Lundenburh – "London-borgen" – af sakserne) i hvad der nu er Aldwych, og formentlig blev Fleet-flodens munding brugt som handels- og fiskerihavn.
Den nye by kom under direkte merciansk kontrol omkring år 730, og det øst-saksiske kongerige, som den en gang havde været en del af, blev gradvist mindre i størrelse og status. Det mercianske herredømme blev erstattet af wessexisk herredømme efter 825.
Nye udgravninger i Covent Garden-området har afsløret den omfattende angelsaksiske bosættelse, der går tilbage til det 7. århundrede. Udgravningerne viser, at bosættelsernes areal var på omkring 600.000 m², fra vest ved det nutidige National Gallerys område til Aldwych i øst. Navnet Aldwych (fra angelsaksisk ealdwic, der betyder "gammel bosættelse") viser, at på et tidspunkt i slutningen af det 9. eller det tidlige 10. århundrede flyttede bosættelsens centrum sig fra det "gamle distrikt" tilbage til City of London. Det kan have været på grund af administrative ændringer indført af Alfred den Store efter sin sejr over Gorm den Gamle og danerne eller en udflytning til stedet for bedre at kunne forsvare sig mod angreb fra vikingerne.
Alfred udnævnte sin svigersøn jarl Æthelred af Mercia, der var arving til det tilintetgjorte Kongeriget Mercia, som guvernør over London og opførte to borge til forsvar af broen, der formentlig var blevet genopbygget på det tidspunkt. London blev kendt som Lundenburh, og den sydlige ende af broen blev til Borough of Southwark eller Suthringa Geworc ("Surrey-mændenes forsvarsværk"), som den oprindelig var kendt som.
I 1013 belejrede vikingerne byen og tvang Æthelred til at flygte. Angrebene fortsatte under Knud den Store, der med succes løb London over ende. En saga fra den nordiske mytologi fortæller om et slag under vikingebesættelsen, hvor Æthelred vendte tilbage og angreb det vikingebesatte London. Ifølge sagaen stod danerne langs London Bridge og overdængede angriberne med spyd. Angriberne i bådene trak uforfærdede tagene af nærliggende huse og beskyttede deres hoveder med dem. Beskyttet på denne måde kunne de komme tæt nok på broen til at fastgøre reb til bropillerne og rive broen ned. Der er nogen spekulation om hvorvidt børnerimet "London Bridge is falling down" ("London Bridge falder sammen," på dansk kendt som "Knippelsbro går op og ned") stammer fra denne begivenhed.
Normannernes erobring af Britannien i 1066 anses almindeligvis for begyndelsen af middelalderen i Storbritannien. Vilhelm, Hertug af Normandiet, dræbte kong Harald 2. af England i slaget ved Hastings. Selvom han nedbrændte Southwark, syd for broen, undgik han London og ventede i stedet mod nordvest ved Berkhamsted, indtil byens embedsmænd anerkendte ham som konge. Det gjorde de hurtigt, og Vilhelm gjorde gengæld ved formelt at give byen købstadsprivilegier.
Under Vilhelm (nu kendt som Vilhelm Erobreren) blev flere fæstninger opført i London (Tower of London, Baynard's Castle og Montfichet's Castle) for at forhindre opstand. Vilhelm Erobreren udstedte også et dokument i 1067, der opretholdt de tidligere saksiske rettigheder, privilegier og love. Det voksende selvstyre blev sikret med valgrettigheder givet af Kong John i 1199 og 1215.
I 1097 begyndte Vilhelm 2. af England, søn af Vilhelm Erobreren, opførelsen af Westminster Hall. Herregården blev grundlaget for Palace of Westminster, der gennem middelalderen var den primære royale residensbolig.
I 1176 begyndte konstruktionen af den berømteste udgave af London Bridge (fuldført i 1209), der blev bygget på samme sted, hvor flere træbroer havde ligget. Broen eksisterende de næste 600 år og var indtil 1739 den eneste bro over Themsen.
Den sidste gang, London var rigtigt besat af væbnede styrker fra kontinentet, var i maj 1216 under baronernes første krig, hvor den unge Ludvig 8. af Frankrig marcherede gennem gaderne til St. Paul's Cathedral. I hele byen og domkirken blev han fejret som den nye hersker.
Man forventede, at det ville befri englænderne fra Kong John 1.'s tyranni. Men det var kun midlertidigt. Baronerne, der støttede den 29 år gamle franske prins, besluttede sig for igen at støtte en engelsk konge, da John 1. døde. I løbet af de næste flere hundrede år rystede London den store, franske kulturelle og sproglige indflydelse af sig, som havde været der siden normannernes erobring. Ligesom Dover påvirkede byen kraftigt udviklingen af det tidlige moderne engelske sprog.
Under bondeoprøret i England i 1381 anført af Wat Tyler blev London invaderet. En gruppe bønder stormede Tower of London og henrettede rigskansleren (Lord Chancellor), ærkebiskop Simon Sudbury og rigsskatmesteren (Lord Treasurer). Bønderne plyndrede byen og satte ild til utallige bygninger. Tyler døde af knivstik påført ham af overborgmester (Lord Mayor) William Walworth i et sammenstød ved Smithfield, hvorved oprøret sluttede.
I middelalderen voksede London to forskellige steder. Den nærliggende by Westminster blev den royale hovedstad og regeringsby, mens City of London blev handelscentrum. Området mellem dem var omkring år 1600 blevet fuldstændig bebygget.
Handelen voksede støt i middelalderen, og London voksede hurtigt som følge deraf. I år 1100 var Londons indbyggertal ikke meget mere end 15.000. I 1300 var tallet steget til omkring 80.000. Handel i London blev organiseret i forskellige lav, der effektivt kontrollerede byen og valgte Londons overborgmester (Lord Mayor of London).
Det middelalderlige London bestod af smalle, snoede gader, og de fleste bygninger var opført i brændbare materialer som træ og strå, hvilket gjorde ildebrande til en permanent trussel. Saniteten i London var ringe. Mindst halvdelen af befolkningen døde under den sorte død i midten af det 14. århundrede. Mellem 1348 og det store pestudbrud i 1666 var der seksten udbrud af pest i byen.
Henrik Tudor, der besteg Englands trone som Henrik 7. i 1485 og giftede sig med Elizabeth af York, hvorved rosekrigen endte, var en resolut og effektiv monark, der centraliserede den politiske magt under kronen. Han bestilte det berømte Henry VII's Chapel ved Westminster Abbey og fortsatte den royale skik med at låne penge af byen til sine krige mod franskmændene – og betalte lånene tilbage på udløbsdatoen, hvilket var noget af en nyskabelse. Ellers interesserede han sig ikke meget for at udvikle London. Ikke desto mindre havde Tudor-kongedømmets relative stabilitet langsigtede konsekvenser for byen, der voksede hurtigt i det 16. århundrede, da adelen nu syntes, at magt og rigdom bedst blev opnået ved at konkurrere om gunstbevisninger ved hoffet frem for at bekrige hinanden i provinserne, som de så ofte havde gjort førhen.
Ikke desto mindre var Tudor-tidens London oprørt over moderne standarder. I 1497 slog tronprætendenten Perkin Warbeck, der hævdede at være Richard, Hertug af York, yngre bror til drengekongen Edward 5., lejr på Blackheath med sine tilhængere. I begyndelsen var der panik blandt borgerne, men kongen organiserede forsvaret af byen, oprørerne spredte sig, og Warbeck blev snart taget til fange og hængt ved Tyburn.
Reformationen medførte ikke megen blodsudgydelse i London, da de fleste fra de højere samfundsklasser samarbejdede om at fremkalde et gradvist skift til protestantismen. Før reformationen var mere end halvdelen af Londons areal dækket af munkeklostre, nonneklostre og andre religiøse bygninger, og omkring en tredjedel af indbyggerne var munke, nonner eller klosterbrødre. Derved havde Henry 8.'s klosteropløsning en dybtgående effekt på byen, da næsten alle disse ejendomme fik nye ejere. Processen begyndte i midten af 1530'erne, og i 1538 var de fleste større huse blevet afhændet. Holy Trinity Aldgate gik til Lord Audley, og markisen af Winchester byggede et hus til sig selv på en del af området. Charterhouse gik til Lord North, Blackfriars til Lord Cobham, spedalskhedshospitalet St. Giles gik til Lord Dudley, mens kongen selv overtog spedalskhedshospitalet St. James, der blev genopbygget som St. James's Palace. Henrik overtog kardinal Wolseys hus ved Westminster, York Place, og ombyggede og udvidede det i etaper, indtil det optog Whitehalls område med uorganiserede knopskydninger. Henrik indhegnede arealer, der havde tilhørt Westminster Abbey, som en dyrepark, de nuværende parker Hyde Park og St. James's Park. Mod vest lå landsbyen Kensington.
Kort før sin død genetablerede Henrik St. Bartholomew's Hospital, men de fleste større bygninger forblev ubenyttede indtil hans død i 1547. I Edvard 6.'s regeringstid blev mange bygninger overdraget til Livery Company-lav i stedet for betaling af kronens gæld, og i nogle tilfælde blev lejeindtægterne derfra givet til velgørende formål. Hver for sig købte byen i 1550 Southwark-godset, på sydbredden af Themsen, og genetablerede St. Thomas' kloster som St. Thomas' Hospital. Christ's Hospital blev oprettet på denne tid, og Bridewell Palace blev bygget om til et børnehjem og arbejdshus for kvinder. Klosteropløsningen var også rentabel for begunstigede ved hoffet, der fik ejendomme på favorable betingelser. Mange af disse ejendomme blev kraftigt ombygget, og huse blev presset ind overalt hvor der var plads, så Londons voksende indbyggertal kunne huses.
Ved Edvard 6. død i 1553, blev Lady Jane Grey modtaget i Tower of London som dronning, men overborgmesteren (lord mayor), rådmændene og byretsdommeren ændrede snart kurs og udråbte i stedet Maria 1. af England som dronning. Det efterfølgende år fremprovokerede den nye monarks beslutning om at gifte sig med Filip 2. af Spanien, en opstand anført af Sir Thomas Wyatt, der indtog Southwark, og senere nåede frem til Charing Cross, på vejen fra Westminster til City, der nu blev anset fra at være Londons centrum, før han begav sig til Ludgate. Men der var ingen opstand i City, og Wyatt overgav sig. Dette beviste Citys afgørende politiske betydning på den tid, og yderdistrikerne uden for bymurenes lille betydning.
London var hastigt på vej til at hævde sig blandt Europas vigtige kommercielle centre, dens mange små industrier var inde i et opsving, særligt væverne. Handelen bredte sig ud over Vesteuropa til Rusland, Levanten og Nord- og Sydamerika. Det var en merkantilistisk tid og handelskompagnier med monopol, så som det Russiske Kompagni (1555) og Det britiske Ostindiske kompagni (1600) blev grundlagt i London efter Royal Charter (kongelig tilladelse). Sidstnævnte, der endte med at regere meget af Indien, blev en af Londons og hele Britanniens nøgleinstitutioner i de næste 250 år. I 1572 ødelagde spanierne den store handelsby Antwerpen, hvilket gjorde London til nummer et blandt havnebyerne ved Nordsøen. Immigranter ankom til London ikke kun fra hele England og Wales, men også fra udlandet, for eksempel huguenotter fra Frankrig; befolkningstallet steg fra anslået 50.000 i 1530 til omkring 225.000 i 1605.På samme tid var der gentagne forordninger, som uden held søgte at kontrollere tilfældig udbredelse af bymæssig bebyggelse ved at forbyde opførelse af nye huse på mindre end fire ha land, i 1580, 1583, 1593 og 1605, gældende for landområder så langt væk som Chiswick og Tottenham , Tudor-tidens grønne områder. En følge deraf var forøget underinddeling og dårligt udførte konstruktioner i City, hvor middelklassens almindelige huse bevarede deres middelalderlige bindingsværkskonstruktioner med kviste, gavle og øvre etager, der var bygget ud over gaderne. I 1605 anslår man, at der boede 75.000 mennesker i City, mens 115.000 boede i de omgivende "privilegier", de indre forstæder hvor Citys regler endnu ikke gjaldt. Lincoln's Inn Fields forblev marker, en "lille levning luft" ifølge et memorandum fra gehejmerådet (Privy Council) i 1617, hvor der for første gang blev foreslået at bygge huse på arealet.Londons East End udviklede sig på den tid som uplanlagte stykkevise udstykninger langs eksisterende hovedveje. Topografen og byhistorikeren Stow mindes, at vejen Petticoat Lane i hans ungdom havde løbet blandt marker omgivet af levende hegn men var blevet "en ubrudt række havehuse og småhuse" og Wappings "en ubrudt gade eller beskidt retlinet passage med smøger bestående af mindre lejekaserner". I East End kunne man drive industrivirksomhed uden opsyn fra Londons lav, der stadig var magtfuldt og holdt på sin jurisdiktion.
Det var i denne periode, at de første kort over London blev tegnet. Størstedelen af befolkningen boede stadig i City med en befolkningstæthed, der er ukendt i det 21. århundredes i-lande. Langs den gamle hovedvej, The Strand, fra City til kongeslottet i Westminster, lå aristokratiets palæer på den sydlige side. Deres haver vendte ned mod floden, der fortsat var den vigtigste transportvej. "Et meget pænt sted", rapporterede Venedigs ambassadør i 1551, "men skæmmet af utallige kirke- og klosterruiner". Selvom der var begyndt at dukke sideveje op til Strand, var de to bebyggelser adskilte: Westminster var mange gange mindre end City.
Andre distrikter, som i det 21. århundredes London er næsten lige så centrale som Westminster og City selv, var stadig landlige områder i slutningen af det 16. århundrede. Covent Garden var nærmest et handelsgartneri. Hospitaler og rekonvalescenthjem blev oprettet i Holborn og Bloomsbury for at drage nytte af landluften. Islington og Hoxton var afsidesliggende landsbyer.
I 1561 slog lynet ned i den gamle St. Paul's Cathedral. Taget blev repareret, men spiret blev aldrig erstattet. Ingen nye kirker blev bygget i London efter opførelsen af St. Giles Cripplegate, indtil Queen's Chapel af Inigo Jones, påbegyndt i 1623. Man følte et behov for nye skoler, efter klosterskolerne var blevet nedlagt. St. Paul's var blevet grundlagt af John Colet i 1510. Christ's Hospital (1552, på Greyfriars', Gråbrødrenes, område), blev efterfulgt af Charterhouse i 1611. I 1565 grundlagde Thomas Gresham en ny handelsbørs i City, der i 1571 blev udnævnt til Royal Exchange (kongelig børs) af Dronning Elizabeth. I april 1580 blev nogle skorstene og mure beskadigede under Dover Straits-jordskælvet.
Slutningen af det 16. århundrede, da William Shakespeare boede og arbejdede i London, var en af de mest strålende perioder i byens kulturlle historie. Der var dog betragtelig modstand mod udviklingen af de engelske renæssanceteatre. Offentlig underholding medførte folkeskarer, og folkeskarer var frygtet af myndighederne, da de kunne blive truende, og de var også frygtet af mange almindelige borgere, der var bange for, at store menneskemængder kunne være medvirkende til at sprede pest.
Teatrene selv blev afvist af den stigende puritanske indflydelse i landet. Men Dronning Elizabeth elskede skuespil, der blev opført for hende privat ved hoffet og støttede offentlige opførelser af "sådanne skuespil der var egnede til at give ærlig genskabelse og ikke eksempler på ondskab." Den 11. april 1582 skrev medlemmerne af gehejmerådet til overborgmesteren, at da "hendes Majestæt nogle gange glædede sig over sådant tidsfordriv, blev det ikke anset for upassende - med hensyntagen til årstiden og at byen var fri for infektioner - at tillade visse skuespiltrupper at optræde i London, så de dermed kunne opnå større behændighed og perfektion til glæde for hendes Majestæt."
Ikke desto mindre blev teatrene hovedsagelig bygget uden for Citys grænser, særligt på sydsiden af floden, der allerede var slået fast som et forlystelsesområde, hvor mindre sund underholdning så som ophidsning af bjørne kunne ses. Teatrene på Bankside var blandt andre The Globe, The Rose, The Swan og The Hope. The Theatre og The Curtain lå i Shoreditch, uden for Citys østmur, og Blackfriars Theatre, der, selvom det lå inden for murerne, var uden for Citys jurisdiktion.
Under de overvejende fredelige senere år af Elizabeths styre, byggede nogle af hendes hoffolk og nogle af de mere velhavende borgere fra London landsteder i Middlesex, Essex og Surrey. Dette var begyndelsen til bevægelsen mod villaer; smagen for en bopæl der hverken hørte til i en bys centrum eller var et landligt gods, men da den sidste Tudor døde i 1603, var London stadig meget kompakt.
Londons udvidelse ud over Citys grænser blev endelig fastlagt i det 17. århundrede. I begyndelsen af dette århundrede blev Citys nærmeste omgivelser, bortset fra primært de aristokratiske residenser i retning mod Westminster, stadig betragtet som værende uattraktive. Lige nord for lå Moorfields, der nyligt var blevet drænet og havde fået et stisystem, men det blev frekventeret af tiggere, hvorfor rejsende, der passerede området for at komme til London, søgte at være kortest mulig tid i området. Ved siden af Moorfields lå Finsbury Fields, et sted hvor bueskytter yndede at øve sig. Mile End, der den gang var et grønt område ved Great Eastern Road, var berømt som et mødested for tropperne.
Forberedelserne til kroningen af kong James 1. blev afbrudt af en alvorlig pestepidemi, der kan have dræbt over tredive tusinde mennesker. Lord Mayor's Show, der havde været ude af funktion i nogle år, blev genoplivet af kongen i 1609. Det opløste munkekloster Charterhouse, der var blevet købt og solgt flere gange af hoffolk, blev købt af Thomas Button for 13.000 pund. Det nye hospital, kapel og skole blev påbegyndt i 1611. Charterhouse School ville blive en af de vigtigste privatskoler i London, indtil den flyttede til Surrey i Victoriatiden, og på stedet uddannes der i dag læger og tandlæger (se Barts and The London, Queen Mary's School of Medicine and Dentistry).
Londonernes almindelige mødested i dagtimerne var kirkerummet i den gamle St. Paul's Cathedral. Handlende gjorde forretninger i sidegangene og anvendte døbefonten som en disk, hvor de tog imod betaling; advokater modtag deres klienter ved deres bestemte søjler; og de arbejdsløse søgte arbejde. St. Paul's kirkegård var centrum for boghandel, og Fleet Street var et centrum for offentlig underholdning. Under James 1. opnåede teatret, der havde slået sig fast i Elizabeths senere regeringsår, endnu større popularitet. Forestillingerne på de offentlige teatre blev komplementeret af stort opsatte maskerader ved det kongelige hof og ved hoffets kroer.
Charles 1. blev konge i 1625. Mens han var konge, begyndte aristokratiet at bosætte sig i Londons West End i stort antal. Foruden dem, der havde specifikke gøremål ved hoffet, bosatte et stigende antal godsejere og deres familier sig en del af året i London på grund af det sociale liv. Det var begyndelsen af "London-sæsonen". Lincoln's Inn Fields var blevet etableret omkring 1629. Handelspladsen Covent Garden, designet af Englands førende, klassisk uddannede arkitekt Inigo Jones fulgte i omkring 1632. De omkringliggende gader blev opført kort efter, og gaderne Henrietta, Charles, James, King og York Street blev opkaldt efter medlemmer af den kongelige familie
I januar 1642 fik fem parlamentsmedlemmer, som kongen ønskede arresteret, asyl i City. I august samme år rejste kongen sit banner i Nottingham, og under den engelske borgerkrig tog London parlamentets side. Oprindelig havde kongen det militære overtag, og i november vandt han slaget ved Brentford, nogle få kilometer vest for London. City organiserede en ny midlertidig hær, og Charles tøvede og trak sig tilbage. Derefter blev et omfattende system af fæstninger opført for at beskytte London mod fornyede angreb fra royalisterne. Fæstningerne bestod af en stærk jordvold, udvidet med bastioner og redouter. Den var et godt stykke uden for Citys mure og omfattede hele oplandet, deriblandt Westminster og Southwark. London var ikke igen for alvor truet af royalisterne, og Citys finansielle ressourcer var en væsentlig årsag til, at parlamentet vandt krigen.
Den uhygiejniske og overbefolkede City of London havde lidt under utallige pestudbrud i århundredernes løb, men i Britannien huskes det sidste større udbrud som det "store pestudbrud i London". Det fandt sted i 1665 og 1666 og dræbte omkring 60.000 mennesker, hvilket var en femtedel af befolkningen. Samuel Pepys berettede om epidemien i sin dagbog. Den 4. september 1665 skrev han: "Jeg blev i byen til over 7.400 døde på en uge, og af dem døde omkring 6.000 af pest, og man hører ikke mange andre lyde om dagen eller om natten, end klokkers ringen."
Det store pestudbrud blev straks efterfulgt af en anden katastrofe, om end den var med til at stoppe pestudbruddet. Søndag den 2. september 1666 udbrød storbranden i London kl. 1 om natten i et hus i Pudding Lane i den sydlige del af City. Ilden spredte sig med en østlig vind, og arbejdet med at standse den ved at rive huse ned for at lave brandbælter, var i begyndelsen uorganiseret. Tirsdag nat faldt vinden noget, og onsdag brændte det ikke så meget som før. Torsdag blev ilden slukket, men om aftenen brød flammerne ud igen ved Temple. Nogle huse sprang i luften med det samme på grund af brændende krudt, og dermed kom der endelig kontrol over flammerne. The Monument blev opført som minde om branden, i over halvandet hundrede år bar den en indskrift, der fortalte, at flammerne skyldtes "papistisk raseri".
Branden ødelagde omkring 60 procent af City, deriblandt den gamle St. Paul's Cathedral, 87 kirker, 44 laugsbygninger og Royal Exchange. Antallet af omkomne var dog overraskende lille; man mener, at der højst var seksten omkomne. I løbet af nogle få dage efter branden blev tre genopbygningsplaner for byen præsenteret for kongen, af hhv. Christopher Wren, John Evelyn og Robert Hooke. Wren foreslog at bygge hovedgader fra nord til syd og fra øst til vest, at beskytte alle kirker med udsatte placeringer, at gøre de fleste offentlige pladser til store torve, at forene de tolv største lav i et, knyttet til Guildhall, og at bygge en fin kaj ved bredden af floden fra Blackfriars til Tower of London. Wren ønskede at gøre de nye gader lige med tre standardbredder på hhv. 9, 18 og 27 meter (30, 60 og 90 fod). Evelyns plan adskilte sig primært fra Wrens ved at foreslå en gade fra kirken St. Dunstan's in the East til St. Paul's og ved ikke at have en kaj eller promenade langs floden. Disse planer blev ikke udført, og den genopbyggede by fulgte den gamles gadeplan, hvoraf de fleste gader har overlevet ind i det 21. århundrede.
Ikke desto mindre var den nye City forskellig fra den gamle. Mange beboere fra aristokratiet vendte aldrig tilbage, da de foretrak nye huse i West End, hvor fashionable nye distrikter som St. James's blev opført tæt på den primære kongelige residens, der var Whitehall Palace, indtil det blev ødelagt af en brand i 1690'erne, og derefter St. James's Palace.
Langs den smalle, landlige Piccadilly skød herskabsboliger som Burlington House op. Dermed blev adskillelsen af mellemklassens merkantile City of London og den aristokratisk verden ved hoffet i Westminster komplet. I selve City gik man fra træhuse til konstruktioner af sten og mursten for at mindske risikoen for brand. Act of Parliaments dokument "om genopbygningen af London" lød "at bygge med mursten [er] ikke kun pænere og mere holdbart, men også mere sikkert ved fremtidige udbrud af brand". Derefter var det kun tilladt, at døre, gerichter og forretningsfacader var lavet af træ.
Christopher Wrens plan blev ikke til noget, men han blev udnævnt til at stå for genopbygningen af de ødelagte kirker og genopførelsen af St Paul's Cathedral. Hans hvælvede barokke domkirke var Londons vigtigste vartegn i mindst 150 år. I sin egenskab af byinspektør stod Robert Hooke for genopførelsen af Citys huse. East End, dvs. området lige øst for bymurene, fik en kraftig befolkningstilvækst i århundrederne efter den store brand. Man begyndte at udvide Londons dokker nedenstrøms, hvilket tiltrak mange arbejdere, der selv enten arbejdede på dokkerne eller med at behandle og distribuere varer. Disse boede i Whitechapel, Wapping, Stepney og Limehouse, generelt under slummæssige forhold.
Vinteren 1683-1684 blev der holdt et såkaldt frostmarked på Themsen. Frostvejret, der begyndte omkring syv uger før jul og fortsatte seks uger efter, er det længste, man har registreret. Ophævelsen af Fontainebleau-ediktet i 1685 førte til en stor indvandring af huguenotter til London. De oprettede en silkeindustri i Spitalfields.
På det tidspunkt var City of London ved at blive verdens førende finanscenter, en rolle som især blev overtaget fra Amsterdam. Bank of England blev grundlagt i 1694, British East India Company udvidede sin indflydelse. Lloyd's of London blev også etableret i slutningen af det 17. århundrede. I år 1700 varetog London 80 procent af Englands import, 69 procent of dets eksport og 86 procent af dets reeksport. Mange af varerne var luksusvarer fra Nord- og Sydamerika og Asien, så som silke, sukker, te og tobak. Det sidste tal fremhæver Londons rolle som et entrepot: mens der var mange håndværkere i det 17. århundrede, og der senere vil komme nogle store fabrikker, var byens økonomiske førerposition aldrig primært baseret på industrien. I stedet var byen et stort center for handel og videresalg. Varer ankom til London med Englands i stigende grad dominerende handelsflåde, ikke kun for at opfylde lokal efterspørgsel, men også til reeksport til Europa og længere væk.
William 3. bekymrede sig ikke meget om London, hvis smog gav ham astma, og efter den første brand i Whitehall Palace (1691), købte han Nottingham House, som blev gjort til Kensington Palace. Kensington var den gang en ubetydelig landsby, men med hoffets ankomst fik byen hurtigt større betydning. Slottet blev sjældent benyttet af senere monarker, men dets konstruktion var endnu et led i udvidelsen af Londons grænser. I samme regeringstid blev opførelsen af Greenwich Hospital påbegyndt, det lå den gang uden for Londons grænser; det var flådens udgave af Chelsea Hospital til tidligere soldater, som var blevet grundlagt i 1681. Under dronning Anne af England blev en forordning vedtaget, som autoriserede opførelsen af halvtreds nye kirker til det voksende indbyggertal, der var bosat uden for City of Londons grænser.
Det 18. århundrede var en periode med hastig vækst for London og afspejlede det stigende indbyggertal i landet, den så småt begyndende industrielle revolution, samt Londons rolle som centrum i det voksende Britiske Imperium.
I 1707 blev en unionslov vedtaget, der slog de skotske og engelske parlamenter sammen, og dermed oprettede det Forenede Kongerige Storbritannien. Et år senere, i 1708, blev Christopher Wrens mesterværk St. Paul's Cathedral færdigt på hans fødselsdag. Den første gudstjeneste havde dog allerede fundet sted den 2. december 1697, mere end ti år tidligere. Domkirken erstattede den oprindelige St. Paul's, der var blevet fuldstændig ødelagt under den store brand i London. Bygningen anses for at være en af de fineste af sin art i Storbritannien og et fint eksempel på barok arkitektur.
Under kong George-perioden voksede London med forøget hastighed ud over sine traditionelle grænser. Nye distrikter som eksempelvis Mayfair blev opført for de velhavende i West End, nye broer over Themsen forøgede væksten i South London og i East End, Port of London (Londons Havn) udvidede nedenstrøms fra City. I denne periode fandt opstanden i de amerikanske kolonier også sted. I 1780 havde Tower of London sin eneste amerikanske indsatte, den tidligere præsident for den Kontinentale Kongres, Henry Laurens. I 1779 var Laurens kongressens repræsentant i Holland og fik landets støtte til revolutionen. På sin rejse tilbage til Amerika tog den britiske Kongelige Flåde ham til fange og anklagede ham for forræderi efter at have fundet et udkast til en traktat, der blev anvendt som krigsårsag mellem Storbritannien og Holland. Han blev frigivet fra Tower den 21. december 1781 i en udveksling med general Charles Cornwallis.
I 1762 købte George 3. slottet Buckingham Palace (da kendt som Buckingham House) af hertugen af Buckingham. Det blev udvidet i løbet af de næste 75 år af arkitekter som John Nash. Først to århundreder senere, i det 19. århundrede, blev slottet til den primære kongelige residens i London.
Et fænomen i det 18. århundredes London var kaffehuse, der blev populære steder at diskutere idéer. Et stigende antal mennesker kunne læse, og udviklingen af trykpressen betød, at nyheder blev mere tilgængelige. I det århundrede blev gaden Fleet Street centrum for den spirende, britiske presse.
London var i det 18. århundrede hårdt ramt af kriminalitet, Bow Street Runners blev oprettet i 1750 som en professionel politistyrke. Strafudmålingen for kriminalitet var barsk, og der blev afsagt dødsdomme for mindre forbrydelser. Offentlige hængninger var almindelige i London og var populære tilskuerbegivenheder.
I 1780 blev London rystet af "Gordon Riots" (Gordon-optøjerne), protestanternes oprør mod den romersk-katolske frigørelse, anført af Lord George Gordon. Katolske kirker og hjem blev udsat for omfattende ødelæggelser, og 285 oprørere blev dræbt.
I 1787 grundlagde frigivne slaver fra London, Amerika og mange britiske kolonier byen Freetown i det nutidige Sierra Leone.
Indtil 1750 var London Bridge den eneste bro over Themsen, men det år blev Westminster Bridge åbnet, og for første gang i historien fik London Bridge en rival.
De amerikanske kolonier frigjorde sig i det 18. århundrede og mange ulykkelige begivenheder fandt sted i London i århundredet, men der var også store forandringer på grund af oplysningstiden. Dette førte til begyndelsen af den moderne tid, det 19. århundrede.
I det 19. århundrede blev London verdens største by og hovedstad i det Britiske Imperium. Indbyggertallet steg fra 1 million i 1800 til 6,7 millioner hundrede år senere. I det tidsrum blev London en global politisk, finansiel og handelsmæssig hovedstad. Byens dominerende position var stort set uden konkurrence indtil den sidste del af århundredet, hvor Paris og New York begyndte at true Londons dominans.
Byen blev velhavende efterhånden som Storbritanniens besiddelser ekspanderede, men London var også en fattigdommens by, hvor millioner boede i overbefolket og uhygiejnisk slum. De fattiges liv blev udødeliggjort af forfatteren Charles Dickens i romaner som eksempelvis Oliver Twist.
Premierminister Robert Peel oprettede i 1829 Metropolitan Police Service som en politistyrke dækkende hele det bymæssige område. Politistyrken fik kælenavnene "bobbies" og "peelers", efter Robert Peel.
I det 19. århundrede blev London forandret med oprettelsen af jernbanerne. Et nyt hovedstadsnetværk af jernbaner muliggjorde udviklingen af forstæder i naboamter, hvorfra middelklassen og velhavende borgere kunne rejse til bymidten. Det medførte en voldsom udadvendt ekspansion af byen men forstærkede også klasseskellene, fordi de mere velhavende flyttede til forstæderne og efterlod de fattigere borgere i den indre by.
Den første jernbanestrækning i London var banen fra London Bridge til Greenwich, som åbnede i 1836. Kort efter fulgte åbningen af store jernbaneknudepunkter, der forbandt London med hele Storbritannien. Disse stationer var blandt andre Euston Station (1837), Paddington Station (1838), Fenchurch Street Station (1841), Waterloo Station (1848), King's Cross Station (1850) og St. Pancras Station (1863). Fra 1850'erne blev de første linjer i London Underground bygget.
De urbaniserede områder fortsatte deres hurtige vækst og spredte sig til Islington, Paddington, Belgravia, Holborn, Finsbury, Shoreditch, Southwark og Lambeth. Mod midten af århundredet kæmpede Londons forældede lokale bystyre, der bestod af gamle sogne (parish) og sogneråd (vestry) med at håndtere det hurtigt stigende befolkningstal. I 1855 blev Metropolitan Board of Works (MBW) oprettet med det formål at give London en infrastruktur, der kunne klare væksten.
En af MBW's første opgaver var at løse Londons sanitære problemer. På den tid blev ubehandlet spildevand pumpet direkte ud i Themsen. Det kulminerede i 1858 med den store stank. Desuden medførte forurenet drikkevand – hentet fra Themsen – sygdomme og epidemier for Londons indbyggere.
Parlamentet gav omsider MBW tilladelse til at konstruere et enormt kloaksystem. Ingeniøren Joseph Bazalgette blev ansvarlig for bygningen af systemet. Det var en af det 19. århundredes større offentlige byggerier, under hvilket der blev konstrueret over 2100 km tunneller og rør under London til at føre spildevand væk og levere rent drikkevand. Da Londons spildevandssystem var fuldført faldt dødstal som følge af sygdomme dramatisk; tilfælde af koleraepidemier og andre sygdomme blev begrænset. Bazalgettes kloaksystem anvendes stadig den dag i dag.
En af de mest berømte begivenheder i London i det 19. århundede var Great Exhibition i 1851. Den store udstilling fandt sted i The Crystal Palace og tiltrak besøgende fra hele verden for at se Storbritannien på højden af dets imperialistiske dominans.
Som hovedstad i et meget stort imperium tiltrak London immigranter fra kolonierne og de fattigste dele af Europa. En stor, irsk befolkningsgruppe bosatte sig i byen i Victoriatiden, mange var flygtet fra den store irske hungersnød, der var opstået på grund af kartoffelpest. På et tidspunkt udgjorde irske immigranter omkring 20 procent af Londons indbyggertal. London blev hjem for en større jødisk menighed, og mindre grupper kinesere og sydasiater bosatte sig også i byen.
I 1888 blev det nye County of London (London amt) dannet, administereret af London County Council (Londons amtsråd). Det var den første valgte administrative organisation dækkende hele London, og den erstattede Metropolitan Board of Works, hvis medlemmer var blevet udnævnt. County of London dækkede hele Londons daværende storbyområde, men byområdet voksede siden ud over amtets grænser. I 1899 blev amtet underinddelt i 28 bykommuner (metropolitan boroughs), der var mere lokal administrative enheder end amtsrådet.
Mange berømte bygninger og landemærker i London blev bygget i det 19. århundrede, blandt andre:
London kom ind i det 20. århundrede på højden af sin indflydelse som hovedstad i verdenshistoriens største imperium, men det nye århundrede bragte også mange udfordringer.
Den hastige befolkningstilvækst fortsatte i de første årtier, og den offentlige transport blev kraftigt udvidet. London County Council byggede et stort sporvognsnetværk gennem selskabet LCC Tramways. I 1900'erne begyndte også den første motorbusrute. Ligeledes blev Londons over- og underjordiske jernbanenetværk forbedret, blandt andet ved elektrificering i stor stil.
Under 1. verdenskrig oplevede Londons sine første bombeangreb fra tyske zeppeliner-luftskibe; omkring 700 mennesker blev dræbt, og angrebene skabte stor rædsel, men de var kun en forsmag på, hvad der siden skulle komme.
I mellemkrigstiden voksede London geografisk hurtigere end nogen sinde før eller siden. Londonerne begyndte at foretrække lavt forstadsbyggeri og en mere "landlig" livstil, typisk i dobbelthuse, frem for tidligere tiders forkærlighed for rækkehuse. Udviklingen blev fremmet ikke blot af den fortsatte udvidelse af jernbane- og sporvognsnetværket men også gennem en langsomt øget privatbilisme.
Som i resten af landet var London ramt af stor arbejdsløshed under depressionen i 1930'erne. I Londons East End blomstrede både politiske højre- og venstreekstreme partier. Storbritanniens Kommunistparti vandt en plads i House of Commons, og British Union of Fascists på den yderste højrefløj fik udbredt støtte. Konflikterne mellem højre og venstre kulminerede med slaget i Cable Street i 1936. I 1939 var Londons indbyggertal oppe på 8,6 millioner, det højeste nogensinde.
Et stort antal jødiske immigranter på flugt fra nazi-Tyskland slog sig ned i London i 1930'erne, primært i West End.
Under 2. verdenskrig blev London, som mange andre britiske byer, alvorligt beskadiget på grund af Luftwaffes omfattende bombeangreb. Forud for bombningerne blev tusindvis af børn fra London evakueret til landet for at undgå bombningerne. Civile brugte undergrundsstationerne som beskyttelsesrum under luftangrebene.
De kraftigste bombninger fandt sted under "blitzen", mellem den 7. september 1940 og den 10. maj 1941, hvor London blandt andet blev udsat for 57 nætter i træk med voldsomme bombetogter. Mindre intensive bombeangreb fulgte de følgende krigsår, hvor Hitler koncentrerede sig om østfronten. Mod slutningen af krigen kom London igen under voldsomme angreb fra de pilotløse V-1- og V-2-raktter, der blev affyret fra det nazistisk kontrollerede Europa.
London fik omfattende ødelæggelser, og der var mange civile tab med Docklands i East End som det hårdest ramte område. Ved krigens slutning var knap 30.000 londonere blevet dræbt ved bombningerne, og over 50.000 havde fået alvorlige kvæstelser . Titusindvis af bygninger blev ødelagt, og hundredtusindvis af indbyggere blev gjort hjemløse.
Efter 2. verdenskrig blev der i 1948 afholdt de olympiske sommerlege på Wembley Stadium på et tidspunkt, hvor byen knap havde kommet sig efter krigen. Genopbygningen af London gik i begyndelsen langsomt. Men i 1951 fandt Festival of Britain sted, og den markerede en stigende optimisme og et lysere syn på fremtiden.
Under krigen var et stort antal boliger blevet ødelagt, og det blev et stort problem i de første efterkrigsår. For at afhjælpe boligmanglen besluttede myndighederne sig for at opføre etagebyggeri med lejligheder. I 1950'erne og 1960'erne ændrede udsigten over London sig markant efterhånden som skyskrabere skød i vejret, selvom disse senere viste sig at blive upopulære. Som et forsøg på at mindske antallet af personer med bopæl i overbefolkede boliger vedtog man at tilskynde folk til at flytte til de helt nyopførte byer, kaldet "New Towns", placeret rundt om London.
Gennem det 19. og den tidlige halvdel af det 20. århundrede havde londonerne anvendt kul til opvarmning af deres boliger, hvilket afgav megen røg. Kombineret med klimatiske forhold forårsagede dette ofte en karakteristisk smog, og London var blevet kendt for sin typiske "London-tåge", også kendt som "ærtesuppen". Af den grund blev London nogle gange kaldt "The Smoke" (Røgen). I 1952 kulminerede problemerne i, hvad der blev kaldt den store smogkatastrofe, der varede i fem dage og dræbte over 4.000 mennesker. Af den grund blev "ren luft-loven" (Clean Air Act) vedtaget med et krav om, at der blev oprettet røgfrie områder, hvor udelukkende "røgfrit" brændsel blev anvendt (på den tid brugte de fleste husholdninger åben ild). Loven var effektiv, om end øgenavnet The Smoke stadig anvendes sarkastisk om byen.
Fra midten af 1960'erne, delvist på grund af at britiske musikgrupper som The Beatles og The Rolling Stones havde stor succes, blev London midtpunkt for den verdensomspændende ungdomskultur, eksemplificeret med subkulturen Swinging London, der gjorde Carnaby Street verdenskendt blandt modernister. Londons rolle som trendsætter inden for ungdomsmoden blev kraftigt genoplivet i 1980'erne under New Wave- og punk-bølgerne. I midten af 1990'erne skete en mindre genoplivning med britpop-bølgen.
Fra 1950'erne og frem blev London hjemby for et stort antal immigranter overvejende fra Commonwealth-lande som Jamaica, Indien og Pakistan, hvilket medførte endnu en drastisk ændring af London, og gjorde byen til en af de mest etnisk blandede i Europa. Integreringen af de nye immigranter var ikke altid let. Racemæssige stridigheder viste sig i optøjer som dem i bydelen Brixton i 1981 og 1985.
Fra begyndelsen af konflikten i Nordirland i de tidlige 1970'ere til midten af 1990'erne var London udsat for gentagne terroristangreb begået af den irske republikanske hær (IRA).
Londons udadvendte ekspansion blev langsommere på grund af krigen og det grønne bælte, der blev oprettet kort efter. På grund af væksten blev det gamle County of London (London amt), der nu kun dækkede en del af Londons storbyområde, og London County Council (Londons byråd) nedlagt i 1965. De blev erstattet af et meget større område kaldet "Greater London" med et nyt "Greater London Council" (GLC) til at administrere området sammen med 32 nye kommuner (boroughs).
Greater Londons befolkningstal faldt stødt i årene efter 2. verdenskrig fra et anslået højdepunkt på 8,6 millioner i 1939 til omkring 6,8 millioner i 1980'erne. I slutningen af 1980'erne begyndte befolkningstallet igen at stige på grund af en kraftig, økonomisk vækst og et i stigende grad mere positivt omdømme.
Londons traditionelle status som en vigtig havneby faldt drastisk i efterkrigsårene, da det gamle havneområde London Docklands ikke havde plads til store, moderne containerskibe. Londons vigtigste havnebyer blev i stedet opstrømsbyerne Felixstowe og Tilbury. Da man gik ind i 1980'erne var Docklands blevet et forfaldent område, men det blev fra midten af 1980'erne saneret og kom til at indeholde lejligheder og kontorer. Thames Barrier blev fuldført i 1980'erne med det formål at beskytte London mod tidevandsoversvømmelser fra Nordsøen.
I de tidlige 1980'er førte politisk uenighed mellem GLC under ledelse af Ken Livingstone og det Konservative Parti ledet af Margaret Thatcher til nedlæggelsen af GLC i 1986. Størstedelen af GLC's magt blev overført til kommunerne, hvorved London blev verdens eneste storby uden en central administration.
I 2000 genindførte Tony Blairs regering en ny central administration, Greater London Authority (GLA), der dækkede det samme område som det nedlagte Greater London. Den nye myndighed fik magt svarende til det gamle GLC men bestod af en direkte valgt overborgmester (Mayor of London) og byråd (London Assembly ("Londonforsamlingen")). London blev også gjort til en af Englands ni regioner.
Ved indgangen til det 21. århundrede var London vært for den meget forhånede Millennium Dome ved Greenwich, som en markering af det nye årtusinde. Andre årtusindeprojekter havde større succes: et af dem var det største udsigtspariserhjul i verden, "Millennium Wheel", der siden kom til at hedde London Eye. Det skulle have været midlertidigt men blev hurtigt en turistattraktion, der tiltrækker fire millioner besøgende om året. Nationallotteriet betalte for en række større forbedringer af eksisterende attraktioner, eksempelvis glastaget over den store hal i British Museum.
I 2004 anslog man i London Plan, udgivet af Londons borgmester, at indbyggertallet ville nå 8,1 millioer i 2016, og fortsætte med at stige derefter. Af den grund vil man bygge tættere og opføre flere højhuse. Desuden er der forslag om store udvidelser af det offentlige transportnetvæk. Der er dog stadig problemer med at få økonomien i et projekt som Crossrail til at hænge sammen.
Den 6. juli 2005 blev London udnævnt til værtsby for de olympiske sommerlege i 2012. Men festlighederne blev afbrudt den følgende dag af en række terroristangreb. Flere end 50 mennesker blev dræbt og 700 såret i de fire bombeangreb på tog i Londons undergrundsbane og en dobbeltdækkerbus ved Russell Square.
Den første folketælling fandt sted i 1801, hvorfor tidligere tal er gætværk baseret på arkæologiske steders nærhed sammenlignet med kendte indbyggertal i City of London mellem 1600 og 1800 (fx 50.000). Årstal fra 1300 og frem er baseret på historiske optegnelser.
Tallene for 1891 og frem er for Greater London (Storlondon) med bygrænser pr. 2001 (Greater London fandtes ikke før 1965). Tallene før 1971 er rekonstrueret af Office for National Statistics, baseret på tidligere folketællinger så de svarer til bygrænserne pr. 2001. Tallene fra 1981 og frem er midtårlige estimater (revideret i 2004), som er mere nøjagtige end folketællingerne selv, der er kendt for at undervurdere Londons indbyggertal.
