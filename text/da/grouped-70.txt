
Nuuk (grønlandsk for næsset, tidligere dansk navn: Godthåb) er hovedstaden i Grønland, som er et selvstyrende land i Kongeriget Danmark. Nuuk er Grønlands største by med 16.992 indbyggere (2015). Byen er grundlagt i 1728 af den dansk-norske præst, Hans Egede, der blev sendt til Grønland af den danske konge for at finde nordboerne. Imidlertid var nordboerne ikke længere i Grønland. Hans Egede mødte i stedet de grønlandske inuit, der havde haft bopladser i Nuuk-området i århundreder.
Nuuk ligger ved mundingen af det vidtstrakte fjordsystem  Nuup Kangerlua på Grønlands vestkyst cirka 240 kilometer syd for polarcirklen. Nuuk er hovedbyen i Sermersooq Kommune – den næststørste af fire grønlandske storkommuner, der blev etableret ved kommunalreformen den 1. januar 2009. Sermersooq Kommune er på størrelse med Frankrig og har cirka 21.000 indbyggere.
Byen har givet navn til flere danske veje. Således er der en Godthåbsvej i bl.a. Frederiksværk, Herning, Silkeborg, Hillerød, Odense, Østermarie og på Frederiksberg. Derudover er Nuuks Plads ved Jagtvej i København opkaldt efter byen.
Første brug i Tidsskriftet Grønland er fra 1977. Men det nævnes allerede i fx Salmonsens Konversationsleksikon, 2. udgave, bind IX (1919), s. 850: "Godthaab, Sædet for det sydlige Inspektorat i Grønland og Koloni; 64° 11′ n. Br. og 51° 44′ v. L. i Grw. G., hvis grønlandske Navn er »Nuk«, ...". Det er ikke anvendt i Knud Oldenows bog "Grønland. Folk og Land i vore Dage"  fra 1936, heller ikke i Ole Vindings bog "Grønland 1945" fra 1946 og end ikke i Axel Kjær Sørensens bog "Danmark-Grønland i det 20. århundrede - en historisk oversigt" fra 1983. Navnet har formodentlig hele tiden været anvendt af den grønlandske befolkning, mens man på dansk har anvendt navnet "Godthaab" eller "Godthåb" helt frem til omkring 1979, da Grønland fik hjemmestyre, hvorefter det grønlandske navn langsomt er slået igennem, først i det faglige tidsskrift og først senere i den almindelige litteratur og skrevne presse.
Nuuk (Godthåb) blev grundlagt i 1728 af den dansk-norske missionær Hans Egede, efter han flyttede fra Håbets Ø, hvortil han ankom i 1721. Allerede i det første år i Nuuk, sendte Kong Frederik 4. på Hans Egedes foranledning tre fregatter til Grønland. Disse medbragte personel og materialer til at bygge et fort. Langt det meste personel bestod af straffefanger og skøger, og de fleste døde inden for det første år af skørbug og andre sygdomme. I 1730 forlod guvernøren og det meste af befolkningen området, og i 1736 forlod Hans Egede selv Grønland, hvorefter Herrnhutternes missionærer overtog området.
I 1850'erne var Grønland – og især området omkring Nuuk – i stor krise. Europæerne havde medbragt sygdomme og en kultur, der havde kollideret med grønlændernes, og mange grønlændere levede i fattigdom. I 1853 ankom H. J. Rink til Grønland, og han så at grønlænderne havde tabt en stor del af deres kultur og identitet. Derfor startede han Grønlands første avis Atuagagdliutt i 1861; avisen fik en indfødt grønlænder som redaktør. Denne avis kom senere til at betyde meget for den grønlandske selvforståelse; men med udspring i Nuuk.
Under 2. Verdenskrig sker der igen et spring i retableringen af den grønlandske identitet. Samuel Kleinschmidt reformerede og uniformerede den grønlandske retskrivning. Det betød, at grønlændere nu havde et fælles skriftsprog, og efterfølgende blev der samlet et landsråd under Eske Bruns ledelse i Nuuk. I 1940 oprettedes desuden et amerikansk og et canadisk konsulat i Nuuk – og siden er flere konsulater kommet til. Landsrådet blev i 1946-betænkningen fortsat inddelt i en nord- og en syddel, men holdt fælles møder hvert andet år. I forbindelse med nyordningen i 1950 blev de to landsråd lagt sammen til ét. 
Landsrådet blev nedlagt den 1. maj 1979, hvor Grønlands Hjemmestyre blev etableret. Siden har Grønlands Landsting (Inatsisartut), Grønlands Landsstyre og landets centraladministration ligget i Nuuk.
Den mähriske brødremenighed, Herrnhut var aktiv på det meste af vestkysten. I Nuuks sydlige del findes Herrnhut-missionens gamle bygninger, som i dag anvendes af Grønlands Universitet, Ilisimatusarfik.
Grønlands Seminarium (Ilinniarfissuaq) i Nuuk har i mere end 150 år været hjemsted for læreruddannelsen. Tidligere forestod seminariet også uddannelsen af kateketer. Tidligere var flere af Grønlands mest fremtrædende politikere er uddannet ved Ilinniarfissuaq.
Kolonihavnen i byens centrum er den ældste bydel i Nuuk, hvor bl.a. Grønlands domkirke, Annaassisitta Oqaluffia er belliggende. Herudover finder man bl.a. Grønlands Nationalmuseum og Hans Egedes Hus, som  Grønlands Selvstyre i dag benytter til repræsentative formål.
Nuuk ligger ud til Davisstrædet mellem Grønland og Canada. Byen er beliggende i den sydvestlige del af Grønland og i udkanten af et af verdens største og mest forgrenede fjordsystemer, Godthåbsfjorden (Nuup Kangerlua). I fjorden finder man bl.a. de to bygder Kapisillit og Fiskenæsset med hhv. 68 og 248 indbyggere (2007), ligesom der også ligger flere sommerhusområder – ofte i nedlagte bygder. Overfor Nuuk på den anden side af fjorden ligger et relativt fladt landområde, Nordlandet (Akia), hvor der blandt andet er gode forhold for rensdyrjagt.
Fra bunden af Godthåbsfjorden kan man gå ind til indlandsisen. I fjordsystemet lever udover havdyr som sæler, hvaler og fisk også rensdyr, sneharer og polarræve m.m. Isbjørnen har tidligere været en meget sjælden gæst i Godthåbsfjorden, men i dag bliver isbjørnen oftere set i området.Fjeldene omkring Nuuk omfatter vartegnet Sermitsiaq, der har givet navn til en landsdækkende avis. Sermitsiaq er 1.207 meter højt og hører sammen med fjeldene Lille Malene (ca. 450 m.), Store Malene (ca. 770 m.) og Hjortetakken (ca. 1190 m.) til de fjelde, der omkranser Nuuk.
Nuuk består af tre store bydele. Midtbyen, som har været beboet i århundreder, er byens og Grønlands politiske og kulturelle centrum. Her ligger Sermersooq Kommunes centraladministration og Grønlands Selvstyres centraladministration. Byens butikker, cafeer, spisesteder og kulturelle institutioner ligger også her, særligt i områderne ved Imaneq, Aqqusinersuaq og på Spindlers Bakke. 
Nuussuaq, der blev etableret i slutningen af 1970'erne og udbygget i 1980'erne er den næststørste bydel. Nuusuaq er præget af lavt etagebyggeri i skarpe farver og ligger på et stort fjeldområde, der gennemskæres af en tunnel. 
Qinngorput, hvor de første boliger blev taget i brug i 2003, er den moderne bydel i Nuuk og er den del af byen, hvor der bliver opført mest nybyggeri. Desuden er der en række mindre bydele som fx Qernertunnguanut, som er et boligområde mellem Nuuk og Nuussuaq. Midtbyen og Qernertunnguanut ligger i postnummer 3900, mens Nuussuaq og Qinngorput ligger i postnummer 3905.
Midtbyen er vokset ud fra den gamle kolonihavn. Den historiske bebyggelse ved kolonihavnen adskiller sig væsentligt fra Nuuks øvrige kvarterer, som er præget af moderne bebyggelsesformer som fx Myggedalens enfamilieshuse og Store Slettes betonblokke, der er opført i 1960'erne og 1970'erne. Mest kendt er måske Blok P, Grønlands største boligblok, der husede ca. 500 mennesker og dermed næsten 1 % af landets befolkning. Blokken blev revet ned i 2012. 
Nuuk har ingen parker med træer, da byen ligger nord for trægrænsen i et lavarktisk miljø. Der er dog flere rekreative områder og pladser, ligesom der flere afmærkede vandreruter i og omkring byen.
Med en beliggenhed cirka 240 km syd for polarcirklen er klimaet i Nuuk lavarktisk med gennemsnitstemperaturer på syv grader i juli og minus otte grader i januar. I den sydlige del af Grønland, herunder Nuuk, og inderst i de dybe fjorde viser termometret dog ofte over 20° C i juni, juli og august. Vejret er meget omskifteligt og kan variere fra dal til dal i det vidtstrakte fjordsystem, der udgør Godthåbsfjorden.
Om vinteren bliver Nuuk ramt af lune fønvinde fra fjeldene, hvor temperaturerne stiger betragteligt på få timer. Byens kystnære beliggenhed medfører, at der falder meget sne om vinteren, der lyser op i de mørke vintermåneder – november, december og januar. På frostklare nætter er nordlys meget almindeligt. I sommermånederne er den længste dag 20,5 timer –  i juni, juli og august bliver det aldrig rigtig mørkt. 
Luften er meget tør i Grønland, og grundet den lave fugtighed føles de kolde temperaturer om vinteren ikke så kolde, ligesom luften om sommeren føles varmere, end den er. Den lave luftfugtighed gør også, at man kan se længere, end man er vant til i de fleste andre lande. Fjelde, der synes at være tæt på, er som regel længere væk, end man tror.
Nuuks vejnet forbinder alle byens dele: Hovedfærdselsåren gennem bymidten er Aqqusinersuaq (grønlandsk for "den store vej"). To veje fører ud af centrum, dels H.J. Rinksvej efter den danske geograf og etnolog, dels 400-talik, der har navn efter en hule på vestsiden af vejen. Begge veje leder over i Eqalugalinnguit som fører mod Nuussuaq, en bydel der blev bygget i 80’erne. Nuussuaq er forbundet med Qinngorput, der er udbygget efter årtusindskiftet, via Borgmester Anniitap Aqqusernga, der blev indviet i 2008 og fik navn efter Nuuks nyligt afdøde borgmester, Agnete Davidsen.Der er kun byveje i Nuuk og således ikke veje mellem Nuuk og andre byer, idet transport over større afstande i Grønland foregår pr. skib eller fly. Vejnettet er samlet set på 100 km, som befærdes af 2.591 køretøjer.Nuuk har to taxaselskaber; Nuuk Taxi havde længe været eneste operatør i byen, men kommunalbestyrelsen gav i 2007 Taxagut (grønlandsk: "Vores taxa") tilladelse til at åbne en konkurrerende central den 8. januar 2008. Antallet af taxaer i byen var ultimo 2007 på 58.Nuuks kommunale busselskab, Nuup Bussii, der betjener byen med tre ordinære buslinjer og tre skolebusser. Nuup Bussii har 42 stoppesteder fordelt i Nuuk, hvoraf en del er forsynet med læskure.Nuuk har en cykelsti langs Eqalugalinnguit og et særligt afmærket spor til snescootere.Nuuk Havn er den største havn i Grønland, hvorfra Arctic Umiaq Lines M/S Sarfaq Ittuk medtager passagerer. Royal Arctic Line har desuden her sit kajanlæg, hvorfra skibe sendes i rutefart på den grønlandske kyst, ligesom terminalen modtager forsyningsskibe fra Aalborg, mens erhvervsfiskere kan komme til kaj og indhandlingsfaciliteter her. Byen har også har en lystbådehavn
Nuuk Lufthavn har direkte forbindelser til Paamiut (Frederikshåb), Kulusuk, Maniitsoq (Sukkertoppen), Reykjavik, Keflavik, Narsarsuaq samt Kangerlussuaq (Søndre Strømfjord), hvorfra der er direkte forbindelse til København. Nuuk lufthavn er indviet i 1979 og er den ældste af landets regionale lufthavne. Nuuk lufthavn beflyves af Air Greenland og Air Iceland.
Kommunens politiske ledelse varetages af borgmesteren, Asii Chemnitz Narup (IA). Borgmesteren sidder på et mandat fra 1.337 vælgere.
1951-1955 Nikolaj RosingKommunalbestyrelsen består af 19 medlemmer, der er valgt for en fireårig periode. Medlemmerne repræsenterer ikke blot Nuuk, men også andre byer, der indgår i storkommunen Sermersooq, som er verdens næststørste kommune efter sammenlægningen af de kommunale forvaltninger i Paamiut (Frederikshåb), Ivittuut (Grønnedal), Ammassalik og Ittoqqortoormiit (Scoresbysund) pr. 1. januar 2009.Medlemmerne blev dog allerede valgt i 2008 til et overgangsudvalg, som skulle forberede den grønlandske kommunalreform.
Kommunen er administrativt opbygget af fire forvaltninger samt Koncernservice. De fire forvaltninger er henholdvis Forvaltning for Velfærd og Arbejdsmarked, Forvaltning for Børn og Familie, Forvaltning for Børn og Skoler samt Forvaltning for Anlæg og Miljø.
Kommunens administration ledes af kommunaldirektør Lars Møller-Sørensen. Lars Møller-Sørensen har været ansat siden september 2017. Siden kommunalsammenlægningen i 2009 har 7 personer stået i spidsen for den administrative del af kommunen. Først sad Niels Kreutzmann på posten i otte måneder. Dernæst var Thorkild Lauridsen fungerende direktør, indtil Claus Stensgaard Jensen blev ansat i januar 2010. Fem måneder senere i maj 2010 blev Claus Stensgaard Jensen fritstillet med omgående virkning. Stine Johansen var derefter fungerende direktør, indtil Søren Hald Møller i januar 2011 blev ansat som administrerende direktør. Søren Hald Møller var administrerende direktør til 2013. Den 1. august 2013 tiltrådte Steffen Ulrich-Lynge stillingen som kommunaldirektør. Steffen Ulrich-Lynge skiftede i december 2016 til en stilling som administrerende direktør i Kalaallit Airports A/S. Herefter overtog Lars Møller-Sørensen den administrative ledelse af kommunen. Først som fungerende kommunaldirektør og fra september 2017 som fastansat kommunaldirektør.
Nuuk har fem folkeskoler. Atuarfik Samuel Kleinschmidt, der er opkaldt efter herrnhutermissionæren, er beliggende på Radiofjeldet i midbyen, Ukaliusaq-skolen også i midtbyen, Kangillinguit Atuarfiat, der ligger i Nuussuaq, ligesom Nuussuup Atuarfia gør det, samt Atuarfik Hans Lynge som er placeret i den nye bydel Qinngorput. Byens friskole er beliggende i Nuussuaq.
Det landsdækkende lærerseminarium, Ilinniarfissuaq er placeret i byens gamle bydel.
Nuuks ungdomsuddannelser kan tages på det almene gymnasium ("GU" i daglig tale), handelsgymnasiet og teknisk gymnasium. Gymnasiet ligger på C.E. Jansensvej, mens Niuernermik Ilinniarfik ligger i en blå bygning på Aqqusinersuaq.
Næsten alle Grønlands videregående uddannelsesinstitutioner er i dag samlet i Nuuk:
Grønlands Seminarium (Ilinniarfissuaq) er Grønlands ældste uddannelsesinstitution, der stammer fra 1847. Seminariebygningen er et symbol på byen og indgik i den tidligere Nuuk Kommunes våbenskjold.
Grønlands Universitet, Ilisimatusarfik ligger på Ilimmarfik, universitetsparken fra 2007. Universitetet udbyder uddannelser på bachelor- og kandidatniveau. Universitet har fire institutter, Institut for Teologi, Institut for Sprog, Litteratur & Medier, Institut for Administration og Institut for Kultur- og Samfundshistorie, og ledes af rektor Tine Pars og universitetsdirektør Estrid Janussen.
Jern- og Metalskolen ligger på Kuussuaq og uddanner bl.a. smede, maskinarbejdere, skibsmontører, transportmiddelmekanikere, terminalarbejdere, elektrikere, elektro-, elektronik-, automatik-, kontormaskine-, radio-, og datamekanikere.
Den grønlandske socialrådgiverskole, politiskole og journalistskole ligger også i Nuuk.
Center for Sundhedsuddannelser (Peqqissaaernermik Ilinniarfik) uddanner sygeplejersker, sundhedshjælpere og sundhedsassistenter.
Katuaq er Nuuks og Grønlands kulturhus og skal "stimulere og udvikle kulturlivet i Grønland under udøvelsen af et alsidigt, frit og uafhængigt kunstnerisk skøn i samarbejde med institutioner, organisationer, personer og selskaber. Fonden skal medvirke til at udbrede kendskabet til nordisk kunst- og kulturliv i Grønland og til grønlandsk kunst- og kulturliv i Norden". Katuaq har en stor sal, hvor der spilles teater og holdes koncerter. Katuaq har desuden en intimsal, som er ramme om foredrag og kunstneriske arrangementer i mindre skala. Der er ofte kunstudstillinnger i Katuaqs foyer ligesom den benyttes til rockkoncerter.
Katuaqs store sal fungerer som byens biograf; den mest populære film i 2008 var Indiana Jones og Krystalkraniets Kongerige, som blev set af 2.440 gæster. Før Katuaq blev indviet fungerede forsamlingshuset på Aqqusinersuaq som biograf.Nuuk Kunstmuseum er et museum for grønlandsk kunst, stiftet af erhvervsmanden Svend Junge.Silamiut er Grønlands professionelle teatertrup og spiller forestillinger i Katuaq og i KNR's gamle lokaler på H.J. Rinksvej, ligesom den tager på turné på kysten.Grønlands Nationalmuseum og Arkiv fortolker Grønlands og Nuuks fortid. Museet er beliggende i kolonihavnen og har udstillinger om byens og landets historie, kunst og kunsthåndværk. Arkivet har 3.148 hyldemeter
arkivalier.Landsbiblioteket, Nunaata Atuagateqarfia (egl. "vores lands bogsamling"), ligger i bymidten på gågaden og har til huse i et blåt og grønt hus. Biblioteket tilbyder en skøn- og faglitteratur for voksne, en børneafdeling, en avislæsesal og en internetafdeling.Forlagene Atuagkat, Milik Publishing og Atlantic Music har også hjemme i Nuuk.
Nuuk råder over tre store sportshaller, Godthåbhallen, der havde 40 års-jubilæum i 2009, Nuusuaq Hallen  og Inussivik, en mulitihal der ligger ved den gamle heliport på Vandsøvej. 
Svømmehallen, Malik, der åbnede i 2004 nåede 1.000.000 besøgende i 2009, ligger i Nuussuaq og er tegnet af KHR arkitekter. Fra svømmehallen er der udsigt til fjorden og fjeldene gennem de meget store panoramavinduer, mens svømmehallen udefra er et arktektonisk flot og prisbelønnet bygningsværk.Nuuk har også gode rammer for skisport. Gennem bydelen Nuusuaq ud til lufthaven og omkring fjeldet Lille Malene ligger byens langsrendsløjpe, mens der på samme fjeld er etableret et alpint skiområde med tre lifter. Omkring Nuuk er der desuden store områder med gode forhold for heliskiing i den frie natur.
Jagtklubben i Nuuk har en skydebane til lerdueskydning og skeetskydning. Klubben arrangerer desuden flere jagtture om året. Særligt i sommerperioden er jagt, fiskeri i elvene og vildmarken samt sejllads i det store fjordsystem blandt de naturlige fritidsaktiviteter i Nuuk og omegn.
En af Nuuks store sportsforeninger er fodboldklubben B-67, der har vundet grønlandsmesterskabet i fodbold otte gange, senest i 2010. Nuuk har også en golfklub, Nuuk Golfklub, der spiller på "sidste græsgolfbane før Nordpolen – så vidt vides".
Nuuk har et venskabsbysamarbejde med en række byer, syv i Norden og fire i den øvrige verden.I Nuuk er Lyngby-Taarbæk-vej fx opkaldt efter den nordsjællandske venskabsby, som også leverer byens juletræ. Aalborg, hvorfra varer til Grønland primært udskibes, er også venskabsby med den grønlandske hovedstad. Aalborg og Nuuk har desuden stiftet et erhvervsnetværk, der skal fremme byernes gensidige interesser i et samarbejde.
 Changchun, KinaNuuk er desuden aktiv i World Winter Cities Conference for Mayors, en sammenslutning for byer med klimatisk barske forhold. Nuuk var vært for konferencen i 2008.

Nykøbing Falster er en gammel købstad og den største by på Falster med 16.770 indbyggere  (2019), inkl. satellitbyer 25.488 (2019). Byen er via Frederik d. 9's Bro knyttet sammen med Sundby på Lollandssiden samt Tingsted på Falster og landsbyen Nagelsti på Lolland. Nykøbing Falster er hovedby i Guldborgsund Kommune, der tilhører Region Sjælland. Byen er i dag et uddannelses-, handels- og industrimæssigt centrum for Lolland-Falster med sukkerfabrik, shippingfirmaer, fiskeri, flere uddannelsesinstitutioner og et stort udvalg af butikker.
Blandt byens vartegn er Klosterkirken, der stod færdig omkring år 1500 og byens vandtårn, der stod færdig i 1908 som landets første jernbetonbyggeri. Byens største attraktion er oplevelses- og forsøgscentret Middelaldercentret, der ligger lige nord for satellitbyen Sundby, og fokuserer på dansk middelalder omkring år 1400. Derudover har Nykøbing et bymuseum og flere andre mindre museer. Byen rummer desuden mange andre kulturtilbud i form af teatre, festuge og sportsforeninger.
Nykøbing har et veludviklet gågadenet, og Torvet kan som plads føres tilbage til middelalderen.
Nykøbing Falster er knudepunkt for offentlig transport på Lolland-Falster, og der er således tog- og busforbindelse til både København, Tyskland og omkringliggende byer.
Nykøbing Falster blev grundlagt i slutningen af 1100-tallet i forbindelse med etableringen af det slot, som senere kom til at hedde Nykøbing Slot. Slottet lå på det smalleste sted  ved Guldborgsund og skulle beskytte området mod vendiske sørøvere. Efterhånden voksede en by frem omkring slottet.
Byen fik handelslignende rettigheder af Valdemar Sejr (1170-1241), men blev først egentlig købstad i 1560. I 1253 angreb tropper fra hansestaden Lübeck, og borgen blev indtaget og byen nedbrændt. Slottet fungerede herefter som enkesæde for Margrete Sambiria med tilnavnet Margrethe Sprænghest. Efter at adelsmanden Marsk Stig havde myrdet Erik Klipping og var gjort fredløs og landflygtig, vendte han tilbage med en hær for at angribe danske havnebyer, heriblandt Nykøbing Falster. Understøttet af den norske konge Erik Præstehader brændte han i 1289 Nykøbing Slot ned med soldater fra hans hær. Slottet blev dog efterfølgende genopbygget og indtaget af Christoffer 2. i 1329, og efter dennes død i 1332 pantsattes det en række år, hvorefter Valdemar Atterdag indløste det i 1365 og sluttede fred med Hansestæderne.Efter at Erik af Pommern havde stiftet et gråbrødrekloster ved Sankt Nicolai Kapel i 1419, blev der opført et helligåndshus i byen i omkring 1440, og denne bygning tjente som hjemsted og hospital for mange syge og fattige i Nykøbing. Gråbrødrene holdt i 1482 kapitel her. I 1486 skænkede kong Hans nabobyens kirke, Idestrup Kirke, til hospitalet mod, at han selv og kongehuset skulle have jus patronatus til helligåndskapellet fremover, hvilket blev opfyldt. Den gotiske kirke, Klosterkirken, blev opført ved århundredskiftet og var en del af franciskanerklosteret indtil 1532, hvor den blev sognekirke. I 1507 sluttede kong Hans endnu engang fred med Hansestæderne under Freden i Nykøbing, men to år senere var freden slut.Klosterkirken beliggende ved Klosterstræde og Rådhusstræde. Den stod færdig omkring år 1500 og var oprindelig en stor tilbygning til et franciskanerkloster stiftet af Erik af Pommern i 1419. Klosterkirken fungerede som slotskirke under dronning Sophie Amalie i 1600-tallet. En stor del af klosteret er bevaret og bruges i dag som plejehjem. 
Grevens Fejde brød ud i 1534. Under denne borgerkrig valgte Nykøbing at stå på Christian 2.s side, og slottet blev derpå overtaget af Frederik 1.s enke Sophie af Pommern og senere af Sophie af Mecklenburg, der blev gift med Frederik 2. på slottet i 1572. Efter kongens død i 1588 regerede hun i mange år over hele Lolland-Falster indtil sin død i 1631. Nykøbing Slot havde i denne periode nærmest status af kongeslot, idet flere kongelige, eksempelvis Christian 4., ofte opholdt sig på stedet grundet de gode jagtforhold på Falster. På samme tid mener man, at voldgravene og fæstningsværkerne omkring Nykøbing by blev opført. Disse blev yderligere udbedret og forstærket af Sveriges konge Karl 10. Gustav under Svenskekrigene i 1659. Et sagn fortæller, at en lokal præst ved navn Jesse Jessen forhindrede den svenske konge i at nedbrænde Nykøbing, der skulle iværksættes pga. byens manglende indbetaling af brandskat. Ved en prædiken i Klosterkirken talte han dunder til kongen, og denne blev så påvirket af præstens tale, at han skånede byen for bål og brand.
I 1667 blev Charlotte Amalie gift med Christian 5. på slottet, og ved kongens bortgang blev godset endnu engang enkesæde. Dronning Charlotte Amalie besad Nykøbing Slot frem til sin død i 1714, og efter den russiske zar kendt under navnet Peter den Store havde gæstet Nykøbing i 1716 og foretrak at spise på kroen (herefter benævnt Czarens Hus) frem for slottet, var det slut med godsets storhedstid. Torvets bjørnestatue er i dag et minde om zarens ophold i byen. I 1767 var det endegyldigt slut med kongehusets forbindelse til Nykøbing Slot, der efterfølgende blev sat på auktion og solgt. Borgere og fæstebønder nedbrød herefter slottet, og dets materialer blev genbrugt til opførelsen af flere herregårde i omegnen og ligeledes til bygninger i selve Nykøbing. For enden af Slotsgade findes der nogle få ruiner tilbage af det engang så mægtige renæssanceslot.
Første gang der omtales et bystyre er i 1678, hvor de omtales som "de 12 brogere". I 1710 blev der udpeget 12 mand fra de fire roder i byen.I 1803 blev Lolland-Falster udskilt fra Fyens Stift under det selvstændige  Lolland-Falsters Stift, med hovedsæde i Maribo. Således kom den gejstlige administration væsentligt tættere på Nykøbing.
Som mange andre steder i Danmark nød Nykøbing godt af industrialiseringen i 1800-tallet. Befolkningstallet steg støt igennem hele 1800-tallet, og Nykøbing udviklede sig også som handelsby. Omkring 1834 levede omkring en femtedel af byens befolkning af handel. I 1840 boede 18.185 på Falster, og omkring 10.000 har søgt ind til købmændene i Nykøbing. I 1840 havde byen kun 9 handelsskibe, og 12 år senere fandtes 18 skibe og 239 kommercelæster. Til sammenligning var der ligeledes 18 skibe i Stubbekøbing med 630 kommercelæster og 34 i Nakskov med 491 kommercelæster. Byens forøgede således sin position som handelsby, på trods af at have væsentligt større havnebyer i nærheden.Industrien begyndte langsomt at øges i første halvdel af 1800-tallet.  I 1828 blev den første sparekasse oprettet i Nykøbing.
I 1835 E. Nobel tobakspindervirksomhed med samme navn i Nykøbing. Fem år senere havde man 11 ansatte, i 1844 var der 40 mand beskæftiget på hans fabrik og i 1850 var tallet oppe på 50. Her blev produceret tobaksvarer til Nykøbing og omegn, men også andre dele af provinsen. E. Nobel gik senere sammen med De Danske Cigar- & Tobaksfabrikker til Skandinavisk Tobakskompagni.
Disse år var der også produceret indtil flere skibe til kunder i bl.a. Stubbekøbing og København på forskellige skibsværfter. I 1842 blev der etableret en brændevinsbrænderi med dampbrænderi, og der blev også grundlagt et jernstøberi og dette år anses for den egentlige start på industrialisering i Nykøbing Falster. Støberiet kunne allerede året efter producere plove, gelændere, skibs- og maskinarbejde. I 1847 blev der etableret et et bomuldsvæveri, en vatfabrik, et farveri og et kalkværk. Omkring 100 personer var beskæftiget i industrien i 1848.Hele vejen op igennem 1800-tallet blev havnen udvidet, i takt med at byen udviklede sig. Mængden af handelsskibe steg også betragteligt særligt fra omkring 1840 og fremefter. Man gjorde sejlrenden i sundet dybere, for at tillade større skibe adgang til havnen. Ligeledes fik byen jernbaneforbindelse med Gåbense omkring 1830 og i 1837 Nakskov og København.Byens fik sin første avis i 1835, der udkom under navnet Stift-Tidende, efter at den blev flyttet fra Maribo til Nykøbing. Den var etableret allerede i 1806 under det noget længere navn Kongelige allernaadigst priviligereede Adresse-Contoirs Efterretninger for Lolland-Falsters Stift.I 1846 afskaffedes borgerkorpset, og der blev i stedet oprettet et egentligt brand- og politikorps i byen. Ved Treårskrigens udbrud rejste flere unge men fra byen, for at deltage og forsvare fædrelandet. En række byhuse blev opført i denne periode, bl.a. Staldgården bygget som arbejderkvarter i begyndelsen af 1800-tallet og Købmandsgården fra 1860. Det samme gør sig gældende for flere huse i Slotsgade.
I begyndelsen af 1853 blev det vedtaget, at der skulle opføres et egentligt sygehus i Nykøbing, hvilket var blevet finansieret ved et lån. Det var stadig under opførsel i Jernbanegade, da en koleraepidemi kom til byen i juni med matroser fra København. Flere syge blev anbragt i magasiner på havnen, der blev stillet til rådighed af lokale købmænd, og friskolen i byen blev anvendt som lazaret. D.G. Monrad, der var blevet udnævnt til biskop i Lolland-Falsters Stift i 1849, besøgte næsten dagligt de syge. I alt 87 omkom af kolera, hvilket svarede til omkring 3 % af byens befolkning. Hospitalet blev taget i brug i januar 1854 med fem sygeværelser.
Handlen blev givet fri, da byen fik en ny næringslov, der blev godkendt i 1857. Herved ophørte de gamle bylaug med at være beskyttede i byen, og alle borgere kunne derfor sælge eksempelvis tømrerarbejde uden at være medlem af tømrerlauget. Håndværkslaugene brokkede sig, men den trådte alligevel i kraft med starten af 1862. Dette betød at alle byens håndværkerlaug blev afskaffet ganske kort efter, og skrædderlauget blev nedlagt som det sidste i april dette år.Byens gadenet blev ændret meget, da man begyndte at inddrage området omkring det gamle slot. Omkring 1860 var hele dette område brobelagt eller bebygget. Allerede i 1820 var voldgraven blevet fyldt op.
Under den 2. Slesvigske Krig blev der indsamlet penge og sendte bl.a. bandage til krigens ofre. Mange unge mænd tog afsted for at støtte krigsindsatens, men Nykøbing var ikke lige så hårdt ramt af nederlaget som andre steder i landet.
I 1865 fik byen et gasværk, hvilket bl.a. forbedrede gadebelysningen betragteligt, da byens gadelygte hidtil havde været meget sparsom. Man gik først bort fra bygas igen i 1960'erne.Efter mange års diskussioner byggede man i 1867 en pontonbro med vej Christian d. 9´s Bro over Guldborgsund til Lolland, der ved indvielsen var den længste i Danmark. Tidligere var overfarten sket med både, hvilket var blevet mere og mere besværligt i takt med at flere og større mængder varer blev ført ind og ud af byen. I 1875 blev der bygget en jernbanebro, således at jernbanestrækningerne på Lolland kunne nå Nykøbing. Både pontonbroen og jernbanebroen havde et svingfag i midten, der kunne åbne for skibe, der passerede. Disse to broer eksisterede – med flere ombygninger – helt frem til 1963, hvor man åbnede den nuværende bro, der blev placeret noget sydligere end de to oprindelige broer. Med ét var Nykøbings opland blevet dobbelt så stort. Da man samtidig var begyndt dyrkningen af sukkerroer på Lolland-Falster, etableredes en sukkerfabrik af godsejer Edward Tesdorpf i 1884. Mængden af roer på fabrikken blev øget støt, og den blev således udvidet allerede i 1890.Ved Stormfloden 1872 blev Nykøbing Falster, ligesom en stor del af Syddanmark, ramt af store oversvømmelser. Byen blev dog ikke ramt i lige så voldsom grad som resten af Lolland-Falster, og trods store oversvømmelser var der så vidt vides ingen dødsfald i Nykøbing.Det første andelsslagteri på Lolland-Falster blev etableret Nykøbing i 1889. Der fandets allerede et svineslagteri i Maribo på dette tidspunkt, men dette var ejet af aktier.
I 1900-tallet kom der yderligere gang i Nykøbings industrialisering med etableringen af en margarinefabrik, en dampmølle, et andelssvineslagteri og andre industrianlæg. Selv om Maribo besad områdets domkirke og havde lagt navn til Maribo Amt, var det i Nykøbing at biskoppen og amtmanden holdt til. Byen var ubetinget Falsters og det østlige Lollands største og vigtigste administrations- og industriby. Desuden var det den eneste havn i Guldborgsund.Fra begyndelsen af 1900-tallet begyndte man også at udvide byen mod nord, i den nye bydel kaldet Nørrebro og mod øst Østerbro. Især i 1920'erne og 1930'erne blev der bygget huset og etableret nye veje her.
I 1907 blev Lollands Handels- og Landbrugsbank oprettet i Nykøbing. Særligt efter første verdenskrig kom banken ind i et opsving.
I 1908 der opført et nyt vandtårn til byen. Det nye Nykøbing Vandtårn blev byens største på i alt 43 meter og var landets første jernbetonbyggeri. Indtil 1976 sørgede det for byens vandforsyning.I 1912 vandt den danske ro-firer med styrmand guld. De fem mand stammede fra Nykøbing Falster Roklub og styrmanden Poul Hartmann, var selv født i Nykøbing. De foregående år havde dette hold ligeledes vundet flere medaljer. Der blev oprettet adskillige sportsklubber i disse år, heriblandt B1901 og B1921, som begge klarede sig godt på landsplan.
I mellemkrigstiden voksede Nykøbings indbyggertal: i 1921 12.970, i 1925 13.541, i 1930 13.919, i 1935 14.801, i 1940 15.147 indbyggere. Men samtidig skete der en vækst i forstæderne Kraghave og Bangsebro i Tingsted Sogn, hvor der bosatte sig en række personer med arbejde i Nykøbing.
Ved folketællingen i 1930 havde Nykøbing 13.919 indbyggere, heraf ernærede 954 sig ved immateriel virksomhed, 6.416 ved håndværk og industri, 2.406 ved handel mm, 1.322 ved samfærdsel, 388 ved landbrug, skovbrug og fiskeri, 1.103 ved husgerning, 1.194 var ude af erhverv, og 136 havde ikke oplyst indkomstkilde.
Sukkerprisen steg under 1920'erne opsving, hvilke sukkerfabrikken nød godt af. I 1928 var 300 ansat i fabrikken, samt 30 kvinder i kontoret under roekampagnen, hvor arbejdsmængden var største. Da børsen krakkede i New York i 1929 gav recessionen under Depressionen et fald i fødevarerpriser, heriblandt sukker. Dette havde stor betydning for byen, da sukkerfabrikken var blandt de største arbejdsgivere. Man kom sig dog igen og i 1950 var der ca. 400 arbejdere i kampagnen som varede 3-4 måneder.
Efter 2. verdenskrig fortsatte Nykøbing sin befolkningsvækst. I 1945 boede der 16.097 indbyggere i købstaden, i 1950 17.192 indbyggere, i 1955 17.789 indbyggere, i 1960 17.850 indbyggere og i 1965 17.880 indbyggere. Foruden de hidtidige forstæder udviklede Øster Toreby stationsby sig til en forstad, og det samme gjorde Nagelsti Brohuse og Sundby, alle i Toreby Kommune, og Hasselø Plantage i Veggerløse Kommune. 
I 1953 overtog fabrikken i Nykøbing sågar Københavns Sukkerraffinaderi, som man tidligere havde samarbejdet med.
I 1963 stod Frederik d. 9's Bro færdig. Det var en kombineret jernbane- og 4-spors vejbro, som erstattede de to tidligere broer, der var bygget i 1800-tallet.
Byudviklingen bevirkede, at der blev nedsat et byudviklingsudvalg, som udarbejdede en byudviklingsplan for Nykøbing Falster-egnen omfattende både købstaden, forstadskommunen og flere landkommuner.
Nykøbing røg ind i en nedgangsperiode i slutningen af 1900-tallet. Havnen mistede sin betydning som industricentrum, og flere fabrikker og virksomheder lukkede i byen. I år 2000 besluttede DSB at nedlægge togforbindelsen København-Berlin, der var en mere direkte forbindelse mellem de to hovedstæder end EuroCitys nuværende. Hermed var Nykøbing for første gang i århundreder ikke et betydeligt sted for trafik mellem Skandinavien og det centrale Europa.
I begyndelsen af 2000-tallet er det dog begyndt at gå fremad igen for byen. Nykøbing satser på turisme, ikke mindst på feriestedet Marielyst, der ligger mindre end 15 kilometer fra byen. Efterhånden er også en række nye skoler og uddannelsesinstitutioner kommet til, og byen er efter kommunalreformen 2007 blevet et vigtigt administrationscenter for Guldborgsund Kommune.
I forbindelse med udflytningen af statslige arbejdspladser i 2015 blev 62 stillinger i Slots- og Kulturstyrelsen samt 25 stillinger fra Erhvervsstyrelsen flyttet til Nykøbing Falster.
Ved udflytningen af statslige arbejdspladser i 2018 blev 56 arbejdspladser fra Erhvervsstyrelsen og 13 fra Digitaliseringsstyrelsen flyttet til Nykøbing. Desuden blev uddannelsen som produktionsteknologflyttet fra Erhvervsakademi Sjælland i Køge til byen.
Nykøbing Falster er en havneby ud til Guldborgsund nogenlunde midt på Falsters vestlige kyst. Fra Nykøbing er der 23 kilometer til Gedser, knap 27 til Maribo, godt 31 til Vordingborg, 41 til Rødbyhavn, knap 52 til Nakskov og 123 til København.
Byen er delt af Primærrute 9 der går fra nord til syd. Centrum, der er den gamle del af byen, er omgivet af primærrute 9 mod øst og Engboulevarden mod nordøst, samt Guldborgsund mod vest. Bydelen Østerport ligger øst for centrum på den anden side af primærruten og er med undtagelse af et lille område sydligst i bydelen primært et boligområde med både rækkehuse, parcelhuse og etageejendomme. Nørrebro ligger nord for centrum og har meget beboelse i form af villakvarter og etageejendomme.
Ved udløbet af Tingsted Å, hvor Nykøbing Slot lå, er etableret et nybygget område kaldet Slotsbryggen med flere store lejligheder med udsigt til Guldborgsund og lystbådehavnen.Nord for byen lå tidligere landsby Kraghave, som i dag er vokset sammen med den nordlige bydel, Nordbyen, som primært har parcelhuse. I den nordøstlige del af byen ligger et industrikvarter.
Lige vest for Guldborgsund ligger satellitbyen Sundby, og lidt længere vest for dette ligger Øster Toreby.
Hele Guldborgsund er et Natura 2000-område. Natura 2000-område nr. 173, Smålandsfarvandet og Guldborgsund med kyster dækker fire områder med fuglebeskyttelse og i alt 79.069 ha. På flere af de øer, som ligger nær Nykøbing Falster, er der adgangsforbud, fordi de er yngleområder. Naturstyrelsen forvalter Natura 2000-områderne, samt to skovområder øst og nordøst for Nykøbing.Tingsted Å løber fra øst tværs igennem byen, lidt nord for det gamle centrum, med udløb ved Slotsbryggen og Guldborgsund.
Grundet at Nykøbing ligger meget sydligt i landet, og lige ud til et sund ligger middeltemperaturen generelt lidt over landsgennemsnittet. Særligt om sommeren er den omkring 1 °C over landsgennemsnittet. Nedbørsmængden ligger under landsgennemsnittet.
Nykøbing har i dag omkring 16.500 indbyggere, og dette tal har ligget stabilt de seneste ti år.Lolland-Falster har generelt en lav procentdel indvandrere i forhold til andre dele af landet, og i første kvartal af 2013 Guldborgsund Kommune den med tredje laveste tilstrømning af indvandrere.Generelt har Lolland-Falster høj arbejdsløshed og lave huspriser i forhold til resten af landet. Nykøbing Falster ligger dog i den høje ende for området, men var i 2012 den fjerdebilligste by i landet pr. kvadratmeter. Huspriserne i regionen forventes at stige pga. Femern Bælt-forbindelsen, der skal stå færdig i 2021.Levetiden er, ligesom for resten af Lolland-Falster, blandt den laveste i landet.
Nykøbing Falster Havn er en erhvervshavn med i alt 1,2 km kaj og et areal på omkring 100.000 m2. Havnen er 6,1 m dyb. Havnen blev udbygget flere gange op igennem 1800-tallet i takt med, at kvæg- og sukkerproduktionen i området steg. De største skibe, der kan sejle der, er 129 m lange og 20 m brede. Der findes flere kraner til af- og pålæsning af gods.Desuden findes der en lystbådehavn ved Slotsbryggen og en mindre lystbådehavn kaldet Lergravens Sejl- og Fiskeriklub, der ligger syd for Frederik d. 9's Bro mod udkanten af byen. Der er i alt 550 havnepladser i havnen, men omkring 300 af disse tilhører forskellige sejl- og fiskeklubber.
Den nuværende Nykøbing F Station, der blev opført i forbindelse med Fugleflugtslinjen, drives af DSB. Den er endestation for regionaltog fra København via Ringsted og standsningssted for tog til Rødby. Internationale tog fra København til Hamborg (via færge Rødby-Puttgarden) standser også i Nykøbing. Lokalbanen Lollandsbanen, der går via Maribo til Nakskov, har endestation i Nykøbing. Sidstnævnte drives af Lokaltog.
Tidligere gik Gedserbanen også gennem byen, men denne togdrift ophørte i 2010. Ligeledes var byen station på Stubbekøbing-Nykøbing-Nysted Banen, der blev lukket ad to omgange. Først i 1961, hvor driften fra Nysted til Nykøbing blev indstillet, og senere i 1966, hvor driften fra Stubbekøbing ophørte.I maj 2013 meddelte Transportministeriet, at Nykøbing Falster også skal være en del af timemodellen, der skal nedbringe rejsetiden mellem de største byer i Danmark til en time.Byen betjenes af flere buslinjer, der både kører som bybusser og til destinationer uden for byen, og som drives af Movia. Bybuslinjerne 701 og 702 kører to gange i timen i dagtimerne, og 14 af de i alt 18 lokale busruter i Guldborgsund Kommune starter i Nykøbing. Følgende busruter starter på Nykøbing F Station:
750E Nykøbing F Station - Farø - Damme - StegeDesuden afgår "Rute 800" fra Nykøbing Falster til Odense via Spodsbjerg-Tårs og flere busselskaber, der kører fra København til Berlin stopper ligeledes på banegårdspladsen.
Den nærmeste motorvej er sydmotorvejen, hvorfra E55 går lige igennem byen via Skovalleen. Primærrute 9 går fra Nykøbing Falster via Maribo og tværs over Fyn til Odense. Frederik d. 9's Bro, som er en del af Primærrute 9, forbinder Nykøbing med Lolland. Broen er en bjælke- og klapbro, der tillader at store skibe samt lystsejlere med sejlskibe, hvor masten ikke kan lægges ned, får adgang til havnen. Gaabensevej, der går over i Engboulevarden og Vesterskovvej for at ende i Gedser Landevej, er en af de største veje i byen og går fra nord til syd og er forbundet med E55 i begge ender. Prinsholmvej går rundt om den sydlige del af byen. En anden stor vej er Østerbrogade, som går fra centrum mod øst ud af byen. 
Det tager omkring halvanden time i bil til København.I 2012 begyndte anlæggelsen af Nykøbing Falster Omfartsvej, der skal lede trafikken uden om byen og særligt aflaste det centrale vejnet i Nykøbing for færgetrafikken til Gedser Havn. Vejen blev indviet i november 2014.Byens mange gågader forbinder det centrale Nykøbing i form af Torvet, området omkring vandtårnet og Klosterkirken.
Den nærmeste lufthavn er Lolland-Falster Lufthavn ved Holeby på Lolland, som egentligt er en flyveplads uden faste luftfartsselskaber med afgange til og fra lufthavnen. Københavns Lufthavn, der er den største i Skandinavien, ligger knap halvanden times kørsel fra Nykøbing.Derudover findes Flughafen Rostock-Laage i Rostock, Tyskland, der er en regional lufthavn.
Frem til 1976 sørgede Nykøbing Vandtårn for byens vandforsyning. Fra 2010 har Guldborgsund Kommune overdraget forsyningen for vand, fjernvarme og spildevand til Guldborgsund Forsyning, der dog ejes af Guldborgsund Kommune. Firmaet I/S Refa ejer fjernevarmeværket i byen, som bruger træflis til at fyre med. Anlægget forsyner også dele af området omkring Nykøbing. SEAS-NVE har forsyningspligt af el i området, men som alle andre steder er der frihed til at vælge andre leverandører. Et andet fjernvarmeværk ligger i udkanten af Øster Toreby vest for byen. Nykøbing har også et vandværk, der er en del af Guldbordsund Vand. Der produceres ca. 70.000 m3 vand om året, og vandværket har omkring 40 km ledningsnet i Nykøbing og omegn. Spildevand bliver også håndteret på byens eget spildevandsanlæg. Der findes desuden et vandværk industriparken i Øster Toreby, der forsyner Øster Toreby, Sundby og Nagelsti med vand.Nykøbing Falster har en genbrugsplads, der også drives af Refa. Den ligger i Nordbyen lige syd for fjernvarmeværket.
Franciskanerklostret fungerede som byens hospitalsvæsen i middelalderen. I dag er Nykøbing F. Sygehus det eneste sygehus i kommunen og dækker således det østlige Lolland og hele Falster. Det har ca. 1.140 medarbejdere. Sygehuset har skadestue, anæstesi, geriatri, gynækologi herunder fødegang, hjerteambulatorium og kardiologisk undersøgelse, radiologi, sårbehandling, røntgenafdeling, en børne- og ungdomsafdeling samt øre-næse-hals-klinik. Region Sjælland er den region, som bruger flest penge pr. indbygger på den præhospitale indsats.Der findes tre lægehuse i byen; ét på Slotsbryggen, ét ved havnen tæt ved Museum Lolland-Falster og ét i bydelen Østerbro.
Falcks afdeling i byen er hovedsæde for Guldborgsund Kommune og ligger på Østerbro. Vognparken inkluderer adskillige biler til brand og redning, heriblandt to sprøjtebiler, to tankvogne, fire ambulancer, en sengeambulance og flere vogne til sygetransport.I Nordbyen findes Nykøbing F. Dyrehospital, der er specialiseret i smådyrsklinik, og ved havnen ligger Guldborgsund Dyrehospital, der bl.a. udfører CT-skanninger og kikkertoperationer.Nykøbing Falster lokalpoliti er en del af Sydsjællands og Lolland-Falsters Politi og har kontor i Vestergade.
Desuden findes Retten i Nykøbing Falster, hvis retskreds dækker Lolland, Guldborgsund og Vordingborg Kommune.
Nykøbing Falster er handels- og industrimæssigt centrum for Falster og en stor del af Lolland. En anseelig del af byens økonomi er baseret på turisme, og der ligger 7.750 sommerhuse i kommunen.
Byen har mange små og mellemstore virksomheder, og en del større virksomheder fra Danmark har afdelinger i byen. Dette gælder bl.a. rådgivningsvirksomheden NIRAS, revisions- og konsulentfirmaet Deloitte, laboratorieanalysefirmaet Eurofins, advokatformaet Advodan, bilforhandleren Ejner Hessel A/S, og Dantaxis afdeling, der dækker Guldborgsundområdet. Prissammenligningshjemmesiden PriceRunner har sit danske kontor i byen. Ejendomsmæglerkæden homes servicecenter, der dækker Sjælland Syd, ligger i Jernbanegade.En stor del af byens erhverv ligger i industriområdet i bydelen Nordbyen, som bl.a. tæller adskillige bilforhandlere, -udlejere, værksteder og autolakering, Dagrofa S-Engros, STARK og IDEmøbler. Scandinavian Tobacco Groups produktionsafdeling af cigarillos i Danmark ligger også i dette område. Her er omkring 160 beskæftiget, og de producerer ca. 250 millioner cigarillos om året. Fabrikken blev etableret allerede i 1835 som E. Nobel. I september 2016 blev det offentliggjort at firmaet agter at lukke produktionsfaciliteterne i Nykøbing.
I mange år var Nykøbing Falster Sukkerfabrik en af de vigtigste arbejdspladser i byen. Den oprindelige fabrik blev opført i 1884. Fabrikken er sammen med Nakskov Sukkerfabrik de eneste to som stadig er i brug på øen, og de ejes begge af Nordic Sugar. Fabrikken har omkring 180 medarbejdere, og lidt flere under roekampagnen, som varer fra september til januar. Raaco A/S, der producerer opbevaringssystemer til private og erhverv ligger lige vest for Nykøbing i Øster Toreby. Virksomheden blev etableret i 1956 og havde 105 ansatte i 2014. På trods af, at land- og skovbrug er vigtige erhverv i kommunen er det under 10 % af befolkningen, som er beskæftiget inden for disse erhverv, og i Nykøbing by er tallet endnu lavere.Både det regionale dagblad Lolland-Falsters Folketidende og Radio SydhavsØerne har hovedkontor i byen. Den landsdækkende humanitære organisation, Dansk Folkehjælp, har ligeledes hovedkontor i Nykøbing, efter det blev flyttet fra Holeby i starten af 2014 Tøjkæden Deres blev grundlagt i Nykøbing af Kai Ginsborg i 1939, og kæden består i dag af 67 butikker i hele landet. Oprindeligt blev den grundlagt under navnet Carlton og forhandlede herre-, dame- og børnetøj samt boligtekstiler.
Slots- og Kulturstyrelsen og Erhvervsstyrelsen har begge fået afdelinger i Nykøbing Falster i forbindelse med udflytningen af statslige arbejdspladser i 2015.
Størstedelen af byens detailhandel er koncentreret omkring Torvet, gågaderne omkring dette samt den nord-syd gående Slotsgade/Langgade/Frisegade, der er en del af det middelalderlige gadeforløb. Butikkerne tæller adskillige store kæder heriblandt tøj og skoforretninger som H&M, Paw Sko, Tøjeksperten, Vero Moda elektronikforhandlere som TDC og Fona, legetøjskæderne Fætter BR og Legekæden, boghandlere som Arnold Busck og Bog & idé samt isenkræmmerkæderne Imerco og Inspiration. Adskillige restauranter, caféer og pizzariaer findes ligeledes i dette område. Danmarks ældste vinhandel, Marius Mortensens Eftf., ligger i Frisegade, og den blev grundlagt i 1866.
Ved Slotsbryggen findes også mindre butikker og caféer. I en tre-etagersbygning, kaldet Midtpunktet, på Jernbanegade er et lille indkøbscenter der bl.a. indeholder sko-, legetøjs- og tøjbutikker. I bydelen Østerbro ligger Lindeskovcentret, der også indeholder en mindre håndfuld daglig- og specialvarerbutikker.
Guldborgsundcentret, der ligger lige vest for Frederik d. 9's Bro, rummer en lang række store butikker og varehuse heriblandt Føtex, byggemarkederne Harald Nyborg og jem & fix, JYSK, Thansen.dk og Elgiganten.
Oplandet tæller Guldborgsund Kommune samt dele af både Lolland og Vordingborg Kommune.
Byen har et hotel, et vandrehjem og flere bed and breakfast. Hotel Falster ligger i den nordlige del af byen, og er et familiedrevet hotel med 68 værelser, der blev etableret i 1986. I juni 2014 blev hotellet hærget af en voldsom brand, hvor restauranten, receptionen og nogle mødelokaler nedbrændte. Hotel Falster kom dog hurtigt op at køre igen, men uden de nedbrændte faciliteter. Danhostel driver et vandrehjem med 22 værelser i den østlige udkant af byen, og en campingplads ved siden af SvømmeCenter Falster ligeledes i udkanten af Østerbro.
Nykøbing Falster er i dag hovedsæde for Guldborgsund Kommune. Indtil Kommunalreformen 2007 eksisterede Nykøbing Falster Kommune, som dækkede selve byen og en del af oplandet.
Kommunen har traditionelt været en socialdemokratisk kommune, med adskillige borgmestre fra dette parti. Poul-Henrik Pedersen, der var en populær borgmester igennem flere valgperioder siden 1990, formåede at beholde borgmestertitlen trods to partiskift. I dag er John Brædder fra lokallisten Guldborgsundlisten borgmester, hvilket han har været siden valget i 2009.
Som den største by på Falster, og med et stort opland på særligt Lollands østlige del, er adskillige uddannelsesinstitutioner repræsenteret i Nykøbing Falster.University College Sjællands "campus Storstrøm" er delt mellem Vordingborg og Nykøbing Falster med uddannelserne sygeplejerske, leisure management, socialrådgiver og pædagog i Nykøbing. I 2015 fik UCSJ Nykøbing Falster 1154 ansøgninger, hvilket var en stigning på 21 % i forhold til året før og det sjette år i træk med ansøgningsrekord.
Byens, og Falsters, eneste almene gymnasium er Nykøbing Katedralskole, der også tilbyder HF. Det blev grundlagt i 1498, og overgik i 2006 til selveje. I 2011 var karaktergennemsnittet 6,61, hvilket var lidt under landsgennemsnittet på 6,89. I 2015 startede 257 elever på STX og 55 på HF. CELF omfatter HTX, HHX, HG og flere erhvervsuddannelser. Blandt erhvervsuddannelserne er bl.a. håndværkeruddannelser som mekaniker, smed, VVSmontør, murer og tømrer, samt anlægsgartner, dyrepasser, It-supporter, bager og konditor. CELF har adresser både på Østerbro og på Nørrebro. Katedralskolen og CELF trækker begge unge fra et stort opland, da de er de eneste, der tilbyder ungdomsuddannelser på Falster samt en stor del af Østlolland.
På Østerbro ligger VUC Stortrøms afdeling i Nykøbing, hvor man både kan tage HF og HF-enkeltfag.Produktionsskolen Multicenter Syd, ligger lige vest for Nykøbing, og tilbyder praktiske undervisningsforløb for unge mellem 16 og 25 år. Skolen har værksteder til bl.a. træ, metal, biler og knallerter samt faciliteter til køkken og kantine. Der er ansat omkring 20 lærere, og skolen driver en café og galleri i Nykøbing Vandtårn, hvor eleverne udstiller kunst produceret på skolen.
Byen har seks folkeskoler samt to privatskoler. Den ene af disse, Sct. Joseph Søstrenes Skole, er katolsk, men den er åben for alle trosretninger.Lige øst for byen i den lille bebyggelse Lynghuse ligger Falster Efterskole, der har plads til omkring 60 elever. Nykøbing F. Aftenskoler ligger i den centrale del af Nykøbing, og tilbyder en lang række kurser heriblandt IT, sprog, musik, gymnastik, håndarbejde og fotografi. Aftenskolen har eksisteret siden 1969, hvor adskillige aftenskoler og husflidsforeninger i Nykøbing Falster Kommune blev lagt sammen. Centralt i byen ligger også Guldborgsund Musikskole, der tilbyder musikundervisning til børn og unge i alderen 0-25 år bosiddende i Guldborgsund Kommune. Der undervises i strengeinstrumenter, træblæsere og messingblæsere, slagtøj samt sang, hørelære og dans.Kommunen driver et sprog- og integrationscenter i Kraghave, der ligger i forlængelse af Nordbyen, hvor udlændinge i kommunen får tilbud om danskundervisning.Folkeuniversitetet har forelæsninger i Nykøbing på samme adresse som Teatret Masken. Den nærmeste højskole er Højskolen Marielyst, der ligger i et gammelt badehotel i feriebyen Marielyst 12 km øst for byen. Den har eksisteret siden 1971 og har for nylig fået bygget en koncertsal. Højskolen udbyder foredrag, koncerter og forløb i kreative fag som maling, syning, glas, træ og smykkefremstilling.
Nykøbing Falster rummer adskillige museer, flere teatre og har tilbagevendende kulturbegivenheder.
Middelaldercentret er byens ubetinget største turistattraktion, selvom det egentligt ligger i Sundby på Lollandssiden af Guldborgsund. Centret blev grundlagt i 1989, da byen fejrede 700 års jubilæum. Bymuseet rekonstruerede som de første i verden en middelalderlig kastemaskine kaldet en blide, der tiltrak op mod 30.000 gæster i de tre uger forsøget varede. Museet er siden blevet kraftigt udvidet, og består i dag af et rekonstrueret udsnit af en typisk dansk købstad omkring år 1400. Det besøges af mellem 45.000 og 55.000 mennesker årligt, og skaber øget omsætning i Nykøbing som en af landsdelens vigtigste turistmagneter.Guldborgsund Zoo er byens zoologiske have, og den rummer omkring 80 forskellige arter. Derudover har den også en stor samling af blomster og sjældne kaktusser.Museum Lolland-Falsters afdeling Falsters Minder er bymuseum for Nykøbing, og derudover har museet Den gamle Købmandshandel. I Falsters Minder findes byens turistinformation. Desuden er Czarens Hus med restaurant en del af museet. Museet har administration i byen. Endvidere findes Nykøbing Falster Frisørmuseum og i samme bygning Brandmuseet. Endelig er der Legetøjsmuseet ved Ejegod Mølle.
Af årligt tilbagevendende kulturbegivenheder findes Nykøbing F. Revyen, der hvert år trækker mange gæster til byen. I 2014 var det landets tredje mest sete revy med over 33.200 solgte billetter. Den har desuden vundet både Revyernes Revy  og Charlies Revygalla. Revyen har desuden en positiv på mange af byens restauranter og caféer, der tilbyder revymenuer til gæsterne.Der bliver afholdt kulturnat fredag inden efterårsferien, ofte kombineret med Late Night, hvor butikkerne i byen holder længe åbent. Begge dele trækker mange gæster, og sidstnævnte afholdes flere gage om året.Nykøbing Falster Festuge afholdes hvert år sidste uge af juli eller første uge af august, og den tiltrækker hvert år omkring 35.000 gæster fra hele regionen. Der bliver afholdt en lang række koncerter, hvor bl.a. Kandis, Joey Moe, De Glade Sømænd og Infernal har spillet. Festugen blev, ligesom Middelaldercentret, etableret i 1989 i anledning af byens 700 års jubilæum. I dag arrangeres både kulturnatten, festugen og Late Nights af Cityforeningen, hvor over 130 butikker er medlem.
Byen rummer tre forskellige teatre; Nykøbing Falster Teater, der har rødder tilbage i 1800-tallet, Teatret Masken der blev grundlagt i 1978  og holder til i Kulturforsyningen samt amatørteatret Sprøjtehusteatret. I Kulturfabrikken afholdes flere koncerter hvert år. Derudover har byen en biograf, Nordisk Film Biografer Nykøbing (tidligere Scala Bio), der er en af landsdelens største, samt et åbent atelier hos en gruppe kunstnere. Biografen ligger på Slotsbryggen og den eneste rest af Nykøbing Slot findes lige uden for hovedindgangen.
I byen findes adskillige gamle huse; det mest berømte er Czarens Hus fra 1716 i Langgade, der oprindeligt var byens kro, men som nu er bymuseum og restaurant. I samme gade findes gamle borgerhuse i nr. 16 og 18, hvoraf det sidstnævnte er købstadens ældste, opført i 1580. Ritmestergården, beliggende på hjørnet af Frisegade og Store Kirkestræde, er en gammel bindingsværksgård fra 1630, der oprindeligt var tilholdssted for omvandrende håndværkere, som sted benævnt Naverhule, nu benyttet af værtshuset Marinestuen. I Jernbanegade findes en længere butiksfacade, hvis arkitektur er inspireret af baltiske basarer.
Nykøbing Vandtårn har siden 1994 fungeret som udsigtstårn for publikum og senere desuden som udstilling for diverse kunstnere. Det har syv etager, og 146 trin fører op til udsigtsposten 32 meter over asfalten. Tårnet har en arkitektonisk udforming, der minder om vandtårnene i Nysted og Sakskøbing, også beliggende på Lolland-Falster. Byens ældste vandtårn ligger ved siden af byens kloster.
Byens bibliotek er hovedbibliotek for Guldborgsund Kommune.Der ligger i alt tre kirker i Nykøbing Falster. Den ældste og mest berømte er Klosterkirken, der blev gurndlagt i 1419, men derudover findes Lindeskovkirken og Nordre Kirke.
Nykøbing Falster har kun få større grønne områder tilgængelige for offentligheden. Der er dog mange villakvarterer med haver, og de fleste etagebygninger har grønne områder i tilknytning til ejendommene, og store dele af lokalområdet er skov, mark og enge.
Langs Tingsted Å ved Engboulevarden er flere arealer udlagt til grønne områder. Dette tæller bl.a. et område foran Nykøbing F. Hallen, hvor der er anlagt en sø, og på den anden side af Engboulevarden ligger også en mindre park i forbindelse med Nykøbing Falster Centralbibliotek.
Guldborgsund Zoo, eller folkeparken som den nogle gange omtales, er et andet af byens grønne områder.
Byen har to kirkegårde; Nordre Kirkegård, der ligger rundt om Nordre Kirke i Nørrebro lige syd for industrikvarteret, og Østre Kirkegård på Østerbro. De bliver betegnet under fællesbetegnelsen Nykøbing F. Kirkegårde. Østre Kirkegård blev taget i brug 6. august 1883 og dækker 3,5 ha. Her ligger bl.a. Caspar Wegener, der var en dansk præst og biskop. På Østre Kirkegård er der opstillet et monument for D.G. Monrad, der er tidligere biskop for Lolland-Falster, i mindelunden for tidligere biskopper i Lolland-Falster Stift. Nordre Kirkegård blev indviet i 1923 og har et areal på 6,5 ha. Her findes Viggo Brodthagens gravsten og polarforskeren Peter Freuchens familiegravsted (Freuchens egen aske blev dog spredt ved Thule). Begge kirkegårde bliver til en vis udstrækning brugt som parker.
Torvet er den største og mest befærdede plads i byen. På torvet findes et springvand kaldet "Bjørnebrønden" efter bjørnen som står over vandet. Statuen er udført af Mogens Bøggild i 1939 og er hugget i granit for at mindes Peter den Store der gæstede byen i 1716. Derudover findes springvand, der i folkemunde kaldes "kanonen". Torvet ligger centralt i centrum af byen og er forbundet med gågadenettet. På Torvet bliver der desuden spiller koncerter under festugen og afholdt torvedage. Grønttorvet er en mindre plads mellem Slotsgade og Vesterborg Allé lidt nord for Torvet. Slotsgade ender i en anden plads kaldet Vandmøllepladsen, der har navn efter den vandmølle, som har ligget i forbindelse med Nykøbing Slot. Omkring Nykøbing Vandtårn er Hollands Gård, som hovedsageligt er en parkeringsplads, men som også rummer caféer med udeservering, og skulpturer af Thomas Chr. Birch Kadziola, i samme stil som de noget større figurer, som han har udført ved Kragenæs på Vestlolland til værket Dodekalitten. Foran Klosterkirken findes desuden en plads med et stort platantræ, og hvor Rådshusstræde møder Østergågade, Jernbanegade og Nygade findes ligeledes en lille plads med en skulptur udført i stål og sten med løbende vand.
I Frisegade findes en tavle i en husfacade, der mindes at Freuchen blev født her i 1886. I en rundkørsel på Østerbro er der opstillet et mindesmærkes for Edward Tesdorpf, der etablerede Nykøbing Falster Sukkerfabrik i 1884.På bandegårdspladsen findes et springvand med form som en sukkerroe. Lidt længere syd findes Fuglen, der er en stor jernskulptur der kan ses fra Brovejen, som går forbi banegården. I den sydøstlige udkant af byen er opstillet en blide i en rundkørsel. Bliden var den første som Middelaldercentret fremstillede i forbindelse med byens 700 års jubilæum. Da den ikke fungerede efter hensigten blev den i stedet opstillet som dekoration i rundkørslen og en anden blev opført som i dag er i brug på museet.
I Nykøbing F. Hallen findes faciliteter for en stor del af byens sportsklubber, og den indeholder i alt tre haller. Danmarks største karateklub Okinawa Goju-Ryu, atletikbane og fodboldbane. 
I forbindelse med hallen ligger Nykøbing Falster Idrætspark med plads til i alt 10.000 tilskuere, hvor Nykøbing FC (tidligere Lolland-Falster Alliancen) har hjemmebane. Klubben blev stiftet i 1994 som en eliteoverbygning af fodboldklubberne B 1901 og B 1921 der i mange år fremme i dansk divisionsfodbold og i Landspokalturneringen for herrer. Klubberne har bl.a. fostret Michael Hansen, der er blandt de fire spillere med flest kampe i Superligaen.
Byens håndboldklub er Nykøbing Falster Håndboldklub, hvis damehold sikrede sig adgang til Damehåndboldligaen i sæsonen 2013/2014. Klubben en markant øget tilslutning i 2015 ved både ude og hjemmekampe i denne sæson. De fleste hjemmekampe var helt udsolgt og i gennemsnit blev kampene set af 61.333 seere i fjernsynet, hvilket gjorde det til højeste antal inden for både dame- og herrehåndbold. Klubben var en overgang sponsoreret af PriceRunner, der har afdeling i byen. Under denne periode hed deres hjemmebane PriceRunner Arena. Scandlines overtog sponsoratet i 2014 og hallen hedder nu Scandlines Arena og den ligger ligeledes i forbindelse med Nykøbing F. Hallen. Basketklubben Attila er en af landets ældste. Den blev oprindeligt etableret som en del af atletikklubben Attila i 1936, men blev i 1979 udskilt som sin egen forening.Mellem byens campingplads og en af CELF's adresser findes SvømmeCenter Falster i den sydøstlige ende af byen. Svømmehallen har flere forskellige bassiner og badeland. Her ligger også adskillige fodboldbaner som byens fodboldklubber træner på, samt en indendørs tennishal.
Nykøbing F. Travbane er en travbane lidt syd for byen, der blev grundlagt i 1966. I 2014 blev den truet af lukning, da Folketinget besluttede at reducere støtten fra tipsmidlerne til hestesporten med 5 mio. kr. i 2015. Desuden findes en golfklub med tilhørende golfbane i den østlige udkant af byen.Byen er hjemsted for danmarks største brydeklub BK Thor, hvor bl.a. Mark O. Madsen kommer fra. Madsen vundet medaljer ved flere verdensmesterskaber i brydning, og repræsenterede Danmark ved OL 2012. Klubben har vundet 223 danske mesterskaber på 95 år. Derudover findes badmintonklubben NBK og en motorsportsklub, der som den eneste på Lolland-Falster arrangerer klubrally, rally og DM rally og flere andre sportsklubber.Nykøbing F. Bueskyttelaug blev grundlagt i 1954, og den dobbelte verdensmester i compoundbueskydning fra 2015, Stephan Hansen stammer fra denne klub. I 2012 var klubben vært for ungdoms EM i bueskydning, hvor Hansen vandt guld i den individuelle skydning ligesom klubben vandt guld i Cadet Mixed Team.I juni 2017 afholdt man første gang kapsejladsen Vegvisir, som startede på Slotsbryggen i Nykøbing Falster. I 2018 blev Danmarksmesterskaberne i landevejscykling afholdt i Guldborgsund Kommune. De to enkeltstarter, dame og herre, havde start og mål i Nykøbing Falster. De blev vundet af hhv. Martin Toft Madsen og Cecilie Uttrup Ludwig.
Bain, Carolyn; Bonetto, Christian; Stone, Andrew (2001-06-01). Lonely Planet Denmark (6 udg.). Lonely Planet. ISBN 978-1741792812. Hentet 2016-09-12. 
Nørregård, Georg (1977). Nykøbing Falster gennem tiderne. 1-2. Nykøbing Falster: Nykøbing Falster Kommune. ISBN 87-98-06-35-0-2. 

Observatorium Tusculanum var trods det latinske navn et lille (5½ meter på hver led ) dansk observatorium, grundlagt i 1704 af Ole Rømer i landsbyen Vridsløsemagle.
Rømers 2. svigerfar gennem ægteskabet med Else Magdalene; Caspar Bartholin havde i nærheden landstedet Pilenborg sammen med sin bror Hans Bartholin,
det var tilstrækkeligt langt ude på landet fra København til at sikre mørke og fred og ro.
Rømer valgte en position på samme breddegrad som Rundetårn (dvs. stik vest), hvor Rømer også havde et observatorium. Det ville gøre sammenligning af observationerne lettere. (Det har senere vist sig, at observatoriet lå 87½ meter nord i forhold til Rundetårn, men det var den nøjagtighed, man kunne opnå i 1704)Navnet Tusculanum stammer fra Ciceros sommervilla uden for Rom; Pilenborg havde kælenavnet Tusculum, så navnet Observatorium Tusculanum betyder det tusculanske observatorium eller på dansk Pilenborg-observatoriet.
Observatoriet skulle fungere som et "tvilling"-observatorium til observatoriet i Rundetårn i København. På den måde kunne Rømer sammenligne observationerne fra de to lokaliteter. Angiveligt var der fri sigt mellem de to steder, så der kunne kommunikeres fra det ene observatorium til det andet ved hjælp af lyssignaler ved nattetide. På den måde kunne de astronomiske ure hvert sted synkroniseres. Rømer var heller ikke helt tilfreds med forholdene i Rundetårn;
...jeg er ikke så lidt uenig med dem, som hidtil har udstyret deres observatorier mere til pynt end til nytte og har foretrukket at tilpasse instrumenterne til bygningen frem for at tilpasse bygningen til instrumenterne...skriver han i et brev til Leibniz. Der henvises både til de observatorier, han kender i Paris, og til Rundetårn. Ved at bygge sit eget observatorium kunne han indrette det præcis, som han ville. I 1704 skriver han igen til Leibniz;
...jeg har for første gang i mit liv stjålet en hel sommer til mig selv, nemlig til at indrette mig et observatorium, som jeg i 30 år har ønsket mig. ... Stedet er udenfor byen mod vest 2 mil, 63 tidssekunder fra vort astrononiske tårn [Rundetårn]. Bygningen og instrumenterne er, sådan, som de på kort tid af nyt og på min egen bekostning har kunnet udføres, egnet til brug. 3 pendulure, 2 større instrumenter af metal, det ene bevægelig i meridianen, det andet i første vertikal, udgør hele det astronomiske udstyr. Det har altsammen været i orden fra udgangen af september og rede til observation, således, at der nu kun ventes på klar himmel, som efter årstiden sjældent findes så meget som to dage i træk... (fra latin) Det ses tilsvarende fra universitetets konsistoriums protokoller fra denne sommer, at Rømer ganske rigtigt var fraværende.
Observatorium Tusculanum havde to hovedinstrumenter; verdens første meridiankreds og et jævndøgnsinstrument (kaldet instrumentet i 1. vertikal til jævndøgnsbestemmelser) og derudover 4 astronomiske ure. Gulvet var i observatoriet forsænket en fod under jordniveau, fordi instrumenterne skulle sikres bedst muligt mod vind og rystelser. Instrumenterne blev yderligere anbragt på tre solide stolper.
Observatoriets mure og tag var forsynet med spalteåbninger ud for instrumenternes sigter, og bygningen var opdelt i to rum:
et opholdsrum, der havde ildsted og et leje, så observatøren kunne få varmen og hvile sig i sine frivagter
selve observationsrummet, der ikke kunne opvarmes, da temperatursvingninger ville forstyrre observationerne .
Efter Rømers død i 1710 fortsatte hans elev, Lauritz Th. Schiwe som professor i astronomi observationerne fra observatoriet, men han døde allerede året efter i peståret 1711. Uden vedligeholdelse forfaldt observatoriet herefter, og ca. 1716-17 blev instrumenterne flyttet til observatoriet i Rundetårn, hvor de i øvrigt gik op i flammer ved branden i 1728 sammen med alle kendte notater fra Observatorium Tusculanum (mindst tre foliobind ) bortset fra Triduum-observationerne ("De tre dages observationer" fra 20. oktober kl. 16 -23. oktober kl. 18 1706).
Observatorium Tusculanum gik i glemmebogen, men det vides på baggrund af et manuskript indsendt til Videnskabernes Selskab, at en ukendt forfatter i 1765 uden held var taget til Vridsløsemagle for at finde stedet. På trods af, at der kun var gået et halvt århundrede, fra observatoriet var blevet forladt, var der ingen rester tilbage. Forfatteren traf dog en gammel kone – Ane Pedersdatter – som kunne huske, hvor stiernekigerhuuset havde ligget. I manuskriptet til Videnskabernes Selskab var den placering, som Ane Pedersdatter angav, dokumenteret i form af sigtelinjer fra stedet til både Pilenborg, forskellige kirketårne (bl.a. Roskilde Domkirke) og unavngivne gravhøje.
I 1923 mente Hans Kjær fra Nationalmuseet, at han kunne bestemme det sted, hvor Pilenborg havde befundet sig, og på baggrund af dette forsøgte han også – ligeledes uden held – at lokalisere observatoriet. Harald Mortensen fra det Kgl. Bibliotek mente sammen med med Kjær, at det kendte Snubbekors (et gammel vejfarerkors) var brugt som et sydligt sigtepunkt for observatoriet, men dette var en forkert teori, som var baseret på en oversættelsesfejl (senere opdaget af Carl Luplau Janssen) fra den latinske tekst hos Peder Horrebow, en af Rømers elever . Mortensen og Kjær havde et par offentlige kontroverser om, hvor man skulle finde observatoriet;
[Jeg modtog] besøg af en Litterat og Amatørastronom [Mortensen], der vilde »gøre Rømers Observationer efter« og bad mig anvise ham Tusculanums omtrentlige Plads. Skønt jeg indsaa det haabløse i hans Forehavende, meddelte jeg ham, hvad han ønskede, og tillige Hovedtrækkene i min Undersøgelseskriver Kjær i et tidsskrift i 1923 .
I 300-året for Rømers fødsel satte man i 1944 en mindesten for Rømer og observatoriet i Vridsløsemagle. Da man ikke kendte den præcise placering af observatoriet, havde stenen den lettere forkerte indskrift
Omtrent 150 M nord for denne Sten lod Ole Rømer i Aaret 1704 bygge Observatorium TusculanumI 1967 forsøgte Nationalmuseet sig igen. En del af de forgæves forsøg gik på at undersøge et par af de gravhøje, der ligger i området omkring Vridsløsemagle, idet man gik ud fra, at observatoriet havde ligget så højt som muligt i landskabet. Gravhøjen Ole Rømers Høj var bl.a. tidligere kendt under navnet Kongehøjen – men skiftede navn pga. teorien. Nationalmuseet forsøgte ligeledes via luftfotografering at finde eventuelle spor i markerne i området.
I 1978 gjorde historikeren og musiklæreren Claus Thykier nye forsøg. Efter flere forgæves udgravninger i området omkring Vridsløsemagle (bl.a. blev en overpløjet gravhøj fundet under et af forsøgene), benyttede Thykier de gamle sigtelinjer i manuskriptet fra Videnskabernes Selskab. For en præcis positionsbestemmelse skulle der bruges mindst 3 kendte positioner på de objekter, sigtelinjerne pegede mod, og nu kendtes i hvert fald både Roskilde Domkirke og Pilenborgs positioner. En tredje position viste sig at kunne passe med en nu overpløjet gravhøj, Stanghøj, som kunne identificeres på et gammelt kort over området, og ved hjælp af disse tre positioner kunne et nyt forsøg gøres. De meget sparsomme rester af observatoriet blev fundet på stedet; det viste sig, at findestedet lå inden for få meter af det sted, Ane Pedersdatter havde udpeget over 200 år tidligere.
En af grundene til, at de gamle sigtelinjer var blevet afskrevet som forkerte under tidligere eftersøgninger, var, at den nord-pil, der var angivet på det gamle kort, var ca. 15 grader forkert på grund af kompasmisvisningen – og derfor havde tidligere eftersøgere ikke kunne få sigtelinjerne til at passe med noget.
Arkæologer fra Skovstyrelsens Fortidsmindeforvaltning foretog derefter en udgravning, hvor der blev fundet kridtpibe-stumper, teglstumper fra taget, de nederste dele af instrumenternes forankringsstolper og forarbejdet til en linse til en kikkert. Derudover kunne man konstatere en underjordisk afstivning af instrumenternes forankringsstolper samt de delvist formuldede stolper. Af yder- og indervægge fandtes kun svage spor, men dog tilstrækkeligt til en rekonstruktion.
Stedet er i dag fredet og kan ses i forbindelse med det nærliggende museum Kroppedal. I det udgravede observatorium er grundplanet og den oprindelige placering af nogle af instrumenterne markeret med bjælker. Uden for indgangsdøren har man rekonstrueret en brolægning med håndstore sten opad det område, hvor man fandt 5-6 kridtpibestumper .
Ved siden af er opstillet en bronzestatue af Rømer udført af Ludvig Brandstrup.
Rømer er afbildet med en passer i højre hånd og holder med den anden hånd i kanten på den åbentstående frakke. Han er klædt i datidens modedragt: En lang vest, halsbind og kalvekrøs. Han bærer knæbukser og sko med spænder og har langt, lokket hår. Blikket er rettet mod verdensrummet eller det tøvende lys.
Statuen er skænket af industrimanden Alexander Foss (1858-1925) og stod oprindeligt fra 1917 foran Den Polytekniske Læreanstalt i Sølvgade i København. Den 18. maj 1988 blev statuen flyttet til sin nuværende placering.
På soklen er opsat en tavle, der har tekst af astronomen Kirstine Meyer (1861-1941):
"Ole Christensen Rømer · Opdagede Lysets Tøven · Lærte Astronomen nøjere at bestemme Stjernernes Plads og aabnede Fysikeren Vejen til den praktiske Varmemaaling · Han viste det danske Folk Naturvidenskabens Anvendelse · 1644 – 1710"
Claus Thykier: "Observatorium Tusculanum" (Naturens Verden 11-12, 1979; s. 414-424)
Historien om landobservatoriet, kopi opbevaret af Internet Archive (archive.org).
Odense har en lang historie begyndende med jernalderbebyggelser i Odenses udkant og senere med vikingetidsborgen Nonnebakken.. Den skriftlige historie kan føres tilbage til år 988, hvor Odense omtales første gang. 
Odense ligger på ruten mellem Jylland og Sjælland og har længe tjent som trafikknudepunkt til lands – men også til vands, hvor byen har været mellemstation på søvejen mellem Aarhus og det østlige Sjælland og Skåne.
Navnet Odense tyder på oprindelse i vikingetiden. I vikingetiden lå der en hedensk helligdom, en vi, i området, og byens navn kommer formentlig af helligdommens navn, Odins Vi. Dette navn er så senere udviklet i flere trin til byens nuværende navn.
Også i vikingetiden gjorde Odenses placering mellem Sjælland og Jylland byen vigtig, og der lå en ringborg, Nonnebakken, som blev bygget i 980'erne af Harald Blåtand. Trelleborgenes funktion er omdiskuteret men viser under alle omstændigheder, at Odense tidligt havde strategisk vigtighed.
Den første skriftlige omtale af Odense der kendes stammer fra et kirkeligt dokument fra 18. marts 988, der nævner Odense som Danmarks fjerde bispedømme. Omtalen er interessant, fordi et sted kun kan få bispestatus, hvis det er en by. Odense har derfor eksisteret i 988 og haft en kirke. I dag regnes byen som væsentlig ældre, da bebyggelse er påvist fra slutningen af 700-tallet. Senest omkring år 900 kan der tales om en egentlig by. Fra ca. 1000 var Odense bispesædet for biskoppen i Fyns Stift, og de første indehavere af embedet var Reginbert (ca. 1018-35) og Eilbert (1062?-1072).
I 1086 blev kong Knud den 4. (senere kendt som Knud den Hellige) dræbt i den gamle Sankt Albani Kirke, hvilket markerer slutningen på vikingetiden og begyndelsen på den tidlige middelalder i Odense.
Drabet på Knud er den tidligste og en af de mest fremtrædende begivenheder i Odenses historie og er beskrevet af munken Ælnoth. Knuds død og de pilgrimme hans helgenkåring (i år 1100) medfører skaber mulighed for Odenses vækst. Knud indgår i Odenses byvåben, der kendes fra 1460, men som sikkert er ældre. 
Odense bliver i løbet af middelalderen et gejstligt centrum med mange kirker og klostre. Klostrene var meget betydningsfulde, og nogle af dem ejede meget jord både inden for og uden for byen.
Det 13. århundrede var i dansk historie en urolig periode, og det prægede også Odense. I 1247 blev Odense delvist ødelagt af borgerkrig, og byen og domkirken brændtes af i forbindelse med holstenernes hærgen. I samme periode kom nye religiøse grupper til byen og etablerede sig. Dominikanerordenen (ca. 1239), Franciskanerordenen (1279) og Johannitterordenen (tidligst nævnt 1280) fik alle klostre i Odense i løbet af 1200-tallet.I midten af det 14. århundrede påvirkedes Odense af flere store begivenheder. Fyn var pantsat til de holstenske grever omkring 1340 af Christoffer 2. for at finansiere kongens ambitioner i Tyskland. Valdemar Atterdag fik det østlige Fyn og Odense på danske hænder igen i 1348. Et eksempel på den stærke tyske indflydelse kan ses i, at de ældste bevarede købstadsrettigheder er givet af en tysk greve Gerhard 3. af Holsten i 1335. I disse byprivilegier nævnes ældre privilegier givet af ældre danske konger – men de er desværre ikke bevarede. Holstenerne havde Næsbyhoved Slot som base, mens de styrede Fyn, og slottet blev lensmandens borg og en magtfaktor i Odense.
Pesten, den sorte død, ramte i årene 1348-1350 Danmark og krævede også sin del af Odenses befolkning – næsten en tredjedel.
Byen blev stærkere og rigere i det sene 1400-tal og løsrev sig mere fra den gejstlige dominans. Rådhuset på Flakhaven nævnes for første gang i 1480, og da Christian 1. i 1477 stadfæster byens love, sætter han sit segl ved et styrket borgerligt Odense, samtidig med at kongemagten også gør sin indflydelse gældende – muligvis foranlediget af uro i de gejstlige rækker. I midten af 1400-tallet opfindes bogtrykkerkunsten, og i 1482 tryktes i Odense de to første kendte bogtrykte bøger i Danmark. Det skete på foranledning af biskoppen i Odense Karl Rønnow, der indkaldte den omvandrende tyske bogtrykker Johann Snell til at trykke et breviar – også benævnt Breviarium Ottoniense. Samtidig med dette officielle, kirkelige værk trykte Snell også en lille beretning på latin om tyrkernes belejring af Rhodos i 1480 – formentlig som en letomsættelig salgsartikel. 
Omkring år 1500 flyttede dronning Christine, kong Hans' hustru, sit hof til Næsbyhoved Slot og Odense, hvor hun købte en gård. Det medførte en opblomstring af byen, da forbruget og aktiviteten øgedes, samtidig med at flere kom rejsende til med ærinde ved dronningens hof. Det bedste eksempel på den øgede aktivitet er kunstneren Claus Bergs virke ved Christines hof. Dronningens ankomst udfordrede det traditionelle magtcentrum i Odense; biskoppen. Fra 1501-29 var biskoppen på Fyn Jens Andersen Beldenak, som dronning Christine havde store konflikter med.
I det hele taget var 1500-tallet en periode med gode tider for Odense. Der var store købmandsgårde, som lå bag forhusene på byens vigtigste og store gader, Vestergade, Overgade og Nørregade, hvor byens mest velhavende og indflydelsesrige borgere havde til huse. De dårligere stillede boede i sidegaderne og gyderne.
I middelalderen var Odense præget af mange kirker og klostre og katolicismen, som de var tilknyttet. I 1200-tallet voksede antallet af kirker og klostre og var i det hele taget en ekspansionsperiode for kirkelivet, hvor sognene også fastlagdes.Byens domkirke, Sankt Knuds Kirke (Odense), opførtes i slutningen af 1200-tallet og afløste en betydeligt ældre frådstensbygning, hvis rester stadig kan ses i Skt. Knuds Kirkes krypt. Det kloster, der fungerede sammen med domkirken, hed Skt. Knuds Kloster og blev et af de rigeste i Odense. De første benediktinermunke kom til Odense fra England i slutningen af 1000-tallet og vedligeholdt i mange år den engelske indflydelse i klosterlivet.. Tårnet kom først til i 1558.Odense har to endnu stående middelalderlige sognekirker; Vor Frue Kirke (Odense) og Sankt Hans Kirke. Den tredje, Skt. Albani Kirke, eksisterer ikke mere.
Vor Frue Kirke har afløst en ældre kirke af kvadersten på samme sted, hvor den nuværende teglstenskirke opførtes i midten af 1200-tallet.  Til Vor Frue Kirke hører en lille murstensbygning, der siden 1528 har tjent som skole, klokkerbolig og ligkapel. Skolen har rødder tilbage til 1300-tallet. Provsten i Odense har siden 1308 været knyttet til Vor Frue.Sankt Hans Kirke er også fra 1200-tallet og blev kaldt Sankt Mikkels Kirke (efter Ærkeenglen Mikael) indtil reformationen. Navnet Skt. Hans stammer fra de johannitermunke, der overtog kirken i slutningen af 1200-tallet og byggede et kloster omkring det. Der boede mange adelige i Nørregadekvarteret, og flere af Skt. Hans sidekapeller er bygget af kirkens aristokratiske naboer. 
Af andre større klostre i Odense kan nævnes Gråbrødre Kloster, der ligger ved den nuværende Ove Sprogøes Plads. Dette var drevet af franciskanermunke og var stærkt favoriseret af dronning Christine, mens hun boede i Odense. Desuden lå Sortebrødre Kloster, et dominikanerkloster, i den østlige del af Odense. Der var en Sankt Jørgensgård for de spedalske, og for ikke-spedalske virkede klostrene som de første hospitaler. I 1200-tallet kom tiggermunkeordnerne til, og disse måtte ikke eje andet jordisk gods end det kloster, de boede i.
Odenses ældste bebyggelse var centreret omkring Albani Kirke. Centrum har lige siden ligget på nordsiden af åen, og det var først meget senere, at bebyggelsen spredte sig syd for Odense Å. En by var i middelalderen en afgrænset enhed, så Odense var omgivet af anlagte vandfyldte grave, hegn og porte. Der har nok ikke været tale om en decideret befæstning men om en afgrænsning, der gjorde, at al trafik kom ind gennem byportene, så byen kunne regulere tilgangen og opkræve told.Odense Å udgjorde således byens sydlige grænse. Den østlige grænse var også relativt fast, mens udvidelserne i Odense skete mod vest og nord i løbet af middelalderen, fx langs Nørregade.
Odenses karakter af trafikknudepunkt på ruten fra bælt til bælt har præget byen, og specielt de øst-vest gående gader er i nogle tilfælde ligeså gamle som byen selv. Vestergade kendes tilbage fra 1285 og Overgade fra 1433, men de har begge sandsynligvis været i brug siden Odenses allerførste bebyggelse. Arkæologiske undersøgelser tyder på, at der allerede var vejbelægning på Overgade midt i 1000-tallet.  Bymidtens gader og stræder havde et stærkt middelalderpræg indtil det store gadegennembrud i 1960’erne. Byportene nedlagdes i 1850'erne.
Reformation, rigdom og renæssance er afgrænset af de tredobbelte plyndringer i forbindelse med grevens fejde (1534-1536) og svenskekrigenes hårdhændede besættelse og enevældens indførelse ca. 1660.
1500- og 1600-tallet var generelt en økonomisk opgangsperiode for Odense. Selvom det er svært at fastslå, præcis hvor mange indbyggere der har været i Odense i perioden, så kan man med basis i skatteydere skyde på at Odense voksede fra ca 3.000 indbyggere omkring 1570 til ca. 4.000 midt i det 17. århundrede.
I årene op til grevens fejde og reformationen i Danmark var der religiøs uro rundt omkring i Danmark og således også i Odense, selv om den konservative by blev senere berørt end andre byer.
Den ivrige lutheraner Jørgen Jensen Sadolin blev indsat som prædikant, da biskop Knud Henriksen Gyldenstjerne tog til Norge for at lede Frederik 1.'s flåde mod Christian 2. 
Sadolin indførte næsten egenhændigt en luthersk kirkeordning for hele Fyn ved landemodet i Odense den 27. maj 1532, hvor han præsenterede en fordansket udgave af Martin Luther katekismus. Klostrene og de stærke katolske institutioner i byen bestod dog, og vejrede ved udbruddet af grevens fejde morgenluft.Under grevens fejde i 1534 tilsluttede den fynske adel sig i juli til den jyske lavadels beslutning på mødet i Ry om at vælge hertug Christian som ny konge i Danmark. Adelen havde imidlertid gjort regning uden vært, og bønder og borgere over hele Fyn gjorde oprør og plyndrede adelens gårde og bispegården i Odense.
Odense blev midtpunkt i de følgende års kampe, og blev plyndret tre gange i løbet af grevens fejde. 
Kong Christian 3.'s tropper plyndrede i juli 1534 byen da de slog oprøret ned, men allerede i august blev Odense generobret af grev Christoffer af Oldenburg. Da Christian 3. i marts 1535 gik i land på Helnæs sluttede Odense og en række andre fynske byer sig til hans sag – hvilket endte med at Odense blev plyndret endnu en gang af grevelige tropper som straf for overgangen til Christian 3.. Den 11. juni 1535 blev grev Christoffers tropper og bondehæren slået på Fyn af Johan Rantzaus og Christian 3.'s hær ved slaget på Øksnebjerg, og Odense faldt endegyldigt i kongens hænder. Under krigen blev Næsbyhoved Slot ødelagt og aldrig senere genopbygget. 
Christian 3.'s sejr i fejden afgjorde også byens religiøse fremtid, der nu blev lutheransk efter reformationen i 1536. Den første lutherske biskop over Fyn var Jørgen Jensen Sadolin. Odense var som før nævnt stærkt præget af klostervæsenet, men det mindskedes væsentligt efter fejden – alle tiggermunkeordenerne blev fordrevet, mens herreordnernes arbejde fortsatte indtil de sidste munke var døde. Klostrenens vidtstrakte ejendomme blev lagt ind under kronen.. 
Flere kirker blev overflødige, og eksempelvis Albani Kirke blev sløjfet. Skt. Hans Kloster erstattede Næsbyhoved Slot som lensmandens og kongens residens i byen, og blev omdøbt til Odensegård.
Det er fra denne opgangsperiode i 1500- og 1600-tallet, at mange af de flotte gårde langs Nørregade, Overgade og Nedergade kendes, fx Møntergården. Oluf Bager og Hans Mule var nogle af de rigeste købmænd i Odense, og ejede vidtstrakte ejendomme både i byen og uden for. Oluf Bager skulle efter sigende have været så rig, at han fyrede med kanelbark og kongelige gældsbeviser – det er dog ikke helt sandt, men fortæller om et samfund med særdeles langt fra rig til fattig.De rige købmænd var både den økonomiske og politiske elite, da de sad på mange af rådmands- og borgmesterposterne. Man arvede eller giftede sig ofte ind i bystyret. I løbet af perioden gik byrådet dog fra primært at bestå af købmænd, til også at inkludere den professionelle bureaukrater.København var endnu ikke blevet fast hovedstad i riget, så større politiske begivenheder fandt også sted i Odense, midt i landet. En af de største begivenheder var lenshyldningen i maj 1580, hvor Frederik 2. knyttede de slesvigske hertugdømmer stærkere til riget og kongemagten. Byens indbyggertal blev næsten fordoblet under festlighederne, og man var nødt til at rive bygninger ned for at gøre Albani Torv så stor, at den kunne rumme festen. Desuden måtte man grave damme til friske fisk ved Odensegård og skabe staldplads til 2.000 heste.Byens vækst oplevede omkring midten af det 17. århundrede flere knæk. Både landbrugs- og økonomiske kriser gjorde deres til, at der var dyrtid og nød, specielt i 1620'erne. Trods det blev Odense Gymnasium startet i 1623. Gymnasiet lå mellem Skt. Knuds Kirke og kloster, bygningen eksisterer stadig i dag.Fattigdommen var så udbredt, at man januar 1633 fritog næsten tredive procent af byens husstande fra skat og skattetrykket steg voldsomt for dem der kunne betale. Den uro, der fulgte med den omfattende nød, forsøgte man at dæmpe med en ny fattigforordning i 1632-33, der centraliserede fattigforsorgen og gennemførte en tvungen fattigskat – tidligere havde man baseret sig på frivillige bidrag og folks "godhed".Odense var som resten af landet berørt af svenskekrigene i 1640'erne og 1650'erne, og især i den sidste krig, hvor Fyn blev erobret, brandbeskattet og plyndret af de fjendtlige tropper, var byen hårdt ramt. En femtedel af boligerne stod tomme og forladte i 1661 efter besættelse, epidemier og nød.. Byen havde en kæmpestor gæld, og det hjalp ikke, at handelen efter krigen havde svært ved at komme på fode igen.
Efter enevælden blev indført i 1660, blev København efterhånden så begunstiget, at resten af Danmarks byer stagnerede og mistede indflydelse. Skatterne steg, da Frederik 3. solgte det meste af sit krongods fra, og i stedet ville basere statens økonomi på faste skatter. Stigende skatter, faldende handel og dalende indflydelse gjorde, at Odense gik hårde år i møde..
De danske krige der fandt sted efter 1660 og frem til ca. 1800, foregik ikke på dansk eller fynsk territorium. Både Skånske Krig og Den Store Nordiske Krig kunne kun mærkes i Odense, som ekstraskatter og ikke som ødelæggende besættelser. Den lange fredsperiode der fulgte efter freden i 1720, bragte mere velstand til byen. Den mere stabile situation kunne også ses i befolkningstallet, der var i stadig, men stille, vækst. De eneste år, hvor der gennemførtes folketællinger er i 1769, hvor byens indbyggertal er oppe på 5.200, og i år 1787, hvor man når op på 5.536 indbyggere. Odense er dermed landets næststørste by. 
Enevælden styrkede fra København kontrollen med købstæderne kort efter magtovertagelsen i 1660. Med nye købstadspriviligier (1661) og købstadsforordningen af 1682, professionaliseredes administrationen i Odense. 1700-tallets Odense stod i skyggen af det næsten tyve gange større København, men kan alligevel betegnes som en lille storby med et pulserende liv, og flere store institutioner.  
Domkirken og gymnasiet tiltrak mange gejstlige, en af dem var Thomas Kingo, der var biskop i Odense fra 1677-1703 og havde eget bogtrykkeri. Den tidligere bispegård blev i 1716 indrettet af Karen Brahe til et adeligt jomfrukloster, hvor otte jomfruer af god dansk adel kunne bo. Odense Slot blev kraftigt udbygget i 1720 med den nuværende hvide hovedbygning, så slottet – på anstændig vis – kunne huse gennemrejsende konger. Den 12. oktober 1730 døde Frederik 4. på Odense Slot under en gennemrejse. 
Odenses placering som gennemrejsningssted gjorde også at mange prominente gæster på vej til København, lagde vejen forbi – deriblandt Peter den Store i 1716.
I den anden ende af den sociale skala optog Gråbrødre Hospital fattige og værdigt trængende fra hele Fyn, og fra stiftamtmandens kontor blev der ført tilsyn med alle de fynske købstæder. Overvågningen af Odense selv, blev i 1762 lettet af den første gadebelysning. 
I den senere halvdel af 1700-tallet bliver Odense Kanal og Odense Havn gravet ud, og det åbner nye muligheder for byen. Havneforholdene har for Odense været problematiske siden middelalderen, så kanalen var et kvantespring fremad og indvarslede en ny periode i byens historie, industrialiseringen.
Den fem kilometer lange kanal blev gravet ud med håndkraft på initiativ af amtmand Friedrich von Buchwald. Det tog otte år, og yachten Neptunus kunne som det første skib sejle ind i Odense Havn den 7. oktober 1803. 
For at hjælpe væksten på vej og dermed blive mindre afhængig af import, forsøgte man fra København, at opelske flere fabrikker i Odense. Odense Tugthus blev anlagt i 1752, og skulle udnytte den arbejdskraft tiggere, arbejdsløse og fattige lå inde med. Tugthuset skulle således lære folk flittighed, samtidig med, at det bekæmpede fattigdommen.
Derudover forsøgte man i 1756 at flytte hele Anton Hübners 400 mand store væveri fra Wiesbaden i Tyskland til Odense. Det private initiativ trivedes også, og både et sukkerraffinaderi (1751) og et sæbesyderi (1753) blev etableret. Odense havde stærke handske- og skomagerlav. En af de rigeste Odenseanere var fx købmanden Johan Matthias Lahn, der eksporterede de eftertragtede Odensehandsker til store dele af Europa. Selvom nogle af virksomhederne blev levedygtige, så var de ikke omfattende nok til at fremkalde vækst for hele bysamfundet, og 1700-tallets Odense stod generelt relativt stille.Det ændrede den nybyggede kanal langsomt – men sikkert – på. 
Selv om byen stod relativt stille økonomisk i 1700-tallet, var der flere tegn på opbrud. Borgerskabet markerede sig i stigende grad i kulturelt i Odense. Den første regelmæssige avis fik Fyn i 1772 med De Kgl. allernaadigst priviligerede Odense Adresse-Contoirs Efterretninger – avisen blev siden hen til Fyens Stiftstidende. Avisen fik dog en konkurrent med Christian Iversens avis fra 1780, først kendt som Fyens Stifts Journal og Efterretninger fra begge Belterne. Aviserne nærede et voldsomt, næsten dødeligt fjendskab til hinanden. Tidsskrifter og lånebiblioteker (1777) blev også etableret, helt i tråd med tidens tanker om oplysning.
Odenses borgerskab samledes i foreninger og klubber. Frimurerordenen Sct. Knud til den gyldne Lindorm blev oprettet i 1765, og Klubben – senere Den Nissenske Klub og Odense Klubben – blev stiftet i 1780. Det først teater uden for København var Odense Teater der slog dørene op første gang i 1795.
Den tidlige industrialisering gik så småt i gang i de første årtier i 1800-tallet, selv om udviklingen stagnerede med Københavns bombardement i 1807, og statsbankerotten i 1813. Under Napoleonskrigene var bl.a. spanske og franske soldater indkvarteret i byen. En henrettelse af en spansk soldat i Odense var en af Hans Christian Andersens første erindringer. Han blev født i 1805 og er vel Odenses mest berømte bysbarn, trods at han flyttede til København i 1819.
Efter Napoleonskrigene og tabet af Norge, blev Norges statholder, den senere Christian 8., sat til at styre Fyn som guvernør i årene 1816-1839. Han var for populær til at have gående i København og fik Odense Slot som residens i stedet. Guvernementet bestod indtil 1848, og Frederik 7. nåede også at prøve bestallingen i årene 1840-48. Kronprinsernes tilstedeværelse i Odense gjorde at byen blev kaldt Det lille København.Der var flere store politiske begivenheder i løbet af 1800-tallet, der greb ind i odenseanernes hverdag. Indførelsen af demokrati med junigrundloven førte til udbredt festivitas. Demokratiet øgede på sigt selvbestemmelsen i byerne, og sammen med købstadsreformerne af 1837 og 1868 fik byerne mere moderne kommunestyre. Den første valgte borgmester kom dog først i 1919.Under Treårskrigen og 2. Slesvigske Krig var Odense, pga. af beliggenheden tæt på krigsskuepladserne, fyldt med sårede soldater og kampklart militær.Kulturelt rykkede Odense fremad efter midten af 1800-tallet. Det første museum kom i 1860, flere biblioteker så dagens lys og byens borgerskab kunne have selskabeligt samvær i teateret, Odense Klubben, i Fruens Bøge eller i læseforeningen.
Fra 1787 til 1868 mere end tredobledes befolkningen, og langt flere kom til at arbejde med industri og håndværk. Odenses sammensætning ændrede sig: fra at være en administrations- og garnisonsby, udviklede byen sig til en moderne industriby med rygende skorstene.
Byens ekspansion begyndte for alvor i 1840'erne, hvor byggeriet bredte sig ud over de grænser, der havde defineret Odense siden middelalderen. Byen voksede kraftigere og kraftigere, og det førte til at byportene blev revet ned i 1851, for at give plads til yderligere vækst. Faldet af de gamle porte bekræftede for byens borgere at man gik ind i en ny tid. Portene var ikke det eneste der faldt. Hævdvundne traditioner som lavsvæsenet blev erstattet med næringsfrihed i 1857, hvilket skabte grobund for friere erhvervsudfoldelse. 
Odenses første jernstøberi var M.P. Allerups, der åbnede i 1836 og producerede Danmarks første støbejernsbro, Frederiksbroen, i 1844. Odenses første dampmaskine blev installeret i Skt. Knuds-klosterets gamle bygninger i 1839. Byen var med på beatet, og Danmarks første gasværk og vandværk blev begge grundlagt i Odense i 1853. Jernbanen over Fyn åbnede i 1865, og var en vigtig faktor i byens udvikling. Odense udviklede sig til Danmarks næststørste industriby, med mange forskellige typer virksomheder, fx Brandts Klædefabrik fra 1850 og Albanibryggeriet fra 1859.
De nye fabrikker krævede naturligvis arbejdere, og byen blev kraftigt udvidet med anlæggelsen af Kongensgade, Albanikvarteret og Vesterbro-området. 
De mere velhavende forlod til gengæld den indre by, og trak mod syd, og villakvarteret Hunderup opstod. Industrien trak derimod nordpå, mod havnen og jernbanen, hvor transportmulighederne var bedre.Odense fik offentlig elforsyning i 1891, som nummer to i Danmark efter Køge. Elektricitetens profil i byen blev yderligere styrket af en af Odenses største virksomheder, Thrige fra 1894, navngivet efter grunlæggeren Thomas B. Thrige. Virksomheden startede i en baggård i Kongensgade, hvor Thrige sideløbende med elinstallationsarbejde reparerede cykler. Efterhånden voksede virksomheden, og Thrige opførte en ny fabrik på Tolderlundsvej i 1898, hvor der blev produceret elmotorer og dynamoer. Omkring 1918 begyndte han at fremstille benzindrevne lastvogne og busser, nemlig de såkaldte Triangel-busser.Lige efter første verdenskrig blev Odense Staalskibsværft grundlagt af rederiet A.P. Møller ved Odense Kanal, hvor det lå indtil slutningen af 1950'erne. Værftet oplevede kapacitetsproblemer, og blev derefter flyttet uden for byen til området omkring Lindø ved Munkebo. Her virkede værftet dels som områdets største arbejdsplads, dels som forsknings- og udviklingsvirksomhed inden for skibsbygning, og kunne på den måde klare sig i den stadigt stigende konkurrence fra værfter i Sydøstasien - primært Singapore og Korea. I mange år herskede en anekdote om, at Lindø Værftet ikke ville blive nedlagt før skibsreder Mærsk McKinney-Møller døde, en anekdote som næsten kom til at holde stik.
De nu talrige industriarbejdere begyndte også at organisere sig, og den første fællesorganisation blev dannet i 1885 under navnet Arbejdernes Fællesorganisation. Fagforeningsaktiviteten var stærk, og der var i mellemkrigstiden flere strejker – specilt da fællesorganisation var under ledelse af syndikalisterne 1920-21. Uroen manifesterede sig i slaget på Ladesporet, hvor fagbevægelsen stødte sammen med politiet under en lockout. I 1937 blev den første socialdemokratiske borgmester valgt, Vilhelm Werner. Werner var en stærk og afholdt borgmester indtil 1958, og han formåede at holde sammen på byen under besættelsen.
Der var ingen kampe i Odense den 9. april 1940, og selve tyskernes indtog forløb roligt. De tyske officerer blev indkvarteret på byens finere hoteller, og de menige på Garnisonssygehuset i Albanigade. Efter nogle uger fik de tyske soldater stillet Odense Kaserne og Vestre Skole til rådighed, hvor de flyttede ind. Dagligdagen blev hurtigt præget af besættelsen, med bl.a. mørklægning, rationering og benzinmangel. ”Nationalbølgen” ramte også Odense sommeren 1940, og der blev foranstaltet algang og alsang. 
De første spæde tegn på en modstandsvilje, var unges sabotage af de tyske vejskilte, der ledte til V. Holm Jensen, en automobilforhandler, der reparerede tyskernes motorkøretøjer. Der blev udsendt illegale blade, både de landsdækkende, som f.eks. Frit Danmark og Land og Folk, men også det største lokale illegale blad, nemlig Trods Alt.
Senere kom der kraftigere modstand, og tyske telefonledninger blev klippet over, og bil- og cykeldæk blev skåret op. I starten af krigen var den brede befolkning imod sabotagen, men det vendte, som den tyske krigslykke efterhånden løb ud i sandet. Modstanden udviklede sig, og i 1942 begyndte den virkelige sabotage. På Søndre Boulevard blev en tysk garage brændt ned med en brandbombe, og et pakhus med blandt andre dele til tyske ubåde blev også brændt ned.
I 1943 blev modstanden igen intensiveret. Virksomheder der samarbejdede med tyskerne blev ramt af sabotage, og stikkerlikvideringer tog til. Tyskerne gjorde gengæld for sabotagen med schalburgtage og clearingmord. Som en af de største schalburgtageaktioner kan nævnes sprængningen af Odinstårnet, Odenses vartegn, den 14. maj 1944.
Danske modstandsgrupper sprængte den 28. juli 1943 hul i siden på det tyske minelæggerskib Linz, der skulle repareres ved Odense Staalskibsværft. Besættelsesmagten krævede, at arbejdet på værftet skulle gå videre – men under bevogtning. Arbejderne strejkede og uroen bredte sig som ringe i vandet. Der blev indført udgangsforbud 19. august, men det blev ikke respekteret af den utilfredse befolkning. Augustoprøret var i gang.
Der var voldsom uro i gaderne, danskerne kastede sten mod de tyske soldater, og tyske soldater stak og skød ind i folkemængderne, hvilket ikke dæmpede gemytterne.
Tyskerne imødekom efterhånden de vigtigste af de strejkendes krav, og fra tirsdag den 24. august blev der igen arbejdet normalt i Odense. Men sabotagen fortsatte og den 29. august 1943, kom det endelige brud på samarbejdspolitikken. 
Augusturolighederne og strejken i Odense var med til at fremprovokere det endelige brud med samarbejdspolitikken, som kom den 29. august. Den 29. august 1943 blev der indført undtagelsestilstand, og dansk militær og politi blev interneret. Det kom til kampe mellem dansk og tysk militær, og en dansk soldat blev dræbt. Oprøret var en af de faktorer, der gjorde at Danmark blev regnet med til De Allierede efter befrielsen.
Den 17. april 1945 blev Husmandsskolen, Gestapos hovedkvarter, bombet og ødelagt af engelske bombemaskiner.
Den 4. maj kapitulerede Tysklands styrker i Danmark. Mørklægningsgardinerne blev revet ud af vinduerne, og der var fest i gaderne. Kapitulationen trådte først officielt i kraft den 5. maj, og den morgen arresterede modstandsbevægelsen tyskernes hjælpere, værnemagere og danske nazister. De tyske tropper holdt sig på kasernen, men ud på eftermiddagen åbnede nogle medlemmer af HIPO-korpset ild mod modstandsbevægelsen, og en SS-afdeling gjorde det samme. Der var kampe flere steder i byen, og først efter nogle timer fik Fynsledelsen af modstandsbevægelsen overtalt tyskerne til at standse kampen, men da havde 23 danskere allerede mistet livet.
Odense er siden anden verdenskrig vokset markant. Mange byggeprojekter både inde i den gamle by og uden for bygrænserne har ændret byens rum markant, og byen er gået fra at være en industriby, til at være en service- og universitetsby.
Industrien fik mindre og mindre betydning for Odense, og det prægede også bybilledet, når mange af de gamle virksomheder blev afhændet, stoppede produktionen eller flyttede udenlands. De største arbejdspladser er nu Odense Universitetshospital og Syddansk Universitet. Med flytningen af sygehuset de kommende år, samt med udbygningerne af universitet, vil byudviklingen trække mod syd.
Byomdannelsen Fra Gade til By af Thomas B. Thriges Gade vil forsøge at etablere en ny bydel med letbane, boliger og erhverv midt i Odense, ved at inddrage en af de mest befærdede gennemfartsveje, og omdanne den til tæt bebyggelse. Samtidig vil man udbygge ringevejene, bl.a. med Odins Bro over Odense Kanal, hvorved byens nordvestlige og nordøstlige dele forbindes med hinanden.
Politisk blæste der også nye vinde i Odense efter årtusindskiftet. Efter at have haft borgmesterposten uafbrudt siden 1937, måtte Socialdemokraternes borgmester gennem tolv år, Anker Boye, i 2005 aflevere borgmesterkæden til sin konservative rival, den tidligere amtsborgmester Jan Boye (1962-2011). Anker Boye kunne ved valget i 2009 generobre borgmesterposten.
Ved kommunalreformen i 1970 blev Odense lagt sammen med de omkringliggende sognekommuner, og voksede dermed markant både i størrelse og befolkning. I dag har Odense langsomt slugt de omkringliggende landsbyer, der er blevet til nye bydele, blandt andet området omkring Skt. Klemens, hvor et helt parcelhus- og villakvarter er opstået i løbet af 1960'erne og 1970'erne, hvor der tidligere kun var en lille landsby.
I 1960'erne og 1970'erne var Odense præget af flere byggerier, blandt andet bygningen af Vollsmosekvarteret, et stort boligområde i den østlige ende af byen, der skulle være den nye ideelle grønne bydel. Bydelen er i dag mere kendt for flere store konflikter og den store koncentration af beboere med anden etnisk herkomst end dansk.
Der har været et fokus på at udvikle Odenses sydlige del, fx med Rosengårdcentret, Danmarks næststørste butikscenter, der blev indviet i 1971. Et af de større boligprojekter var bydelen Blangstedgård, der blev tegnet efter en storstilet arkitektkonkurrence i 1988, under fejringen af 1000-års jubilæet. 
Væksten sydpå har også været hjulpet af den Fynske Motorvej, der åbnede midt i 1980'erne. I 1990'erne samt omkring og efter årtusindskiftet gik etableringen af Tietgenbyen i gang, et nyt erhvervskvarter uden for byen og tæt på motorvejen, der skal trække flere virksomheder til.
Det var ikke kun i Odenses udkant der blev bygget. En af de mest radikale ændringer af Odense nogensinde var gadegennembruddet i 1960'erne, hvor Thomas B. Thriges Gade pløjede sig igennem Odenses historiske midte. Da mange arbejdspladser lå nord for byen og jernbanen, var der et stort transportproblem i at få folk frem til fabrikkerne og havnen – hvilket Thomas B. Thrige Gade var løsningen på. Man har ikke samme trafikale problem længere, derfor indgik Odense Kommune i 2010 en aftale om at omdanne området til en ny bydel. I 2012 blev vinderen af arkitektkonkurrence offentliggjort. Man regner med, at bydelen skal stå færdig i 2020.
H.C. Andersen-kvarteret, en ældre del af byen, blev restaureret, og den gamle tøjfabrik, Brandts Klædefabrik, omdannet fra fabrik til centrum i et nyt kvarter med blandt andre museer, butikker og små virksomheder. Genanvendelser af gamle industribygninger er der flere eksempler på i Odense, bl.a. TV 2s indtog i Kvægtorvet, eller Bazar Fyns brug af Thriges gamle fabrikker.
Gågadenettets første del blev indviet i 1969, hvor Vestergade blev omdannet til bilfri vej. Senere er Kongensgade også blevet omdannet, samt flere mindre sidegader til de to hovedstrøg. Gågadenettet er i hård konkurrence med Rosengårdcenteret.
Odense Havn gennemgik en samtidig en transformation fra erhvervshavn til også at rumme beboelse, og mindre forretninger. Havneomdannelsen er et prestigeprojekt, og inkluderede i lang tid ideen om et vandkulturhus på Byens Ø, men denne blev droppet.
NyhedsbrevePersson, Charlotte Price (15. juni 2018). Odense er blevet 100 år ældre. Videnskab.dk. LitteraturChristensen, Anemette S. (1988). Middelalderbyen Odense. Centrum. ISBN 87-583-0436-3. 
Nationalmuseet (1998). Danmarks Kirker, Odense Amt 11-12; Vor Frue Kirke. Nationalmuseet. 
Nationalmuseet (1999). Danmarks Kirker, Odense Amt 13-15; S. Hans Kirke. Nationalmuseet. 
Nationalmuseet (1990). Danmarks Kirker, Odense Amt 9; S. Knuds Kirke, Odense Domkirke. Nationalmuseet. 
Thrane, Nyberg mfl. (1982). Odense Bys Historie, Fra Boplads til Bispeby. Odense Universitetsforlag. 
Petersen, Jespersen og Jespersen (1984). Odense Bys Historie, De Fede År 1559-1660. Odense Universitetsforlag. 
Blomberg, Aage (1980). Odense Bys Historie, De Magre År 1660-1700. Odense Universitetsforlag. 
Johansen, Hans Christiane (1983). Odense Bys Historie, Næring og Bystyre Odense 1700-1789. Odense Universitetsforlag. 
Riising, Anne (1981). Odense Bys Historie, Gudsfrygt og oplysning Odense 1700-1789. Odense Universitetsforlag. 
Thestrup, Andersen og Oxenvad (1986). Odense Bys Historie, Mod bedre tider, Odense 1789-1868. Odense Universitetsforlag. 
Boje & Nielsen (1985). Odense Bys Historie, Moderne tider, Odense 1868-1914. Odense Universitetsforlag. 
Harnow, Henrik (2001). Industribyen Odense. Odense By Museer og Odense Universitetsforlag. 
Christensen, René Schrøder (2010). Thrige. Mennesket og virksomheden. Odense Bys Museer. 
Skov, Andreas (2008). Oprør. Da Danskerne sagde nej til den tyske besættelsesmagt. Documentas. 
Thomsen, Jørgen (1985). 100 års sammenhold. Fagbevægelsen i Odense 1885-1985. Odense Universitetsforlag. 
Kirker og kirkegårde i Odense Amt hos danmarkskirker.natmus.dk (Danmarks Kirker, Nationalmuseet)

For alternative betydninger, se Odin (flertydig). (Se også artikler, som begynder med Odin)
Odin (oldnordisk Óðinn, af óðr "raseri") i Nordisk mytologi Friggs ægtemand, og er en af de mest fremtrædende guder i den traditionelle nordiske religion; han forbindes i særlig grad med 
skjaldekunst; dertil havde han store kundskaber om sejd.I lighed med de andre nordiske guder er hans funktionsområde meget komplekst, og det er svært at beskrive, hvad han er gud for. Han omtales i kilderne gerne med andre navne, hyppigt bruges tilnavnet Alfader, andre gange kaldes han Ygg (den frygtelige), et andet navn var Jolner og under det, optrådte Odin som julens gud. De mange navne afspejler de mange funktioner og roller Odin havde. I myterne beskrives han ofte som en høj, enøjet og gråskægget mand, og på billeder ses han ride på den ottebenede hest Slejpner med spyddet Gungner i den ene hånd, fulgt af ravnene Hugin og Munin samt ulvene Gere og Freke. Men Odin var formskifter af natur; han havde utallige skikkelser og optrådte ofte i forklædning, som i kvadet om Gråskæg fra Ældre Edda. I myterne beskrives han som besat efter at skaffe sig mere viden og lærdom, og han rejste ofte vidt omkring; enten flyvende som en fugl eller ridende på hesten Sleipner,
De islandske kilder fra middelalderen beskriver ham som asernes overhoved. De udgjorde den vigtigste gudeæt, og i det nordiske verdensbillede var Odin den mest magtfulde konge. Den begrænsede udbredelse af hans navn i stednavne i forhold til fx Thor og Frej tyder på at hans kult aldrig var særligt udbredt, på trods af at han var gudernes konge. Andre kilder viser, at det primært var eliten, der dyrkede ham: han var kongerne og stormændenes gud. Almindelige mennesker ville ikke vende sig til ham, og derfor var det kun få steder, han kom til at lægge navn til. I de tre tilfælde, hvor vi møder navnet Odinkar, blev det fx båret af personer af fornem æt.I den nordiske mytologi var gudernes funktioner ikke nødvendigvis forbeholdt én guddom; fx var det ikke kun Odin, der blev dyrket som krigsgud. Den lidt blegere gudeskikkelse Tyr var det også. Han blev primært dyrket af de almindelige soldater, mens Odin var høvdingenes og kongernes gud, også i krigen. En anden krigsgud var Thor. Hans funktion var dog i høj grad knyttet til hans rolle som menneskehedens beskytter mod destruktive og fjendtlige kræfter. Som krigsgud var Odin ikke altid til at stole på, for selv om han havde lovet sejr, kunne han vælge at give den til modparten. 
I før-kristen tid blev han også dyrket i det øvrige germanske område; han var fx kendt som Woden i det angelsaksiske England og Wodan på oldhøjtysk; det blev til Wotan, det navn han optræder under i Richard Wagners operaværk Nibelungens Ring. Navnet stammer sandsynligvis fra det protogermanske ord *Wōđinaz eller *Wōđanaz (intet af det sprog er bevaret, ordet er derfor rekonstrueret ud fra kendte sprog). Det er foreslået, at dyrkelsen af Odin kan have spredt sig nordpå fra Rhinegnene i 1. århundrede e.Kr. og have nået Skandinavien sammen med kendskabet i 5. århundrede e.Kr. Her har asekulten erstattet en oprindelig frugtbarhedskult. Odin optræder som krigsgud i sydgermanske kilder fra 5. til 8. århundrede,
Det skandinaviske navn Óðinn udviklede sig fra det urnordiske navn *Wōdin i løbet af germansk jernalder. Kunsthåndværk af vendeltypen, brakteater og billedsten fra germansk jernalder hører til blandt de ældste fremstillinger af scener, der med sikkerhed kan forbindes med de myter, vi kender fra den nordiske middelalder. Mange af figurerne på disse genstande ganske sikkert forestiller Odin. Overvægten af odinportrætter hænger sandsynligvis sammen med, at genstande af guld som fx brakteater var så kostbare, at kun overklassen havde råd til at erhverve dem; det tyder på at Odin allerede på dette tidspunkt var aristokratiets gud. Det er derfor blevet foreslået, at dyrkelsen af aseguderne med Odin i spidsen på det tidspunkt erstattede en oprindelig vanekult, da en ny samfundselite opstod som følge af de begivenheder, der i dag er kendt som folkevandringstiden.
Andre kilder tyder på at dyrkelsen af Odin begyndte længe før. Den romerske forfatter Tacitus, der skrev et etnografisk værk om Germanien omkring 100 e.Kr., beskriver en germansk guddom, som han omtaler med det romerske navn Mercurius; normalt tolkes det som en romersk oversættelse af Odin, da de begge blev opfattet som psykopompos, "leder af sjælene (til dødsriget)." Andre paralleller mellem dem var handel, visdom og lærdom, og at de begge rejste over himmelen vha. guddommelige hjælpemidler.Den keltiske gud Lugus havde flere paralleller til Odin: de blev begge relateret til magi og poesi, de portrætteredes begge med ravne og spyd som attributter og var begge énøjede. Et sandsynligt område, hvor de to kulturer kunne smelte sammen var hos de germanske chattere, som levede i grænseområdet mellem de keltiske og germanske regioner i det nuværende Hessen. [kilde mangler]
Odin havde flere roller; hans oprindelige funktion kan meget vel have været rollen som ledsager for de døde og som dødsgud, men han var også nært knyttet til heste, spyd og med hamskifte. Hans egen hest hed i de nordiske kilder Slejpner, og den brugte han til sine rejser mellem de forskellige verdner. Han kunne også rejse i skikkelse af en ørn over himmelen, men i modsætning til andre himmelguder og skaberguder i andre kulturer blev han i Norden aldrig opfattet som en almægtig hersker over himmel og jord.
I de yngste kilder optræder han konsekvent som krigsgud, skabergud og gudernes konge. Denne udvikling til gudekonge hænger sandsynligvis sammen med etableringen af kongeriger i Norden. Han var en gammel guddom, men havde også en særligt sammensat karaktér, der afspejlede den nye institution – dvs. Odin var ganske sikkert ikke et sent indlån fra en anden kultur; en teori, der primært bygger på Snorres fortælling om de indvandrende aser. Det er først i overgangstiden mellem hedenskab og kristendom at Odin bliver til den almægtige ’’Alfader’’, som kendes fra de islandske skrifter, og var da ved at glide sammen med den kristne gud. Selve navnet Alfader er dog et gammelt tilnavn. Odin ejede også andre magiske genstande, en af dem var spyddet Gungnir, der ikke kunne bremses, når det blev kastet mod fjenderne. En anden var guldringen Draupnir, hvorfra otte identiske ringe af guld dryppede hver niende nat.
Trods sin rolle som krigsgud beskrives Odin kun sjældent som aktivt kæmpende, ligesom krigeregenskaber, som styrke og mod aldrig blev tillagt ham; de evner han havde, var snarere den strategiske snilde og brugen af bedrag. Han tog ikke hensyn til moral og retfærdighed, og man blótede til ham før en kamp, for at købe sig til et fordelagtigt resultat, ikke for en glorværdig sejr. Måden man ofrede til Odin på var hængning og stik eller kast med spyd. Fra sagaerne kendes fx flere beskrivelser af en bestemt ritual en hærfører udførte før et slag: Før kampen begyndte slyngedes et spyd mod fjenden, for at ví dem til Odin: Dette er en gentagelsen af indledningen til den første mytologiske krig, som begyndte da Odin kastede sit spyd. Det var måske dette ritual, hvor fjenderne dedikeres til Odin, som smittede af på dødsguden, og gjorde ham til krigsgud.Selv da Odin var blevet krigsgud og konge, fungerede han stadig som dødsgud. På sin borg Valhalla samlede han de bedste af menneskenes krigere, som faldt i kamp. De blev kaldt einherjerne. De skulle kæmpe for ham og guderne mod jætterne og kaosmagterne i Ragnarok. Einherjernes lod var ligesom Odins ikke evigt liv, men at falde i det yderste slag ved dommens dag, de befandt sig indtil da i en liminalfase mellem livet og deres endelige død. Valhalla var Odins måde at forsøge at omgå udfaldet af Ragnarok, og hans primære opgave i de mytologiske fortællinger, var således at udsætte hans egen uafvendelige død og destruktionen af den den verden, som han selv havde skabt. Dem som blev udvalgt Odin til at bo i Valhalla, var dog kun heltene, de store ledere, fyrsterne og kongerne.Den eneste reference til Valhalla i Ældre Edda stammer fra Grímnismál, hvilket tyder på at denne forestilling om et overjordisk krigerparadis opstod på et sent tidspunkt under kristen påvirkning. Valhalla var sandsynligvis en videreudvikling af ældre forestillinger om, at de faldne krigere fortsatte deres sidste kamp i gravhøjen, og at den udgjorde det oprindelige dødsrige. Oprindeligt havde hans rige været graven, men da Odin gradvist overtog rollen som krigsgud og Alfader, blev Valhalla til et lyst og venligt sted  Spor af paradisiske dødsriger hos andre indoeuropæiske kulturer taler dog imod, at idéen om et venligt dødsrige ikke fandtes i Norden tidligere.Odin var også gud for inspiration, magi og poesi. Han opnåede stor visdom og kendskab til runernes hemmeligheder, da han hængte sig selv i verdenstræet Yggdrasil. Dette var imidlertid kun en åndelig død, hvor han ofrede sig selv til sig selv. I en anden fortælling ofrede han sit ene øje for at kunne drikke af Mimers brønd, for det opnåede han også umådelig visdom. Hans navn bliver gerne oversat med raseri, men betyder sikkert snarere ekstase; både krigerens og digterens inspiration og genialitet. Valknút er et symbol for Odins evne til at løse og binde mænd; på slagmarken kunne det give sig udslag i enten paralysering (lagt bånd på sindet) eller rus (løst for al frygt og selvkontrol). 
Flere forskere har fremført teorier om at Odin-forestillingerne i virkeligheden er sent indlån i nordisk sammenhæng, det drejer sig om bl.a. E. A. Ebbinghaus, Jan de Vries og Thor Templin. Denne teori støttes til dels af nogle passager i de islandske sagaer, fx den, hvor det fortælles at Odin engang blev smidt ud af Asgård af de andre guder, hvilket virker usandsynligt for en alfader-figur. [kilde mangler] Både de Vries og Templin mener desuden, at Loke og Odin oprindeligt har været én og samme figur, der blev splittet i to i den tidlige vikingetid. [kilde mangler]
I myterne blev der lagt stor vægt på hvordan Odin opnåede sine magiske evner, og hvordan han videregav dem. Han var derfor gerne på farten, og rejste langt mellem de forskellige verdner på jagt efter mere viden, nye magiske færdigheder eller genstande. Han optrådte lig en jordisk konge, når han sad i sit højsæde Lidskjald, men han var samtidig uberegnelig, fulgte udelukkende sine egne mål og kunne fremprovokere krige som det passede ham. I både myter, digte og sagaer findes der mange hentydninger til hans svigefulde karaktér. I modsætning til Thor brugte Odin derfor også gerne list og magi for at overvinde sine fjender, og gik ikke af vejen for bedrag, for at skaffe sig selv en fordel. Odins store visdom gav ham indsigt i verdens skæbne og magisk magt, og som konge var det hans ansvar at forberede guderne på fremtiden og ruste sig til fjendernes angreb.
Ligesom de andre nordiske guder var Odin ikke udødelig; han vil falde og dø en fysisk død i det sidste slag under Ragnarok, hvor kun gudernes børn ville overleve. Han var dog skabergud, da han sammen med sine to brødre Vile og Ve skabte Jorden ud fra urjætten Ymirs døde krop, efter at de havde dræbt ham. I rollen som skaber, omskabte Odin en allerede eksisterende, men fjendtlig verden til en brugbar jord. Han omformede derved naturressourcerne til noget brugbart. Odins skaberkraft skal sammenlignes med en dygtig håndværkers evner, og med den omformede han naturen og gjorde den til kultur. I den nordiske kosmologi var naturen ultimativt associeret med døden, og derfor meget uønskværdig – gennem omskabelse kan den i realiteten uundgåelige død udskydes. Ønsket om at snyde døden og udsætte ragnarok står stærkt i myterne.I flere fortællinger er Odin beskrevet som en gammel gråskægget vis mand og vandringsmand, iklædt bredskygget hat, kappe og med en lang stav i hånden. Ofte er han også til hest, og hans ottebenede hest, Slejpner, kan løbe over både land, himmel og hav og kan bringe sin rytter helt ned til dødsriget. Af nogle kilder fremgår det, at Slejpner bringer de døde helte fra valpladsen til Valhalla. Når han sidder på sit højsæde i Lidskjalv har han to ravne siddende på sine skuldre, deres navne er Hugin og Munin (Tanken og Mindet). De kan se hver en bevægelse i hele verden og høre hver en lyd; intet kan derfor holdes skjult for dem. Ved hans fødder ligger de to ulve, Gere og Freke (begge navne betyder grisk/grådig). Ravnene fremstår i de yngre kilder som personifikationer af hans tanke og sind, men oprindeligt knyttede de sig til Odin i deres egenskab af ådselædere.Odins mytologiske oprindelse og slægtskabsforbindelser er mest fyldigt beskrevet af islændingen Snorre Sturlason, som i fortællingen Gylfaginning oplyser, at han er søn af jættekvinden Bestla og Borr, og at han havde de to brødre Vile og Ve. Ud fra slægstermerne i det patriarkalske nordiske samfund var Odins æt således noget andet end jætternes, selv om hans mor var jætte. Sammen med sine to brødre dræbte han urjætten Ymer og dannede verden af hans krop. Drabet blev et væsentligt konfliktpunkt i mytologien, og det var bestemmende for forholdet mellem Odins og Ymers slægt. Selvom de to ætter i realiteten var meget nært beslægtede, blev de dødelige fjender pga. Odins mord på jætternes stamfar.Med Fjørgyn/Jord har Odin sønnen Thor, men hans retmæssige hustru er dog Frigg, sammen med hende har han sønnerne Balder, Høder og Hermod. Med jættekvinden Rind har han tillige sønnerne Skjold og Vale. Med jættekvinden Grid har han sønnen Vidar. Hans forbindelse til Freja er dog uklar; hendes ægteskabelige status var usikker, og ifølge myterne var hun gift med Od; han kan være identisk med Odin. Måske var Freja hans frille, eller også var hun og Frigg oprindeligt én og samme person, der siden blev splittet i to.
De mange forskellige skriftlige kilder, som Odin optræder i, tegner et meget varieret billede af denne guddom. Den enkelte kilde er præget af forfatternes budskab og fremstillingen af Odin i den er en afspejling af det. Men forfatterne hentede inspiration til deres udgave af guden i det væld af forskellige forestillinger. Odin var nemlig ikke en entydig gud, han kunne optrådte i mangeartede skikkelser, havde mange funktioner og uberegnelighed var en af hans vigtigste egenskaber.
Ældre Edda er en samling af religiøse digte, som bygger på ældre før-kristent materiale. Nogle af disse digte kendes i flere udgaver fra forskellige manuskripter, som alle er blevet nedskrevet på Island i middelalderen. De enkelte digte fokuserer på forskellige aspekter af gudernes virke. Odin var en ambivalent gud med mange forskellige karaktertræk, så den Odin, vi møder i det ene digt, ligner ikke nødvendigvis den, vi møder i et andet.
Völuspá er en beretning om hele verdens historie, både der var sket tilbage fra urtiden, og det der vil ske i fremtiden. Den indeholder også en rammefortælling, om vølven, som beretter alt dette til Odin. Hun fortæller ham om hans egne gerninger i fortiden; drabet på Ymir og hans skabelse af Jorden og menneskene, at han igangsatte den første krig, hans ofring af sit eget øje i Mimers brønd og Balder, hans egen søns død. Hun fortæller om Odins egen skæbne, hvordan han selv skal dø, dræbt af Fenris, og at Vidar vil hævne ham. Men også at en ny Jord vil opstå i stedet for den gamle, der vil gå til i flammehavet. De overlevende af asernes slægt vil derpå mindes Odins gerninger.
Hávamál indeholder en fortælling om hvordan Odin opdagede runerne, efter han havde været hængt i verdenstræet og stikket med et spyd i ni dage og ni nætter. Den viden han opnåede på denne måde gav ham magten over de Ni verdner, dvs. hele Jorden. Nogle forskere har foreslået, at denne myte er en nordisk udgave af den kristne forestilling om Jesu korsfæstelse. Andre afviser denne forbindelse, da ofring er den eneste parallel mellem disse to myter  En væsentlig forskel mellem de to selvofringsmyter, er de to vidt forskellige formål med dem; hvor Jesus påtog sig lidelsen for menneskets skyld, så søgte Odin runernes hemmelige viden. Denne tekst har dog i lighed med de andre gået flere århundreder i mundtlig overlevering i et kristent samfund, før de blev nedskrevet i 12. århundrede; hvilket må betyde at kristne idéer og forestillinger må have påvirket den.Lokasenna giver et andet billede af Odin. Digtet fortæller om et skænderi mellem Loke og de øvrige guder efter Balders død. Da Loke håner Gefion forsøger Odin at forsvarer hende, det medfører at Loke angriber Odin verbalt, bl.a. Ved at hentyde til hans meget umandige praktisering af sejd; noget som var kvinders domæne. Det ender med af Frigg må forsvare sin mand, hvorefter hun blive mål for Lokes hån.
I Hárbarðsljóð optræder Odin forklædt som en færgemand. Da hans egen søn, Thor, kommer hen til den store sø, hvor Odin befinder sig, indleder han en lang diskussion med den intetanende Thor og han nægter at færge ham over.
Adam af Bremen: Skrev en beretning om ærkebispesædet Hamborg-Bremens historie (Gesta Hammaburgensis ecclesiae pontificum) omkring 1080. den indeholder bl.a. en af de ældste beskrivelser af den før-kristne religion i Norden. Odin kaldes Den rasende, og en krigsmager, der indgyder mænd styrke, når de står overfor deres fjender.Saxo Grammaticus: Skrev omkring 1200 et værk om danernes historie (Gesta Danorum) på latin. Det indeholder også euhemeristiske fortællinger om de før-kristne guder, der beskrives som snedige magikere. De brugte deres evner og tricks til at snyde menneskene i Norden, så de begyndte at dyrke dem som guder. Ifølge Saxo kom Odin og de andre aser oprindeligt fra Byzans, som da var gudernes højsæde (Asgård). De var imidlertid blevet sendt i eksil og frataget alle ærebevisninger af de latinske guder, da Odin havde hånet gudernes konge. Derpå var aserne søgt mod nord. Odin blev på denne måde fremstillet som en ren bedrage af Saxo, der samtidig kunne udstille hedninges tåbelige overtro og dyrkelse af væsner, der i realiteten blot var almindelige mennesker. På Saxos egen tid var den før-kristne religion endnu ikke helt forsvundet i Danmark, og det var derfor vigtigt ikke at omtale de gamle guder med respekt pga. risikoen for hedenske tilbagefald. [kilde mangler]Snorre Sturlassons Yngre Edda er i dag en af de vigtigste kilder til de før-kristne forestillinger om Odin og den religiøse kontekst, de var en del af. Her finder vi de mest fyldige udgaver af myterne, som kan fungere som forklaring på mange af de andre ældre kilder. I prologen til Yngre Edda fremstiller Snorre Odin som en historisk person. Ligesom Saxo fortæller han, at Odin engang i fortiden slog sig ned i Norden, hvor han bildte indbyggerne ind, at han var en gud. Snorre udnævner Troja som Odins hjemsted, og forklarer (måske med en folkeetymologi), at aserne fik deres navn, fordi de kom fra Asien. Snorre forsøger i sin beskrivelse af Odin og de øvrige nordiske guder at opretholde en skolastisk værdineutral stil, men hans beretning kan alligevel ikke skjule Odins guddommelig og store betydning for den hedenske religion, der i Snorres egen levetid stadig var i frisk erindring. I de forskellige tekster fremhæver Snorre forskellige aspekter af personen, fx er de magiske elementer kraftigt nedtonet i Yngre Edda, og rollen som Alfader fremhævet, mens de magiske egenskaber er mere fremtrædende i Ynglingesaga.I Snorres fortælling Gylfaginning fremgår det, hvordan Jorden blev skabt, og hvad Odins baggrund var. Han var søn af Borr og jætten Bestla og havde to brødre Vile og Ve. Sammen dræbte de jætten Ymir, den første levende skabning i verden og jætternes stamfar. Fra Snorre stammer således den mest fyldige beskrivelse af Jordens indretning, det er dog usikkert i hvor høj grad hans meget systematiske verdensbillede var udbredt i før-kristen tid. Af jættens døde krop skabte Odin og hans brødre Jorden. Odin fik selv mange børn, og fra ham nedstammede asernes slægt. De tre brødre skabte også menneskene af to stykker træ, de fandt i vandkanten; Odin gav dem ånde og liv, Vile gav dem forstand og følelser og Ve gav dem hørelse og syn. De blev kaldt Ask og Embla. 
Det er Snorre, som beskriver Odin som den, der byder de faldne krigere velkommen til Valhalla og fortæller, at det var Odins mål, at samle så stærk en hær som muligt før Ragnarokslaget. Han skriver dog også, at Freja modtog halvdelen af de døde i sin sal Folkvang. Snorres Odin var en ambivalent gud; udover konge og hærfører var han også magiker, og han benyttede gerne bedrag for at nå de mål, han havde sat sig. Et tilbagevendende tema i Snorres myter, var Odins jagt på viden og kundskab. I 2. afsnit af Skáldskaparmál fortælles historien fx om hans tyveri af digtermjøden hos jætten Suttung, hvis datter Gunlød Odin forførte for at få hendes hjælp. Billedet af Odin er imidlertid langt mere poleret i Snorres fortælling end den måde, hvorpå han reelt blev opfattet i før-kristen tid. Han var en mangeartet skikkelse, og han optrådte i mange former og under mange navne i kilderne, levn efter dyrkelsen af ham har ligeledes været præget af stor variation.
Odin optræder pga. sin særlige tilknytning til skjaldekunsten ofte i skjaldedigte. Denne kildegruppe, er dog ifølge den svenske religionsforsker Gudrun Nordal, problematisk, da henvisningerne til den før-kristne mytologi i de sene bevarede udgaver nærmest har udviklet sig til tomme klicheer. Og forfatterne kan udmærket have fundet deres materiale fra de skriftlige udgaver af eddadigtene fra middelalderen.
Selv om Odin ifølge de islandske kilder er den fremmeste guddom, er der dog grund til at antage, at Odin ikke har samme grad af popularitet som andre guder; fx er relativt få byer opkaldt efter ham. En af dem er formentlig Odense. Andre guder som Frej og Thor er langt stærkere repræsenteret i det onomastiske materiale med adskillige forekomster af bynavne som Frøstrup og Torsted. At han længe har haft en fremtrædende plads i de religiøse forestillinger, kan dog ses af at ugedagen onsdag er opkaldt efter ham. Traditionelt har man ment, at Odin overhovedet ikke blev dyrket i Island, fordi fraværet af et aristokrati betød, at det befolkningssegment, som normalt dyrkede Odin ikke fandtes i modsætning til fx Thorsdyrkerne. Eneste grund til at han overhovedet optrådte i den islandske litteratur, var udenlandsk påvirkning især fra skjaldetraditionen. Idéen bygger på Georges Dumézils tredelingsteori, men tager ikke højde for de øvrige aspekter af Odinfiguren: at han var en omskiftelig karaktér, og derfor beroede identifikationen af ham og hans rolle på fortolkning. Gudrun Nordal mener imidlertid på baggrund af især gravmateriale, at kunne se tegn på, at Odin også blev dyrket i Island i forbindelse med begravelser. Digtning fungerede måske som en form for offer til Odin. Poesien var Odins sprog, og digterne udførte et ritual til ham (tolket på grundlag af Snorres forklaring). Fremsigelse af digte kunne også være en måde at tilegne ofringer til Odin.
Blandt religionsforskere hersker der uenighed om kultens alder. Æsernes vandring mod vest er sat i forbindelse med
indoeuropæernes spredning fra Asien til Europa i yngre stenalder, dvs i Norden i begyndelsen af tredje årtusinde f.Kr; men også med
konkrete historiske begivenheder, som goternes vandring mod syd til kysten af Det Sorte Hav i de første århundreder e.Kr, og mod nord med herulerne, hvorved Odin-kulten kom til Norden i folkevandringstiden. Arkæologisk findes ingen spor efter Odin-dyrkelse eller asatro i Norden før begyndelsen af folkevandringstiden.I Eddaens beskrivelse af Odins slægtsforhold nævner Snorre Odins oprindelige navn, nemlig Voden, og tilføjer, at det er ham, "vi kalder Odin". Voden, dvs Wotan, var germanernes gamle guddom for krigsekstase, raseri, storme, for magi og religiøse ceremonier. Til forskel fra Odin var han ikke klart personificeret, men hans funktion ses tydeligt som en del af Odin-skikkelsens yderst sammensatte karakter. Muligvis blev Voden og goternes hovedgud Gaut i folkevandringstiden forenet til den Odin, de norrøne kilder beretter om, og også gjort til konge over et folk, æserne. Hertil kommer Snorres historie om æsernes indvandring fra Asien, der kan betragtes enten som fri digtning, eller som en myte med en historisk kerne. Men tolker man ordet "æser" som "asiater", kan ordet vise til hunnerne, som dukkede op i Europa ved slutningen af 300-tallet. Hunerne nedkæmpede nogle germanske stammer; andre allierede de sig med. Meget lidt vides om deres religion, men sandsynligvis var den – som den kinesiske statsreligion og den mongolske under Djengis Khan – været shamanistisk. Under påvirkning af hunnerne blev shamanisme noget, man også i Norden begyndte at knytte til den højeste gud og officiel religionsudøvelse. Mens de sydlige germanere gik over til arianismen og Bibelens persongalleri, udviklede de nordlige germanere en gudeverden af vaner, æser og jætter som sagaerne har overleveret.
Det fremgår af flere primærkilder, at man i Norden bl.a. ofrede til Odin som led i de ceremonier, der blev kaldt blót. Adam af Bremen beretter fx om en stor offerfest ved templet i Uppsala, som hvert niende år samlede tilbedere fra hele Sverige. Her blev både trælle og, som han skriver, hanlige eksemplarer af hver dyreart hængt fra træernes grene. Thietmar af Merseburg beretter om lignende kultfester i Lejre på Sjælland. Beretningen i Hávamál om Odins egen hængning og hans tilnavn, Hángatýr (De hængtes gud), må det formodes, at menneskeofringer af denne type i vikingetiden og måske før, var knyttet til Odin. I Ynglingesaga er der en beretning, som også kan bekræfte denne teori. Den fortæller om den svenske sagnkonge Aun, som det var blevet åbenbaret, at Odin ville forlænge hans liv, hvis han ofrede en af sine sønner hvert tiende år. Ni sønner mistede ifølge sagaen således livet, indtil svenskerne stoppede ham, idet han skulle til at ofre den tiende og sidste.
I andre sammenhænge ofrede man til Odin i krisesituationer; i visse situationer også mennesker. I et berømt eksempel, der findes i både Gautreks Saga og Gesta danorum var det endda en konge, som måtte lide døden. Kong Vikar var på rejse med sine mænd, da de blev ud af kurs, de trak derpå lod om hvem der skulle ofres til Odin for bedre bør. Loddet faldt på kongen, og han blev derfor hængt. I sagaerne fortælles det også at svenskerne havde ofret to sagnkonger, Domalde og Olof Trätälja, til Odin efter flere års hungersnød. Beretninger om krige tyder også på, at drab på fjender i et slag blev opfattet som en ofring til Odin; flere steder beskrives et ritual, som en hærfører udførte forud for kampen, hvor han viede sine fjender til Odin. Hans uberegnelighed i krig var dog kendt af enhver; nogle gange forrådte han sine favoritter, og lod dem tabe et slag og lide døden, hvilket Loke håner Odin for i Lokasenna.
I mange kilder fremgår det at ofre blev viet til Odin ved et spyd; det kunne fx ske ved at den hængte blev ramt med et spyd, lige som når en hærfører råbte "Odin eje jer alle!" mod fjendehæren før et slag efterfulgt af et spydkast. Ofring til Odin gav adgang til Valhalla på linje med døden på slagmarken; i realiteten var et ligbål og/eller et spydstik i liget ganske sikkert tilstrækkeligt til at den afdøde kom til Odin. Dette gjaldt også for kvinder, og i flere kilder refereres der til egentlige enkebrændinger, så hustruen tilsyneladende kunne følge sin ægtemand til Odins hal.Foråret og begyndelsen af sommeren, dvs. midten af april, var sandsynligvis det tidspunkt, hvor de årlige ofringer til Odin normalt fandt sted. I Ynglingesaga bliver en af de store årlige højtider beskrevet som at sumri, þat var sigrblót ("om sommeren, for sejr"); og Odin blev i alle nordiske kilder konsekvent forbundet med sejr.
Odin omtales som en stor sejdmager. Sejd var en shamanistisk teknik, og shamanisme har været udbredt i hele Nordøsteuropa, Asien og Nordamerika op til moderne tid. Forestillinger om et centralt verdenstræ parallelt med det nordiske Yggdrasil genfindes i flere nordøsteuropæiske og nordasiatiske kosmologier, hvor det fungerede som bindeled mellem forskellige verdner. Mange af Odins egenskaber kan også genfindes i andre shamanistiske kulturer; fx er shamanens vigtigste rolle at fungere som bindeled mellem menneskenes og gudernes verden. Rejserne mellem verdenerne gør ham i stand til at opnår viden, der ellers var hemmelig, eller møde personer, som ellers er døde. Dyr bliver ofte benyttet som transportmiddel på sådanne transcendente rejser.Odins hængning og selvofring i træet, hvor han opdagede runerne, fungerede som en initiation, der bragte ham fra en tilstand af uvidenhed til visdom. Smertefulde teknikker er udbredte i mange kulturer, når unge shamaner skal oplæres, ligesom forestillingerne om fødsel og genfødsel af shamanen. Det fremgår af digtet, at flere personer er til stede under Odins initiation, de gav ham hverken mad eller drikke i de ni dage og nætter han hang gennemboret af et spyd. Dette kunne være Odins adoption ind i sin mors egen slægt, da en tåget passage refererer til jætten Bøltorns søn, dvs. hans egen morbror. Denne jætte kunne være Mimer, men det fremgår ingen steder. Hængningen indviede ham i jætternes slægt og gav ham adgang verdens hemmelige viden; han samlede runerne op fra jorden, dvs. underverdenen. Selv om han nu var blevet en del af sin mødrene slægt og havde fået del i dens viden, gengældte Odin aldrig denne gave, i stedet dræbte han stamfaren Ymer og fralagde dermed sit slægtskab.I Norden blev sejd beskrevet som en af mest kraftfulde kunster, men normalt også opfattet som noget feminint. Det var derfor en særlig ritualteknik knyttet til kvindelige præstinder og guder, især blev Freja tillagt stærke kræfter. Det betød at mandlige udøvere kvindagtiggjorde sig selv, hvilket blev anset som stærkt nedværdigende i det før-kristne nordiske samfund. En mand, der blev grebet i at udøve sejd, blev derfor opfattet som ergi dvs. umandig. I myterne fortælles det, at det var Freja, som første gang lærte aserne sejdkunsten. Den var derfor i særlig grad forbundet med vanerne. Odin var også forbundet med denne gudeæt i andre forhold, fx havde både han og vanerne magt over døden, og Frejas ellers forsvundne ægtemand Od kan oprindeligt have været Odin.En vigtig del af fortællingerne om Odin er hans fugle, de to ravne Hugin og Munin. Odins dyr fungerede i tekster og på billeder som hentydninger til ham selv. De er en del af ældre forestillinger, og optræder på billeder fra jernalderen. I shamanistisk tradition repræsenterer fugle seerens eller shamanens sind, der kan flyve frit over lange afstande og se vidt omkring, helt uafhængigt af kroppen.
Religionsskiftet i Norden var en langvarig proces, hvor kristendommen hovedsageligt langsomt spredte sig hovedsageligt fra samfundets top og fyrsterne nedad mod den almindelige befolkning. I den brede befolkning var der fortsat, længe efter den officielle kristning, en udbredt tro på Odin og de øvrige før-kristne guder og mytologiske væsner.
Det sidste slag i Skandinavien, hvor Odin blev fejret for sejren, var slaget ved Lena i 1208. Den landflygtige svenske konge Sverker var vendt tilbage i spidsen for en stor dansk hær, og han stod nu over for en langt mindre svensk hær ledet af den nye konge Erik. Det fortælles at Odin nu viste sig foran de svenske linjer ridende på Sleipnir. Han ledte derpå det svenske angreb og gav dem sejren.I Baglersagaerne, der blev skrevet i 13. århundrede, og som indeholder beskrivelser af begivenheder fra de to første årtier af samme århundrede optræder den samme episode også. Det fortælles her at, en enøjet rytter, der bar en bredskygget hat og en blå kappe, bad en smed sko sin hest. Den mistænksomme smed spurgte derpå den fremmede, hvor han havde været den forgående nat. Den fremmede nævner så steder så langt borte, at smeden ikke kan tro på ham. Fremmede fortæller også at han længe havde opholdt sig i nord, hvor han havde deltaget i flere slag, men at han nu var påvej til Sverige. Da hesten er blevet skoet, stiger den fremmede atter op og siger: "Jeg er Odin" til den lammede smed og rider bort. Slaget ved Lena fandt sted den følgende dag. Baggrunden for denne historie er at der for nylig var indgået en fred i Norge, og at krigsguden Odin derfor intet længere havde at gøre der.
I anden saga fra 1260'erne, Hákonar saga Hákonarsonar, fortælles det hvordan Skule Bårdsson engang i 1230'erne havde bedt skjalden Snorre Sturlason forfatte et digt, hvori én af Skules fjender blev sammenlignet med Odin, så de begge blev beskrevet som bringere af strid og splittelse. Denne episode er ikke en indikation af en fortsat dyrkelse af Odin, men viser snarere at mindet om hans navn på dette tidspunkt stadig var levende.
I den senere skandinaviske folklore blev Odin længe husket som leder af den vilde jagt. I flere beretninger var målet for denne jagt tilsyneladende at indfange og dræbe en kvinde. Hvem hun var, er ikke entydigt, men mange steder var den skovboende huldra. I Danmark var han flere steder erstattet af kong Valdemar eller ridder Grøn som leder af jagten. Digteren B. S. Ingemann skrev således om ham:
I de nordiske kilder optrådte Odin under mange forskellige navne. Lotte Hedeager mener. at de mange er en indikation af, at han blev opfattet som herre over al ting. I skjaldetraditionen benyttede man kenninger som indirekte referencer til steder og figurer, en metode, der i mindre omfang, også kendes fra eddadigtiningen. I andre myter, som dem der kendes fra både Ældre og Yngre Edda bruges dæknavne som et element i fortællingen; fx optrådte han under navnet Bølværk på sin færd til Gunlød, hvor han stjal Skjaldemjøden. I anden myte kaldte han sig Gangråd under sit besøg hos Vaftrudner og Vegtramer foran indgangen til Hel, da han manede Vølven op af hendes grav og udspurgte hende. Navnene var således ofte en afspejling af hans primære rolle i de enkelte myter eller historier; i myterne blev tilnavne brugt til at karakterisere figurerne i stedet for psykologiske beskrivelser. Et udbredt tilnavn var fx Valfader, det fik han, fordi han blev fosterfader for de helte, der døde på slagmarken (valen), og fik bolig i hans borg, Valhalla. Derfor var Odin knyttet til både krigen og døden. Et andet tilnavn var Himmelfader, det var knyttet til hans evne til at omskabe sig til en ørn. En fugl, der i indoeuropæiske kulturer i særlig grad ofte er forbundet med himlen. Odins navne kommer primært fra begivenheder på hans mange rejser og de handlinger, han har foretaget på dem.Fra forskellige kilder kendes der mere end 200 tilnavne eller dæknavne for Odin. Nogle tilnavnene understreger Odins position som fadergud og konge:: Alföðr ("Alfader") ; Aldaföðr "Mænds fader"; Herjaföðr ("Hærfader"); Sigföðr ("Sejrsfader"); Valföðr ("De faldnes fader"). Andre kendte navne er bl.a.: Arnhovde, Atrid, Audun, Bileyg (Biløjd), Bivlinde, Båleyg (Båløjd), Bolværk, Brun/Brune, Dresvarp, Farmatyr (/Roptaty, Herjan, Hrosshårsgråne, Hvatmod, Hvedrung, Hærglad, Hærblinde, Hå/Høj, Ialk, Jevnhå (Den Jævnhøje), Jolner, Kjalar, Langskæg, Launding, Møttul, Njot, Olg, Ölur, Ome, Oske, Ovner, Rane, Ravneguden, Rosterus, Sand/Sandtale, Sejrfar, Sidhat, Sidskæg, Sige, Sigder, Siggaut, Sigmund, Sigtryg, Skilfing, Skjoldval, Svalner, Svavner, Svidrer, Svidur, Svipal, Tud, Tund/Tunn, Tekk, Tror, Trasar, Tveblinde, Tvegge, Ud, Vak/Vakr, Valdr Galga, Vegtam, Vidrimmer, Vidur, Vodin, Våvud, Ygg/Yggr, Yggjung, Yjung.
Odin, er sammen med de øvrige nordiske guder, blevet genstand for fornyet dyrkelse. I Norden er denne genskabte religion organiseret i forskellige Asetrosforeninger, som er anerkendte trossamfund i både Island, Norge, Sverige og Danmark.
Odin optræder som prominent figur i Richard Wagners operatrilogi, Der Ring des Nibelungen. Dette værk førte i årerne efter til en fornyet interesse for de nordiske guder og Odin; i begyndelsen var portrætterne af ham, mere baseret på Wagners fortolkning end på de ældre kilder. Odin har siden da optrådt i et væld af forskllige værker, fx tegneserier, TV-film, litteratur og musik.
Siden 17. århundrede, hvor det euhemistiske historiesyn var meget udbredt, har der fremført adskillige pseudovidenskabelige teorier om Odins mulige reelle historiske ophav. Et af de første eksempler var de svenske historikere Olof Verelius og Johan Peringskiöld, der mente Odinsfiguren byggede på et historiske forbillede, som de gav navnet Sigge Fridulfsson.
Blandt fansene i fodboldklubben Odense Boldklub er der opstået en dyrkelse af Odin, da man anser Odin for at være knyttet sammen med byen Odense. Der er således blevet produceret merchandise, tifoer og sange, som omhandler Odin. Odense havde desuden tidligere et tårn, som hed Odinstårnet.
Davidson, H. R. Ellis; Gods and myths of Northern Europe, 1979 ISBN 0-14-020670-1
Hedeager, Lotte (1999): I: Ingrid Fuglestvedt, Terje Gansum og Arnfrid opedal (red.), Et hus med mange rom: vennebok til Bjørn Myhre på 60-årsdagen. AmS-Rapport 11A fra Arkeologisk museum i Stavanger, Stavanger: 219-237. (online udgave)
Nordal, Gudrun (1994); Odinsdyrkelse på Island, i Schjødt, Jens Peter (red.); Myte og ritual i det før-kristne Norden. ISBN 87-7838-053-7
Ross, Margaret Clunies; Prolonged echoes : Old Norse myths in medieval Northern society, Vol. 1 , The myths, 1994. ISBN 87-7838-008-1
A. Asbjorn Jons; "Shamanism and the Image of the Teutonic Deity, Óðinn" (engelsk)
Viktor Rydberg; "Teutonic Mythology: Gods and Goddesses of the Northland" e-book (engelsk)
Peter Andreas Munchs "Norse Mythology: Legends of Gods and Heroes" e-book (engelsk)

Oklahoma (udtalt: /ˌoʊkləˈhoʊmə/) er en delstat som ligger i den sydlig-centrale region i USA. Oklahoma City er delstatens hovedstad og største by. Med ca. 3,5 millioner indbyggere er Oklahoma den 28. mest folkerige delstat i USA. Delstaten blev oprettet i det som var Indianerterritoriet den 16. november 1907, og blev den 46. delstat som kom med i unionen.
Med sine små bjergkæder, prærier og østlige skove ligger størstedelen af Oklahoma i regionerne Great Plains og Ozark Highlands. Sidstnævnte er specielt udsat for tordenvejr. Mange af dagens indbyggere har tyske, irske og indfødt amerikanske forfædre. Der tales mere end 25 indianersprog i delstaten, et antal som overgår alle andre delstater. I dag findes der flere hovedkvarter for indianerstammer i denne delstat end i nogen anden. Oklahoma ligger i et område hvor tre kulturelle regioner mødes, og delstaten har historisk været tilholdssted for kvægfarmere, nybyggere i syd og et officielt stadfestet indianerterritorium.
Religiøst er delstaten en del af "bibelbæltet", et område hvor den konservative evangeliske kristendom dominerer. Delstaten er altså kendt for at være konservativ, men alligevel har det mere liberale demokratiske parti flere registrerede vælgere end det konservative republikanske.
Delstaten er en stor producent af naturgas, olie og mad. Andre vigtige industriområder er luftfart, energi, telekommunikation og bioteknologi. Oklahomas økonomi er i stærk vækst, og den er blandt de ledende delstater i USA når det gælder vækst i bruttonationalproduktet. I tillæg er væksten i BNP pr. indbygger tredje størst i landet. Oklahoma City og Tulsa er Oklahomas største økonomiske baser. Oklahoma kan kaldes en urbaniseret delstat, da hele 60 % af befolkningen bor i tætbyggede strøg.
Statens navn Oklahoma kommer fra Choctaw-frasen okla humma, som betyder det røde folk. Choctaw-lederen Allen Wright foreslog navnet i traktatforhandlingerne med de føderale myndigheder i 1866 angående brugen af navnet Indian Territory, og så for sig en indianerstat kontrolleret af USA's inspektør for indianersager. Oklahoma blev senere brugt som de facto-navn på Oklahoma Territory, og navnet blev officielt godkendt i 1890, to år efter at området blev åbnet for hvide nybyggere.
Det er bevist, at oprindelige folk rejste igennem Oklahoma så tidligt som under sidste istid,  men delstatens første permanente indbyggere bosatte sig i samfund omkring vold-agtige strukturer nær grænsen til Arkansas mellem omkring 850 og 1450. Den spanske opdagelsesrejsende Francisco Vásquez de Coronado rejste igennem staten i 1541,  men franske opdagelsesrejsende gjorde krav på området i 1700-tallet,  og det forblev under fransk overhøjhed indtil 1803, hvor hele det franske territorium vest for Mississippifloden blev købt af USA i forbindelse med Louisiana-købet.Tusinder af oprindelige amerikanere, inklusive dem, som udgjorde de fem civiliserede stammer, blev fordrevet fra deres områder i Mississippi, Florida, Alabama, Georgia og Tennessee og flyttet til  Oklahoma i 1830'erne. Området, som allerede var beboet af stammerne Osage og Quapaw,  blev udpeget som indianer-territorium i forbindelse med Indian Removal Act fra 1830 og Indian Intercourse Act fra 1834. Femten stammer blev givet landområder i territoriet i 1830,  og i 1890 havde flere end 30 stammer fået tildelt føderalt land.
I perioden mellem 1866 og 1899  forsøgte kvæggårdene i Texas at kunne dække eftersprørgselen efter fødevarer i de østlige storbyer, og jernbanerne i Kansas lovede at kunne levere disse til tiden. Kvægdriverspor og kvæggårde opstod i forbindelse med at cowboys drev deres kvæg nordover eller bosatte sig illegalt i indianer-territoriet. I 1881 gik fire ud af fem større kvægdriverspor igennem indianernes territorium. En forøget tilstedeværelse af hvide bosættere blev initieret gennem lovgivning fra 1887, som opdelte indianer-territoriet i jordlodder til enkeltfamilier for derved at tilskynde til landbrug og privat ejerskab af jord blandt de oprindelige amerikanere. Overskydende jordarealer blev overdraget til den føderale regering, og i denne proces blev næsten halvdelen af indianernes jord åbnet for bosættere udefra og jernbaneselskabers køb.For det meste blev jordlodder uddelt til dem, der kom først efter at der blev åbnet for territoriet på en bestemt dag. Dem som brød denne regel og gik ind over grænsen til territoriet før det var tilladt, blev kaldt sooners, og derfra stammer delstatens officielle kælenavn.Forsøg på at omdanne territoriet til en egentlig delstat begyndte omkring begyndelsen af det 20. århundrede, da lovgivning fjernede alle stammebeføjelserne i indianerterritoriet. Bestræbelser på at  danne en egentlig indiansk delstat ved navnet Oklahoma, og et senere forsøg på at danne indianerstaten Sequoyah fejlede, men Oklahoma blev grundlagt som USA's 46. delstat den 16. november 1907.
Den nye stat blev et fokuspunkt for den fremspringende olieindustri, og fund af oliepøle førte til, at byer voksede hurtigt i størrelse og rigdom. Tulsa blev kendt som Verdens oliehovedstad i det meste af det 20. århundrede, og olieinvesteringer drev det meste af statens tidlige økonomi.
I 1930'erne begyndte delstaten at føle konsekvenserne af dårlige landbrugsmetoder, tørke og kraftige vinde. Under perioden med støvstorme, Dust Bowl, blev livet besværliggjort i områder i Kansas, Texas, New Mexico og det nordvestlige Oklahoma med lange perioder med lille nedbør og meget høje temperaturer, som sendte tusindvis af farmere i fattigdom og tvang dem til at flytte til mere frugtbare dele af det vestlige USA. I en tyveårig periode, som sluttede i 1950, oplevede staten sin eneste nedgang i befolkningstallet, som faldt med 6,9%. Som svar på katastrofen blev store tiltag iværksat inden for jordbunds- og vandbevarelse, og dæmninger, vandreservoirer og menneskeskabte søer blev skabt.I 1995 fandt et de værste terroristangreb i USA's historie sted i Oklahoma City.  Ved Oklahoma City-bombingen den 19. april 1995 detonerede Timothy McVeigh og Terry Nichols et eksplosiv uden for bygningen Alfred P. Murrah Federal Building, hvilket medførte 168 dræbte. Timothy McVeigh blev senere dømt til døden og henrettet ved dødelig indsprøjtning, mens hans partner, Terry Nichols, blev dømt for mordet på 161 personer og fik straffen fængsel på livstid uden mulighed for prøveløsladelse.
Parlamentet i Oklahoma består af et Senat og et Repræsentanternes Hus. Senatet har 48 medlemmer valgt for en fireårig periode, mens Huset har 101 medlemmer, som sidder i to år ad gangen. Medlemmerne må maksimalt sidde i en periode på i alt 12 år.Den udøvende magt varetages af delstatens guvernør, som p.t. er Kevin Stitt. 
Der er 39 stammeregeringer i Oklahoma, som hver har begrænset jurisdiktion inden for eget areal. Indianerreservater, som findes i resten af USA, findes ikke i Oklahoma, og stammeregeringerne kontrollerer areal, som blev dem tildelt, da Oklahoma var et territorium, men regeringerne har begrænsede beføjelser, og ingen kontrol over statslige forvaltningsenheder som kommuner og amter. Stammeregeringerne anerkendes af USA som delvis suveræne enheder, som har beføjelser over for medlemmer af egen stamme.Oklahoma er pr. 2007 orienteret mod det Demokratiske Parti. Selv om der er 11,6% flere, der er registreret som Demokrater end Republikanere,  har delstaten stemt for en Republikaner ved præsidentvalg fra og med 1968, og i 2004 vandt George W. Bush hvert eneste amt i staten og 65,6% af alle stemmerne i delstaten.Efter folketællingen i 2000 blev Oklaholmas delegation til Repræsentanternes Hus reduceret fra 6 til 5 medlemmer, hvor fire p.t. er Reublikanere og 1 er Demokrat. Begge Oklahomas senatorer, Jim Inhofe og Tom Coburn, er Republikanere.
Oklahoma er den 20. største delstat i USA med et areal på 181.035 km², heraf 177.847 km² land og 3.188 km² vand. Den er en af seks delstater i Frontier Strip, og ligger delvis i området Great Plains nær det kontinentale USA's geografiske centrum. Staten har grænser til Arkansas og Missouri mod øst, til Kansas mod nord, til Colorado mod nordvest, til New Mexico mod vest og til Texas mod syd og vest.
Oklahoma ligger mellem Great Plains og Ozark-plateauet i den Mexicanske Golfs vandskel,  og falder generelt i højde fra de højtbeliggende stepper mod den vestlige grænse til de lavereliggende vådområder ved den sydøstlige grænse. Det højeste punkt, Black Mesa (1.516 m.o.h.) ligger i det nordøstlige hjørne. Delstatens laveste punkt (88 m.o.h.) ligger ved Little River i den sydøstlige del.Staten har fire primære bjergkæder: Ouachita Mountains, Arbuckle Mountains, Wichita Mountains og Ozark Mountains.Oklahoma er en af de mest geografisk alsidige delstater i USA og har 11 distinkte økoregioner. Det østlige Oklahoma har otte økoregioner, mens den vestlige del har tre.
Skove dækker 24% af Oklahoma,  og præriegræsarealer er hjemsted for store økosystemer i de centrale og vestlige egne. I de vestlige områder forekommer græsarealer mest, men pinyon-fyr, enebær og Gul Fyr vokser ved floder i den mest nordvestlige del. Marsk, cypresskove og skove, blandet med pinus echinata og virakfyr samt løvfældende skove dominerer den sydøstlige fjerdel af staten, mens blandede områder med quercus stellata, elm, ceder og fyr dækker det nordøstlige Oklahoma.Der er store antal af hvidhalet hjort, prærieulv, rødlos, wapiti, og fugle som vagtel, due, kardinal, hvidhovedet havørn, rødhalet musvåge og fasan. I præriens økosystemer er amerikansk bison, præriehøne, grævling og bæltedyr udbredte, og nogle af USA's største kolonier af præriehunde bebor græsområderne mod nordvest. Ouachita Mountains er hjemsted for amerikansk sortbjørn, rød ræv, gråræv og nordamerikansk odder.
Oklahoma er beliggende i en region med tempereret klima og oplever af og til temperatur- og nedbørsekstremer, som er typisk for et fastlandsklima. De meste af delstaten ligger i området, der kaldes Tornado Alley, som karakteriseres ved hyppige interaktioner mellem kolde og varme luftmasser, som fremkalder uvejr. Gennemsnitligt rammer 54 tornadoer delstaten om året, hvilket er et af de højeste tal i verden. Fordi Oklahoma ligger mellem zoner med forskellige temperatur- og vindforhold, kan vejrforholdene i staten variere markant mellem relativt korte afstande.Det subtropiske klima (Koppen Cfa) i det østlige Oklahoma påvirkes kraftigt af søndenvinde, som medbringer fugtighed fra den Mexicanske Golf, men overgår gradvist til et steppeklima (Koppen BSk) i nordvest. Nedbørsmængden og temperaturerne falder fra øst mod vest. Områderne i sydøst har en årlig gennemsnitstemperatur på 17 °C og en årlig nedbør på 1.420 mm, mens området mod nordvest gennemsnitligt har 14 °C, og en nedbørsmængde på 430 mm. Alle dele af staten oplever hyppigt temperaturer over 38 °C eller under −18 °C,  og snefald varierer fra en gennemsnitlig mængde på 10 cm i syd til over 51 cm ved grænsen mod Colorado i nordvest.
I 2006 havde Oklahoma tre byer med et befolkningstal på mere end 100.000 og 40 byer over 10.000. To af de 50 største byer i USA ligger i Oklahoma – Oklahoma City og Tulsa, og 58 procent af indbyggerne i Oklahoma bor i disse to metro-områder. Metroområdet Oklahoma City, delstatens hovedstad og største by, havde i 2006 1.172.339 indbyggere og Tulsas metro-omårde havde 897.752
indbyggere.Oklahomas største byer var i 2007: Oklahoma City (537.730), Tulsa (382.870), Norman (102.830), Broken Arrow (88.310), Lawton (87.540), Edmond (76.640), Midwest City (55.160), Moore (49.280), Enid (46.510) og Stillwater (44.820).
Oklahomas økonomi er baseret på luftfart, energi, transportudstyr, forarbejdning af fødevarer, elektronik og telekommunikation, og Oklahoma er en vigtig producent af naturgas, fly, og landbrugsprodukter. Delstaten er den næststørste producent af naturgas i USA,  og er den femtestørste producent af hvede i USA. Fra 2000 til 2006 voksede 2006 Oklahomas bruttodelstatsprodukt med 50 procent, den femtehøjeste vækstrate i USA. Delstaten oplevede det hurtigstvoksende BNP mellem 2005 til 2006, hvor BNP steg 10,8%  og BNP pr. indbygger steg med 9,7% i samme periode, den næsthøjeste vækst i USA. Selv om oliebranchen traditionelt set har domineret statens økonomi medførte et kollaps inden for energisektoren i 1980'erne, at næsten 90.000 energi-relaterede arbejdspladser forsvandt mellem 1980 til 2000, hvilket ramte den lokale økonomi hårdt. Olie bidrog med 17% til Oklahomas økonomi i 2005,  og beskæftigelsen i 2007 var højere i fire andre sektorer end oliesektoren.
I 2007 var arbejdsstyrken i Oklahoma på 1,7 million personer, og heraf var 1,6 mio. beskæftiget uden for landbrugssektoren. Den offentlige sektor beskæftiger de fleste (326.000 i 2007), fulgt af transport og forsyning (285.000 jobs), og sektorerne uddannelse, forretning og fremstilling, som beskæftiger henholdsvis 191.000, 178.000 og 151.000 personer. En af de største industrisektorer er fly- og rumindustrien, som genererer 11 mia. USD årligt. Tulsa huser den største vedligeholdelsesbase for flyselskaber i verden, som håndterer det globale vedligehold for American Airlines. Totalt set bidrager fly- og rumindustrien med mere end 10 procent af Oklahomas industriproduktion. På grund af statens beliggenhed i midten af USA er Oklahoma også en af de vigtige stater for logistiske centre. Delstaten er også en af de vigtigste producenter af dæk i Nordamerika og har en af de hurtigstvoksende biotek-industrier i USA. I 2005 udgjorde værdien af international eksport fra Oklahomas fremstillingsindustri 4,3 mia. USD, og udgjorde 3,6% af økonomien. Dækfabrikation, kødforarbejdning, fremstilling af udstyr til olie og gas samt air conditionere er de største industrier.
I USA er Oklahoma den andenstørste producent af naturgas, den femtestørste producent af råolie, og har det andetstørste antal af aktive borerigge,  samt de femtestørste oliereserver.Olieindustrien bidrager med 23 mia. USD til Oklahomas BNP,  og de ansatte ved de olierelaterede virksomheder har en løn, der gennemsnitlig er dobbelt så høj som gennemsnittet for staten. I 2004 var der 83.750 oliebrønde, der blev udnyttet kommercielt ud af et samlet antal oliebrønde på 750.000,  og som producerede 178.000 tønder olie om dagen. 10 procent af USA's naturgasforekomster findes i Oklahoma.Tre af de største private olieselskaber i USA stammer fra Oklahoma,  og alle de seks selskaber på Fortune 500, som er fra Oklahoma, er beskæftiget med olie.
Oklahoma er nr. 27 inden for landbrugsproduktion blandt USA's delstater og den femtestørste med hensyn til kvægavl og hvedeproduktion. Ca. 5,5 procent af USA's oksekød kommer fra Oklahoma, og delstaten producerer 6,1% af hveden, 4,2% af svinekødet og 2,2% af mælkeprodukterne. Der var 83.500 gårde i delstaten i 2005, som til sammen producerede for 4,3 mia. USD kødprodukter og 1 mia. USD korn. Fjerkræ og svin er de anden- og tredjestørste landbrugsvarer.
I 2006 havde Oklahoma et anslået befolkningstal på 3.579.212, hvoraf de største ophavsgrupper var 14,5% tysk-amerikanere, 13,1% amerikanere, 11,8% irsk-amerikanere, 9,6% engelsk-amerikanere, 8,1% afro-amerikanere og 11,4% oprindelige amerikanere, inklusive 7,9% cherokee. Delstaten havde det andetstørste antal oprindelige amerikanere blandt alle USA's delstater, anslået 395.219 i 2002. I 2006 var 4,7% af Oklahomas indbyggere født i udlandet. mod gennemsnittet blandt USA's delstater på 12,4%.I 2006 var den gennemsnitlige personlige indkomst 32.210 USD – den 37. højeste i USA, men staten har samtidig den tredjehurtigstvoksende økonomi i USA. og er en af de billigste stater at leve i.
Oklahoma er geografisk placeret i det sydøstlige USA af Bureau of the Census, men ligger helt eller delvis i sydvest-USA og midtvesten. Kulturelt set er den placeret i syd, men kan også have visse områder placeret regionerne Great Plains og Upland south.
Der findes mange tysk-amerikanere og indfødte amerikanere i delstaten, og der tales 25 forskellige indianersprog, et tal som er højere end i nogen anden delstat. Der findes 67 indianerstammer repræsenteret i delstaten. 39 af disse har også hovedkvarter i Oklahoma. Delstatens kultur er blevet formet af flere forskellige grupper, med kvægdrivere, nybyggere, oliebaroner og indfødte amerikanere som de vigtigste.
I urbane strøg i Oklahoma blomstrer jazzen, og indfødte amerikanere, mexicanere og asiater skaber typisk musik med baggrund i deres egen kultur. Oklahoma Mozart-festival i Bartlesville er en af de største festivaler for klassisk musik i det sydlige USA, og Oklahoma Citys kunstfestival er blevet udpeget til en af de bedste Beaux-Arts-festivaler i landet. Tulsaballetten, et af delstatens fem større balletensembler, er rangeret som et af landets bedste af New York Times. I Sand Springs findes amfiteateret kaldt Discoveryland! som er hovedscenen for opsætningen af musicalen Oklahoma!. Delstaten har stået for udviklingen af musikstile som The Tulsa Sound og Western swing, gjort kendt i Cain's Ballroom i Tulsa. Denne bygning var hovedscenen til Bob Wills og Texas Playboys i 1930'erne, og er kendt som Carnegie Hall of Western Swing.
Oklahoma har mere end 300 museer. Philbrook Museum of Tulsa anses for at være et af de 50 bedste kunstmuseer i USA, og Sam Noble Oklahoma Museum of Natural History i Norman, et af de største universitetsbaserede kunst- og historiemuseer i landet, dokumenterer historien i regionen.
Oklahoma fejrede sit 100-årsjubilæet som delstat i 2007. Fejringen bestod af flere forskellige festivaler som markerede at Oklahoma blev optaget i USA den 16. november 1907.
Skotske, italienske, vietnamesiske, irske, indfødte og afroamerikanske samfund fejrer sin kulturarv og tradition gennem årlige festivaler og begivenheder.
I løbet af en tidagesperiode i Oklahoma City strømmer cirka én million besøgende til byen for at deltage i byens handelsmesse. I tillæg er der en årlig pow-wow (indianerfestival) i byen. Tulsas State Fair (marked) tiltrækker sig over én million tilskuere over en tidagesperiode, og Maifest-festivalen i byen underholdt mere end 375.000 personer i en firedagesperiode i 2007. I 2006 blev Tulsas oktoberfest udmærket som en af de 10 bedste i verden af USA Today, og til den bedste tyske madfestival i landet af Bon Apetitt-magasinet.
Oklahoma har professionel sportshold indenfor baseball, amerikansk fodbold, arena-fodbold, basketball, fodbold og hockey, lokaliseret i Oklahoma City, Tulsa, Enid og Lawton. Bokseren Allan Green er født og opvokset i Tulsa og deltog i Super Six World Boxing Classic-turneringen, der er en verdenmesterturnering for de bedste super-mellemvægtere i verden, men han røg ud da han tabte til Andre Ward og Glen Johnson. Oklahoma har også gode collegehold, blandt andet amerikansk fodbold-holdene University of Oklahoma Sooners og Oklahoma State University Cowboys.

Olaf Henriksen (26. april 1888 – 17. oktober 1962) er den eneste spiller i Major League Baseballs historie, der er født i Danmark. Han spillede syv sæsoner (1911 – 1917) for Boston Red Sox (dengang også kaldet Boston Americans) i den bedste professionelle række i USA. Dermed var han holdkammerat med Babe Ruth og Tris Speaker, som begge er i Baseball Hall of Fame, og han var med til at vinde tre World Series-titler, nemlig i 1912, 1915 og 1916.
Defensivt spillede Olaf Henriksen udelukkende i outfielden. Hans primære offensive evne var at komme sikkert på base, og blandt rookies med mere end 100 plate appearances i deres første sæson har Olaf Henriksen den næsthøjeste on base percentage i den moderne baseballhistorie. Imidlertid udviste han aldrig særlig stor slagstyrke, og han er kun noteret for én home run i karrieren. Henriksen sad hovedsageligt på bænken for Red Sox, men han leverede et afgørende hit mod den berømte pitcher Christy Mathewson i Bostons World Series-sejr i 1912.
Henriksens kælenavn var "Swede" (dansk: "svensker"). I sin aktive baseballkarriere var han 1,71 meter høj og vejede 72 kg.
Olaf Henriksen blev født i Kirkerup på Vestsjælland i 1888. Hans forældre, arbejderen Jens Peter Henriksen og Ane Sofie Henriksen, samt to ældre søskende Karen Marie og Carl Frederik (henholdsvis 5 og 2 år gamle) immigrerede sommeren 1888 til Boston. Olaf var således bare nogle måneder gammel, da han kom til USA. Hans baseballtalenter blev opdaget af Boston Americans, mens han spillede for minor league-klubben Brockton i New England League, og han fik sin major league-debut den 11. august 1911 i en alder af 23 år. Boston tabte kampen 5-11 til Philadelphia Athletics.
I starten af 1912-sæsonen gik der rygter om, at Olaf Henriksen sammen med holdkammeraten Hugh Bradley skulle indgå i en byttehandel for New York Highlanders-stjernen Hal Chase. Avisen New York Times beskrev det som "en af de vigtigste byttehandler i de seneste år", men aftalen kom aldrig i hus. Offentligheden lagde mærke til Henriksen, hvilket følgende forhåndsanalyse af Bostons hold bevidner:
Den sidste kamp, han spillede, var mod Washington Senators den 27. juni 1917. Tre dage senere blev Olaf Henriksen endegyldigt sat af holdet og sendt tilbage til minor leagues, hvilket han nægtede at møde op til. Året efter berettede New York Times, at major league-klubben Brooklyn Robins forsøgte at skrive kontrakt med Henriksen, der skulle udfylde sin velkendte rolle som pinch hitter, men dette blev ikke til noget. Efter afslutningen på hans professionelle karriere blev Olaf Henriksen træner for baseballholdet på Boston College.Henriksens familie omfattede hustruen Mary og datteren Catherine. Den 17. oktober 1962 døde Olaf Henriksen i Norwood, Massachusetts, USA. Han ligger begravet på St. Mary Cemetery i byen Canton, Massachusetts.
Henriksen battede og kastede venstrehåndet. Et baseballkort fra 1912, som er udgivet af et cigarfirma, kalder ham for "outfielderen, der nedstammer fra vikinger". Han beskrives som en "flængende" hitter, der hurtigt vakte interesse hos Boston Americans' talentspejdere. I den bedste række blev han typisk brugt som pinch hitter, og derfor havde han i gennemsnit kun 1,9 plate appearances pr. kamp over hele sin karriere. Han blev aldrig fast mand på holdet, men tjente som backup for Red Sox' berømte outfield bestående af Tris Speaker, Harry Hooper og Duffy Lewis. I 1915 optrådte han i 73 kampe for sit hold i den regulære sæson og yderligere 2 i slutspillet, hvilket var hans personlige rekord.
Defensivt spillede Henriksen kun i outfielden. Han havde flest optrædener (61) som rightfielder, næstflest som leftfielder (42) og endelig enkelte som centerfielder (22).
Det formentlig største øjeblik i Olaf Henriksens professionelle baseballkarriere opstod, da Red Sox' manager Jake Stahl valgte at bruge Henriksen som pinch hitter for Hugh Bedient i syvende inning af den ottende og afgørende kamp i World Series i 1912. Boston var bagude med et point, og modstanderholdets pitcher var Christy Mathewson, der skulle vise sig at blive en af de fem første spillere valgt ind i Hall of Fame. Med et forsinket sving fik Henriksen ram på en curveball fra Mathewson og skød bolden lige mod 3. base, så den sprang langt nok ud i foul territory, til at løberen på 2. base kunne nå i mål og dermed udligne pointstillingen. Henriksen, der af avisen New York World blev beskrevet som "den forbløffede søn af Thor", fik en double. Red Sox endte med at vinde kampen og dermed World Series-titlen.Den 17. marts 1916 spillede Red Sox en intern opvarmningskamp til den rigtige sæson. Babe Ruth, en af de stærkeste spillere i baseballhistorien, skød en lang bold, som lignede en sikker home run, men Olaf Henriksen overraskede alle ved i bogstaveligste forstand at løbe gennem banens træmur og gribe bolden.Olaf Henriksen er endvidere en af de eneste spillere, der har fungeret som pinch hitter for Babe Ruth. Den 7. juli 1916, hvor Ruth havde pitchet 7 innings mod Cleveland Indians, blev Henriksen skiftet ind og endte med at få en walk, hvilket ultimativt udlignede pointstillingen til 1-1. Red Sox vandt kampen 2-1.
Henriksens samlede batting average, on base percentage og slugging percentage for karrieren er henholdsvis 0,269/0,392/0,329. Sin nok bedste sæson rent offensivt havde han i 1913, hvor han battede 0,375/0,468/0,400 i 31 kampe, selvom han dog har haft en større indflydelse på sit holds spil året efter, da han i en del flere kampe (63) battede 0,263/0,407/0,337.
Blandt rookies (dvs. førsteårsspillere) med minimum 100 plate appearances i deres første sæson i Major League Baseball præsterede Olaf Henriksen den næsthøjeste on base percentage siden år 1900, da han i 1911 nåede op på 0,449.At dømme efter hans (selv efter den tids standarder) lave slugging percentage var Henriksen ikke nogen kraftfuld hitter, og han slog da også kun 1 home run i sin karriere, ligesom blot 20 af hans 131 hits var extra base hits. Derudover scorede han 84 runs og fik 48 runs batted in.
Henriksen lader til at have haft et særdeles godt boldøje, da han i alt er registreret for 97 walks mod kun 43 strikeouts. Imidlertid har man kun strikeoutdata for hitters fra og med 1913, så i de år, hvor statistikkerne er komplette, var hans walk/strikeout-kvotient lig med 69/43 = 1,6, hvilket er langt over den periodes Major League Baseball-gennemsnit på omkring 0,8.Han er registreret for 15 stolen bases mod 9 caught stealing i karrieren, omend det sidste tal er lidt tvivlsomt på grund af datidens mangelfulde data på det område.
Ud af i alt 176 total chances lavede han 6 errors (defensive fejl) og havde 8 outfield assists. Hans fielding percentage for karrieren er 0,966, hvilket er lidt højere end den gennemsnitlige fielding percentage i ligaen på 0,956.
Olaf Henriksen spillede fem kampe i World Series med minimum én optræden i hver af de tre Series, som Boston deltog i (og vandt) i hans tid på holdet. I disse kampe fik han sammenlagt fire plate appearances, hvoraf én resulterede i et hit, én i en walk og de to sidste i outs.
Sons of Sam Horn – Olaf Henriksen: En rimelig detaljeret biografi på en Red Sox-wiki. (engelsk)
FanGraphs – Olaf Henriksen: Grafer over Henriksens statistikker sammenlignet med samtidens. (engelsk)LA-ikon
Oldtidens Grækenland eller Antikkens Hellas er en næsten tusindårig periode i Grækenlands historie i Grækenland og mange af Middelhavs- og Sortehavsområderne. Oldtidens Grækenland bliver af de fleste historikere regnet som den vigtigste grundlæggende kultur for den vestlige civilisation. Græsk kultur varede til kristendommens komme og havde en stor påvirkning på Romerriget, som igen satte sit præg på den europæiske kultur.
De gamle grækeres civilisation har haft stor indflydelse på sprog, politik, uddannelse, filosofi, videnskab, kunst og arkitektur i den moderne verden. Den græske kultur var også katalysator for renæssancen i 14- og 1500-tallet.
Begrebet ”Antikkens Hellas” dækker den græsktalende verden i antikken. Begrebet refererer ikke alene til den græske halvø og det moderne Hellas, men også til områderne med hellensk kultur som var beboet af grækere: Cypern og De ægæiske øer, kysten omkring Det Ægæiske Hav, kaldet Anatolien (dengang kendt som Ionien), Sicilien med Syditalien og de spredte, græske bosættelser på kysten af Illyrien, Thrakien, Egypten, Kyrene, Sydfrankrig og øst og nordøst på Den Iberiske Halvø.
Grækerne kaldte deres land for Hellas og omtalte sig selv som hellenere (som oprindelig var en stamme i det sydlige Thessalien). Den latinske benævnelse, som vi bruger, stammer fra en stamme som holdt til i det vestlige Hellas, Graii (latin: Graeci/Graecia, henholdsvis grækere og Grækenland). Oprindelsen af udtrykket er ikke helt kendt, men man antager at stammen Graii var med ved koloniseringen af Cumae, den ældste græske koloni i Italien, og at benævnelsen derfra spredte sig ud over Italien.
Den første er arkaisk tid, hvor de græske bystater begyndte at udvikle sig, omtrent fra det 9. århundrede f.Kr. til perserkrigene (500 f.Kr.), slutningen på arkaisk tid.
Efter perserkrigene gik den græske historie ind i klassisk tid, som var højdepunktet i den antikke græske verden med en kultur, som blomstrede voldsomt. Den klassiske tid fortsatte frem til Alexander den Stores erobringer; selve skellet er ofte sat til Alexanders dødsår, 323 f.Kr..
Perioden efter Alexander kaldes hellenistisk tid. Hellenismen og den antikke græske periode slutter ved Romerrigets erobring af den græske halvø i 146 f.Kr..
Fra omkring 800 f.Kr. er der fund og kilder, som fortæller om en græsk kultur i vækst. Den nye græske civilisation var ikke centralt styret som den gamle højkultur i fx Mykene, men delt i mange små, selvstyrende samfund, som voksede frem rundt omkring det lokale forsvarsværk (borg eller akropolis). Ordet akropolis betyder ”højborg” og kommer af, at græske bønder i løbet af de mørke århundreder, byggede små forsvarsværker på toppen af højene i landskabet for at kunne flygte dertil, når fremmede hære nærmede sig.
Akropolis blev, efterhånden som den græske kultur hævdede sig, et vigtigt samlingssted i polisstaten. Lige neden for akropolisen oprettedes ofte små torve, agora, hvor varer blev byttet mellem bønderne og med udenlandske handelsmænd. Byen blev det militære og økonomiske magtcentrum i staten til trods for, at det græske samfund hovedsageligt var et jordbrugsamfund, og at magten primært lå i hænderne på mænd med store landejendomme.
I hele det græske område var der omkring 600 polisstater. De lå ofte i konflikt med hinanden om, hvor grænserne skulle gå.
Oprindeligt var de græske polisstater monarkier, men da jordbrug var fundamentet i det græske samfund, sad det jordejende aristokrati på den virkelige magt. Jordejeraristokratiet var også en krigerstand, da det var det eneste med ressourcer til at eje våben. Aristokraterne i hver polisstat kæmpede indbyrdes og forsøgte at beherske mest mulig jord og magt og dræbte ofte monarken på deres vej: for aristokratiet var ”staten”. Småbønderne led under aristokratiets magtkampe.
Jern var lettere at udvinde end bronze. Bronzen var dyrt og vanskeligt at udvinde, så det med til at fastholde aristokratiets magt, da det var dem, som havde råd til at skaffe sig bronzevåben. Grækerne fik jern omkring 600 f.Kr. og udviklede hoplithære med bondesoldater som gik i krig i tæt formation, falankser. De bondedominerede hære førte til, at bondestanden fik mere magt, og det påvirkede magtfordelingen i staterne.
Jernalderen opstod i Sydøsteuropa allerede omkring 1500 f.Kr. med hittitterne, en indoeuropæisk folkegruppe. På grund af jernets kvalitet og enkle udvindingsproces forsøgte hittitterne at holde opskriften på fremstilling af jern hemmelig, men i længden var det umuligt.
Aristokratiet kom nu i konflikt med en voksende handelsstand, der blomstrede pga. mønter omkring 680 f.Kr.. Fra midten af 600-tallet samledes handelsstanden og bønderne ofte omkring populistiske ledere, som blev kaldt tyranner, eneherskere som skulle fordele jorden retfærdigt mellem indbyggerne i staten. En tyran skulle bruge sin enevældige magt til at tage jorden fra aristokratiet og uddele den til borgerne i staten. Men tyrannerne førte ofte samme politik som enevældige herskere har gjort gennem historien: de misbrugte magten.
Det er værd at bemærke at tyranni ikke havde den samme negative klang i det gamle Grækenland som ordet tyran og diktator har i dag. En tyran var en succesrig oprørsleder, der ofte havde støtte fra en stor del af folket (i hvert fald i begyndelsen af sin magtperiode).
Man ser ofte en udvikling fra monarki til tyranni (og tilbage til monarki igen) i polisstaterne. Da tyrannerne misbrugte deres magt og blev overvundet og erstattet af nye tyranner, udviklede de fleste stater en form for demokrati, folkestyre. De oprettede folkeforsamlinger, som mødtes regelmæssigt og bl.a. udviklede lovgivning.
I 700-tallet f.Kr. overtog grækerne en lydskrift fra fønikerne som vores alfabet. Derfor har vi skriftlige kilder til græsk kultur, som er lette at tyde; og det er denne kultur fra det gamle Grækenland, mange regner som det kulturelle grundlag for vestlig kultur. 
Til trods for at grækerne aldrig blev samlet i en centraliseret stat, så de sig selv som ét folkeslag. De skelnede mellem grækere og barbarer (det græske lydmalende ord bárbaros betyder folk, der ikke taler græsk).
Før det 6. århundrede f.Kr. var Athen, Sparta, Korinth og Theben de fire dominerende polisstater. Alle fire havde underlagt sig småstater og udvidet deres magtområder. Inden søfarten og handlen rigtigt udviklede sig, var det Athen og Korinth som dominerede.
Athen og Sparta udviklede sig efterhånden til de mest dominerende polisstater og kom til at lede Peloponneserkrigen på hver deres side i en blodig konflikt, som splittede hele den græske civilisation. De to stater var meget forskellige, både kulturelt og samfundsmæssigt: demokratiet rådede i Athen, mens Sparta var et oligarki med en blandet forfatning.Polisen Athen lå i et område, Attika, som ikke var særlig velegnet til jordbrug. Af den grund producerede staten hovedsageligt olivenolie og andre luksusvarer, som blev solgt for jordbrugsvarer. De var tvunget til at handle, og det var en af årsagerne til at Athen blev den dominerende polisstat på havet.
Mod slutningen af det 6. århundrede f.Kr. herskede Dareios den Store over et enormt rige, fra det Vestkina til Østeuropa. I 513 f.Kr. erobrede Dareios for første gang Thrakien og Makedonien, og den makedonske konge, Alexander 1., blev hans vasal.
I 499 f.Kr. brød det ioniske oprør ud, igangsat af Aristagoras i Milet. De ioniske byer forkastede de tyranner, som perserne havde indsat, dannede forbund og bad om hjælp fra andre grækere. Athen sendte tyve skibe og Eretria fem, og flåden hjalp med at sprede oprøret langs kysten. I 498 f.Kr. erobrede og brændte grækerne Sardes, som resulterede i en persisk invasion. Den græske flåde blev knust i slaget ved Lade i 494, og de ioniske byer blev plyndret, selv om de fik indført demokratiske styrer.
I 492 f.Kr. overmandede en hær kommanderet af Dareios' svigersøn Mardonios Thrakien og Makedonien, men i forsøget på at angribe Athen forliste hans flåde i et uvejr ved Athosbjerget. Næsten hele hæren blev dræbt, og Mardonios vendte kvæstet hjem. Det lykkedes athenerne at slå perserne i slaget ved Marathon og ved Salamis.
Perserkrigene markerer overgangen fra arkaisk tid til klassisk tid i græsk historie.
Efter perserkrigene gik flere bystater sammen i forbund for at forsvare sig mod fremtidige angreb fra Persien: det athenske søforbund blev grundlagt i 477 f.Kr.. Athen blev den naturlige leder, da byen havde langt den største flåde i den græske verden. I løbet af nogen årtier formåede Athen at omdanne forbundet til et athensk imperium, som førte til misfornøjelse blandt enkelte bystater.
I 433 f.Kr. udviklede der sig en konflikt mellem poliserne Korkyra og Korinth. I den måtte Korkyra bede Athen om hjælp. En alliance ville betyde at Athen kom i konflikt med Korinth og byens allierede Sparta. Det ville betyde et brud på den trediveårsaftale, som forbød Athen at udvide sit imperium. Forespørgslen fra Korkyra førte til en heftig debat i folkeforsamlingen i Athen, men alle fulgte Perikles' råd om at indgå alliancen.
Spartanerne prøvede flere gange at løse konflikten diplomatisk, fordi de ønskede at undgå en konflikt med Athen. Perikles fastholdt Athens krav og ønskede ikke at indgå kompromis med Sparta. Krigen var ikke til at undgå.
Den første del af krigen varede fra 431 til nikiasfreden i 421 f.Kr., hvor Sparta og Athen indgik en fredsaftale, som skulle vare i 50 år. Men allerede i 413 f.Kr. var krigen i gang igen og varede helt til Athens totale nederlag i 404 f.Kr.
Efter at Filip havde etableret et makedonsk militært og diplomatisk overherredømme i Hellas, drog Alexander af sted i 334 f.Kr. på sine berømte erobringer. Den første og mest kendte var den som underlagde Persien efter en afstemning i et græsk rådsmøde i Korinth. Han krydsede Hellesponten til Lilleasien med omkring 40.000 græske og makedonske soldater, slog den persiske armé ved Granicus-floden og befriede de græske byer i Karia, Lykien og Pamfylien langs vestkysten af Lilleasien, den ioniske kyst. Ved Halikarnassos i Karia gennemførte Alexander den første af mange belejringer.
Alexander efterlod et enormt rige med persisk-græsk kultur til sine efterfølgere (diadokerne eller diadochoi) som kæmpede om magten:
Alexanders rige blev først delt i fire betydelige deler: Kassandros herskede i Hellas, Lysimachos i Lilleasien og Thrakien, Seleukos I Nikator i Mesopotamien og Syrien, og Ptolemaios 1. (eller Ptolemaios Soter) i Levanten og Egypten. Snart overtog Lysimachos Kassandros' del og riget blev delt i tre: Ptolemaios Soter i Egypten, Antigonos Monofthalmos (bogstaveligt ”den enøjede” på græsk) og Seleukos i Mellemøsten. Omkring 281 f.Kr. bestod kun to dynastier i Alexanders rige — Seleukiderne i nord og Ptolemæerdynastiet i syd.
Mange byer bar Alexanders navn: Alexandria, Alexandropolis og andre alexandriske navne var spredt ud over landområderne, han havde erobret. Hvilken drøm han end havde om at sammenføje de græske og persiske kulturer, døde hans drøm kort tid efter ham. Makedonerne og grækerne tvang den persiske kultur til en mindre betydelig position.
Demokratiets fader var atheneren Solon, som virkede som statsmand og digter i byen omkring år 600-550 f.Kr. Tidligere blev Athen styret af mænd fra ledende slægter i lavlandet. På Solons tid var vilkårene modne til en ny magtfordeling. Athen kunne nu inddeles i fem samfundsklasser. Øverst var pentakosiomedimnoi (som havde gårde og som kunne producere 500 tønder korn om året eller produkter af lignende værdi), hippeis (som havde råd til heste og kavaleriudstyr). Under de to overklasser var der to mellemklasser: zeugitai (som havde råd til våben og kunne deltage i infanteriet) og thetes (som ikke havde råd til det). De to mellemklasser var demos (folket). Under de fire klasser var slaverne.
I det nye demokratiske system fik demos visse begrænsede demokratiske rettigheder. Solon udtrykte det således: ”Jeg gav så mange privilegier til demos, som det var nødvendigt for dem, så de ikke blev frataget deres ære eller forsøgte at få mere end det [...] demos adlyder deres ledere bedst, når de ikke er drevet af vold og ikke får for frie vilkår.”
På Solons tid var det imidlertid langt fra noget almindeligt demokratisk samfund. Demokratiet blev ikke indført før Kleisthenes' reformer i 508 f.Kr.
Athen stod på mange måder i kulturel og politisk opposition til Sparta. Athen var en af mange græske bystater, som havde haft aristokratisk styre og nu var nået til demokratiet.
De grundlæggende magtinstanser i Athen var Folkeforsamlingen, som var et møde, hvor alle frie athenske borgere over 18 år kunne komme med lovforslag, debattere og stemme om de nye love. Folkeforsamlingen mødtes ca. 40 gange om året. Ved lodtrækning i Folkeforsamlingen blev Rådet på 500 mænd over 30 år valgt. De sad et år. De skulle forberede sagerne før Folkeforsamlingen. Årsagen til lodtrækningen var, at mægtige borgere ikke skulle kunne tvinge sig til stemmer og magtpositioner. Athenerne så lodtrækningen som den højeste demokratiske valgform.
Kun frie mænd kunne opnå borgerskab og fuld beskyttelse af loven i en polis. I de fleste bystater gav det ikke socialt fordelagtige privilegier, som i antikkens Rom. Det gav ingen specielle privilegier at blive født ind i en rig familie. Visse familier havde kontrol med religiøse funktioner, men det gav ikke nødvendigvis mere politisk magt. I Athen, hvor befolkningen var inddelt i social-økonomiske klasser baseret på formue, kunne indbyggere skifte klasse afhængigt af, om de tjente flere penge. 
Men i Sparta fik alle mandlige borgere titlen lik, når de blev færdige med deres uddannelse. De spartanske konger kom dog sædvanligvis fra to familier. 
Slaver havde ingen magt eller status. De havde ret til at have deres egen familie og egen ejendom, men havde ingen politiske rettigheder. Før 600 f.Kr. havde slaveriet spredt sig rundt i Grækenland. Før 500 f.Kr. udgjorde slaverne en tredjedel af befolkningen i enkelte bystater. 
De fleste familier ejede slaver, som blev brugt som hushjælp eller arbejdere. Selv fattige familier kunne eje en slave eller to. Slaveejerne havde ikke lov til at slå eller dræbe deres slaver. Ejerne gav ofte løfte om at befri deres slaver som en motivering for at de skulle arbejde hårdere. Befriede slaver blev, i modsætning til i antikkens Rom, ikke borgere, men blev optaget i metoikpopulationen med folk fra udlandet og andre bystater, som officielt havde lov til at bo i bystaten.
Bystaterne havde også deres slaver. De offentlige slaver havde større uafhængighed end dem, der var ejet af private familier. De offentlige slaver levede for sig selv og udførte specielle opgaver. I Athen blev offentlige slaver oplært til at holde øje med falskmøntneri, mens tempelslaverne arbejdede som tjenere for templets gud.
Sparta havde en speciel type slaver, kaldet heloter. De var græske krigsfanger, der var ejet af staten og udpeget til familierne. Heloterne ordnede mad og husarbejde, for at de spartanske kvinder kunne koncentrere sig om at opdrage stærke børn, og mændene kunne vie deres tid til at træne som hopliter. Heloterne blev dårligt behandlet og gjorde ofte oprør.
I bystaterne levede borgerne enten i lave lejlighedsbygninger eller i privatboliger, afhængigt af familieformuen. Større huse, offentlige bygninger og templer var bygget omkring agoraen. Mange boede også i små landsbyer og på landbrug omkring selve byerne. I Athen boede flere uden for bymurene end indenfor (det er beregnet at af en befolkning på 400.000, boede 160.000 inden for bymuren, et er et stort antal for et præindustrielt samfund). 
Et almindeligt græsk hus er lille sammenlignet med et moderne. Den indeholdt sædvanligvis soverum, lagerrum og et køkken omkring en lille indvendig gårdsplads. Gennemsnitsstørrelsen i 400-tallet f.Kr. var 230 m² og var meget større end hos nogen af samtidens civilisationer.
En husholdning bestod almindeligvis af et par forældre og deres børn. Manden var ansvarlig for at skaffe familien arbejdskraft og investere i land og handel. Kvinden var ansvarlig for husholdningens varer og slaver. Slaverne havde ansvaret for madlavning, vand, opvask og børn. Mændene havde deres egne rum til gæster; for fremmede, mandlige besøgende havde ikke lov til at være i samme rum som kvinder og børn. Velstående mænd inviterede ofte venner til symposium, en fest eller et drikkegilde. Lys kom fra olivenolielamper, mens varmen kom fra et trækulsfyrfad. Møblerne var enkle og sparsomme og bestod stort set kun af stole, bord og senge.
Omkring 80% af den græske befolkning arbejdede normalt med landbrug som almindeligt i alle førindustrielle civilisationer. Jorden i Grækenland var ikke specielt indbringende, og regn forekom kun i lille målestok. Forskning tyder imidlertid på, at klimaet har ændret sig lidt siden oldtiden, men det var ofte nødvendigt at vande jorden og luge afgrøderne. Okser blev brugt til pløjning, men de allerfleste opgaver blev efter al sandsynlighed udført med håndkraft. Den græske bonde ville helst producere, så han kunne bidrage til fester og købe fisk, salt og metal.
Maden i den gamle, græske verden var simpel. Fattige mennesker spiste normalt kun grød evt. tilsat løg, grønsager og ost eller olivenolie. Der var kun få, der spiste kød regelmæssigt. Bagerierne solgte nybagt brød hver dag, mens små boder stod for tilbehør. Vin fortyndet med vand var den foretrukne drik.
Tøjet i den antikke, græske verden forandrede sig kun lidt i tidens løb. Både mænd og kvinder gik i løse peplos og tunikaer. Begge var ofte farverige og blev fæstet med et bælte. Kapper, læderstøvler og hatte i koldt vejr, og i varmere vejr blev støvlerne erstattet af sandaler. Kvinder gik med juveler og brugte kosmetik, specielt pulveriseret bly, som gav dem en bleg hudfarve. Mænd havde skæg til Alexander den Store indførte barbering som mode.
Medicinen i antikkens Grækenland var meget begrænset. Hippokrates forsøgte at adskille overtro fra medicinsk behandling i det 5. århundrede f.Kr. Urtemedicin blev brugt smertestillende, og læger var i stand til at udføre visse former for kirurgi. De havde imidlertid ingen kur for infektioner, så grækere kunne dø af mindre sygdomme.
For at holde sig i form og være klar til militærtjeneste trænede mændene hver dag. De fleste bystater havde mindst et gymnasium, en træningsbygning som både havde løbebane, bassin, forelæsningssal og park. I byerne, undtagen Sparta, var gymnasierne kun åbne for mænd og øvelserne blev udført nøgen: gymnasium af græsk: gymnos, ”nøgen”.
Bystatsfesterne stod for megen underholdning. Guderne blev æret ved konkurrencer, musik, drama og poesi. Athenerne hævdede, at deres by havde en festival hver anden dag. Store panhellenske festivaler med tilknyttede sportslege blev afholdt i Olympia (Olympiske lege), Delfi (Pythiske lege), Korinth (Isthmiske lege) og Nemea (Nemeiske lege). De atleter og musikere, som vandt disse dyster blev rige og berømte. Den mest populære, men også kostbareste konkurrence var væddeløb med stridsvogne.
I store dele af den græske verden, bortset fra Sparta, var uddannelse et privat anliggende. Kun de allerrigeste havde råd til at ansætte en lærer, som dog kunne være en slave. I den hellenistiske periode blev der imidlertid etableret nogle offentlige skoler. Drenge lærte at læse, skrive og recitere litteratur; de lærte også at synge og at spille et instrument ved siden af den atletiske træning til militærtjeneste. De studerede ikke for at få en karriere, men for at blive gode byborgere. Piger lærte også at læse og skrive og desuden lidt regning, så de kunne holde orden på husholdningen. 
Kun de færreste havde muligheden for at tage en uddannelse efter barndommen. En vigtig del af en god uddannelse var et kærlighedsforhold til en ældre mentor. Drengen lærte ved at høre sin mentor tale om politik i agoraen, ved at hjælpe ham med hans offentlige gøremål, træne med ham i gymnasiet og ved at deltage i symposier. De rigeste studenter fortsatte uddannelsen på universitetet. Disse universiteter var organiseret af berømte lærere. Athens mest berømte universiteter var Platons akademi og Aristoteles' Lykeion.
Grækerne leverede vigtige bidrag til udviklingen af både filosofien og matematikken, og mange af de store grækere fra denne tid var både matematikere og filosofer. Den første græske matematiker som nævnes i historiske kilder var Thales fra Milet. Han regnes også for den første græske filosof og videnskabsmand. En af de mange historier som er nedskrevet om Thales, er at han ved hjælp af beregninger kunne forudsige en solformørkelse i 585 f.Kr. Han bliver også anset for ophavsmand til grundlæggende matematisk viden, som at diameteren deler cirkelen i to lige store dele og at vinklerne i en ligesidet trekant er lige store. 
Den kendteste græske matematiker Pythagoras var fra øen Samos ved kysten af det nuværende Tyrkiet. Han slog sig ned i en lille græsk by i det sydlige Italien. Her havde han en gruppe disciple omkring sig, og den blev senere kaldt pythagoræerne. Det var en religiøs og filosofisk skole, som der er knyttet mange historier og myter til. Pythagoræerne var meget optaget af tal, og Pytagoras bliver ofte tillagt udsagnet: ”Alt er tal”. Pythagoras opdagede også forholdet mellem harmoniske toner i musikken.
Det vigtigste bidrag de gamle grækere havde til matematikken var nok det matematiske bevis. Tidligere civilisationer havde også haft et højt udviklet matematisk sprog, men kun i form af mere eller mindre veludviklede tilnærmelser til løsninger af bestemte problemer og udregninger. For de græske matematikere var det ikke længere nok kun at regne sig frem til en numerisk løsning på problemerne, de måtte også bevise at svaret var rigtigt. Størstedelen af den græske matematik blev samlet af Euklid i hans værk Elementerne. Her ser vi for første gang en strengt og logisk opbygget matematik, som starter med definitioner og aksiomer og beviser sætningen ud fra dem. Dette værk har haft stor betydning for udviklingen af matematikken, og det er brugt til undervisning i geometri ved universiteterne helt frem til vor tid.
Archimedes er en af de største matematikere nogensinde og sammenlignes med Isaac Newton og Carl Friedrich Gauss. Ifølge Plutark blev Archimedes dræbt af en romersk soldat, mens han skrev matematiske formler i sandet. Archimedes er kendt for at have opdaget loven om legemers opdrift i væske. I forbindelse med denne opdagelse siges det, at han løb nøgen gennem gaderne, mens han råbte ”Heureka!” (”Jeg har fundet det!”) – henrykt over opdagelsen.
Johan Henrik Schreiner: Antikkens historie, Oslo 1996 (første utg. 1985) ISBN 82-991248-0-8
Moses Finley: Grekerne i antikken: Et møte med mennesker og kultur, oversatt av Bente Lassen, Universitetsforlaget ISBN 82-13-00903-7
Mogens Herman Hansen. Polis : den oldgræske bystatskultur. København: Museum Tusculanum, 2004. ISBN 87-7289-992-1
Peter Connolly. Antikkens storbyer : livet i det gamle Athen og Roma. Aschehoug, 1998. ISBN 82-03-22267-6

Ole Christensen Rømer (25. september 1644 i Aarhus – 19. september 1710 i København ) var en dansk astronom, ingeniør og politidirektør.
I 1675 påviste Rømer – som den første – at lyset ikke, som det hidtil var formodet, udbreder sig øjeblikkeligt, men med en endelig hastighed, og han målte denne hastighed til ca. 230.000 km/s. Da lysets hastighed er ca. 300.000 km/s, har hans målinger været behæftet med en del usikkerhed. Til gengæld var det en sensation, at lyset havde "en tøven" - altså at det havde en hastighed. Hans opdagelse vækkede først en del modstand, men blev senere accepteret.
Ole Rømer blev født i Aarhus i 1644. Han var søn af Chresten Pedersen fra Rømø, en  handelsmand, der opnåede borgerskab i Aarhus i 1642 (som Chresten Pedersen Rømer), og hustru Anne Olufsdatter Storm, der kom fra en velrenommeret aarhusiansk familie. I 1662 blev Ole Rømer student fra Aarhus Katedralskole, og samme år flyttede han til København for at studere ved Københavns Universitet. Her blev han elev af videnskabsmanden og lægen Rasmus Bartholin, og Rømer blev involveret i at forberede en udgivelse af Tycho Brahes observationsjournaler. I 1671 assisterede han den franske astronom Jean Picard med at stedfæste Brahes observatorium på Hven – et arbejde, der skulle hjælpe med til at fortolke Brahes observationer mere nøjagtigt.
I 1672 rejste han sammen med Picard til Paris, hvor han de kommende 9 år var beskæftiget med observationer på det nye kongelige observatorium og var ansat af Louis XIV til at undervise tronarvingen (le dauphin). Han blev medlem af l'Academie Royale des Sciences og assisterede også ved udarbejdelsen af vandforsynings- og fontænesystemerne på Versailles og Château de Marly. Det var i denne periode, han kom frem til sit resultat om lysets hastighed; det beskrives nærmere nedenfor.
I 1681 vendte han tilbage til Danmark, hvor han blev udnævnt til professor i astronomi ved Københavns Universitet. Han var samtidig aktiv på universitetets observatorium, der lå på toppen af Rundetårn, hvor han bl.a. brugte instrumenter, som han selv havde opfundet eller forbedret. Desværre gik alle hans observationer og instrumenter tabt ved branden i 1728, og da han selv kun publicerede ganske få artikler, er meget af hans opsamlede viden gået tabt.
Ud over det astronomiske arbejde gjorde han også forarbejdet til indførelsen af den gregorianske kalender i Danmark-Norge i 1700 (dele af Nordtyskland foretog kalenderskiftet samtidig). Et andet indsatsområde var hans metrologiske arbejde (fastlæggelse af mål og vægt), hvor han stod i spidsen for indførelsen af et nationalt system, der trådte i kraft 1. maj 1683. Det var baseret på rhinske fod, men det blev dog lavet om i 1698, efter at Rømer havde opdaget, at denne basisenhed fandtes med forskellige mål. I kraft af sin astronomiske baggrund søgte han at definere mål- og vægtenheder, som var baseret på astronomiske konstanter. Det gav sig blandt andet udslag i hans definition af en dansk mil, der blev sat til 24000 fod svarende til 4 geografiske bueminutter. Denne definition blev udarbejdet i forbindelse med hans arbejde med at opmåle de danske veje. Det skete i forbindelse med Christian 5.s projekt om at forbedre og om muligt udrette vejene i Danmark i løbet af 1690'erne. En del af dette projekt udmundede også i opsætningen af de første danske milepæle i sten. En del af disse eksisterer stadig og de bliver i faglitteraturen benævnt "Ole Rømer-sten". Også temperaturskalaen søgte han at standardisere, og hans Rømerskala dannede senere grundlag for Fahrenheitskalaen.
I 1694 blev han valgt til rektor for universitetet. Han blev genvalgt yderligere to gange og fratrådte først i 1705 efter eget ønske. I 1694 blev han udnævnt til justitsråd med deraf følgende pligt til at møde som dommer i Højesteret, og i 1706 fik han titel af etatsråd.
Ole Rømer fik pålagt andre job af kongen, herunder fra 1705 hvervet som borgmester samt politidirektør i København, hvilket nærmest svarede til vore dages stadsingeniør. I disse positioner udstak han bygningsregulativer, etablerede kloakker, m.v. Han opfandt de første gadebelysninger med olielamper og lagde kimen til senere socialreformer ved at skabe fokus på byens tiggere og prostituerede. Man kan – som flere har gjort det – ærgre sig over, at disse pålagte hverv fratog Rømer tid, der ellers kunne have været brugt på astronomisk forskning, der var hans hjertesag, men hans indberetninger viser dog, at han udførte hvervene med stor ildhu.
Han indgik ægteskab to gange. Første gang i 1681 med Rasmus Bartholins datter, Anne Marie Bartholin (1663-1694). Anden gang i 1699 med Else Magdalene Bartholin (1680-1763), datter af Caspar Bartholin den Yngre. Begge ægteskaber var barnløse. Da han døde, blev han begravet i Vor Frue Kirke med store æresbevisninger.
Selvom Rømer var et enestående multitalent, der udrettede meget i sin levetid, så er hans opdagelse af lysets endelige fart dog den bedrift, som han især huskes og er internationalt berømt for.
Rømers metode gik ud på at observere Jupiters måne Io i mere end et år. Io har en rotationstid omkring Jupiter på omkring 42½ time, og logisk set burde man altid måle denne tid. Men Rømer fandt ud af, at Io nogle gange dukkede frem for tidligt og andre gange dukkede op for sent i forhold til de forventede tidspunkter.
Dette forhold tilskrev han Jordens rotation omkring Solen. De gange, han målte en for tidlig opdukken, måtte Jorden være tættere på Jupiter, og de gange, han målte en for sen opdukken, måtte Jorden være længere væk fra Jupiter.
Han foretog den første serie observationer 1671 på Hven sammen med Picard. Man ønskede at bestemme Uranienborgs længdegrad i forhold til Paris' og derfor nedskrev man tidspunkterne på en række observationer af Io. Da lederen af Parisobservatoriet, Giovanni Domenico Cassini, foretog nogle tilsvarende observationer i Paris kunne tidspunkterne efterfølgende sammenlignes og længdegraden udregnes.
I 1672 rejste Rømer til Paris, primært for at arbejde videre på Brahes journaler. Men han kom i stedet til at assistere Cassini med yderligere observationsarbejde og med tabellæggelse af Ios formørkelser, så de kunne anvendes til navigationsformål. I et samtidigt skrift skrev Cassini: 
Cette seconde inégalité paraît venir de ce que la lumière emploie quelques temps à venir du satellite jusqu'à nous, et qu'elle met environ dix à onze minutes à parcourir un espace égal au demi-diamètre de l'orbite terrestre.
Denne anden forskel synes at skyldes, at lyset tager en vis tid om at nå os fra satellitten; lyset synes at tage omkring ti til elleve minutter om at tilbagelægge en distance på halvdelen af jordens rotationsdiameter..
Mærkværdigvis forlod Cassini denne teori og argumenterede imod den resten af sit liv, mens Rømer tog den til sig, og snart kunne han fremlægge overbevisende observationer til at støtte den. Han fandt frem til, at det tager lyset 22 minutter at tilbagelægge jordbanens diameter; det korrekte tal er senere fundet til 16 minutter og 40 sekunder.
Hans opdagelse blev præsenteret for Académie Royale des Sciences og kort tid efter i en kort artikel i Journal des Savants den 7. december 1676 med titlen Démonstration touchant le mouvement de la lumière trouvé par M. Roemer de l'Académie Royale des sciences.  
Rømer var dog ikke i stand til at måle lysets hastighed ud fra disse data, idet han ikke kendte jordbanens diameter, men Christiaan Huygens brugte senere Rømers data til at bestemme lysets hastighed til at være omkring 2,3 · 108 m/s.
Den kalender, som man brugte i Danmark – den julianske kalender – var kommet 11 dage bagud i forhold til den gregorianske kalender, som man brugte i det meste af Europa. Rømer fik derfor til opgave at indføre den gregorianske kalender i Danmark. Det gjorde han ved at beslutte at rive dagene 19.-29. februar 1700 ud af kalenderen og gå direkte fra 18. februar til 1. marts.
I 1704 opførte Rømer et landobservatorium i Vridsløsemagle, langt fra Københavns forstyrrende rystelser. Han kaldte det Observatorium Tusculanum, og i breve udtrykte han sin store glæde over endelig at have sit eget observatorium – det havde været hans store ønske i mange år.
Kort efter Rømers død forfaldt observatoriet dog, og dets præcise placering gik snart i glemmebogen. Adskillige eftersøgninger både i 1700-tallet og i 1900-tallet slog fejl. Først i 1978 lykkedes det Claus Thykier at fastslå den rette position. Stedet er i dag fredet, og der er indrettet museum på den nærliggende gård Kroppedal.
Per Friedrichsen (red.), Ole Rømer – videnskabsmand og samfundstjener, Gad, i samarbejde med Kroppedal, 2004. ISBN 87-12-04139-4.
Carl B. Boyer: Early estimates of the velocity of light, in: Isis, 33 (1941), S. 24-40
Albert van Helden: Roemer and the speed of light, in: Journal for the History of Astronomy, 14 (1983), S. 137-141
Andrzej K. Wroblewski: De Mora Luminis, in: American Journal of Physics 53 (1985), S. 620-630
August Ziggelaar: Ole Roemer. Short life story of a danish astronomer, in: Jim Hunt (Hrsg.): Cosmos, an educatonal challenge. Proceedings of the GIREP-conference 1986, European Space Agency, Paris 1986, S. 121-128
Per Friedrichsen & Chr. Gorm Tortzen (red.), Ole Rømer – Korrespondance og afhandlinger samt et udvalgt af dokumenter, C.A. Reitzels forlag, 2001. ISBN 87-7876-258-8
Historien om landobservatoriet, kopi opbevaret af Internet Archive (archive.org).
