
For alternative betydninger, se Løve (flertydig). (Se også artikler, som begynder med Løve)Løven (latin: Panthera leo) er en af de fem store katte i slægten Panthera og et medlem af kattefamilien. Det er den næststørste nulevende katteart efter tigeren, hvor nogle hanner kan veje over 250 kg. Der findes vilde løver i det subsahariske Afrika og i Asien (hvor en truet bestand lever i Gir Forest National Park I Indien). Løverne forsvandt fra Nordafrika og Sydvestasien for mange år siden, men dog i historisk tid. Indtil slutningen af Pleistocæn, for omkring 10.000 år siden, var løven det mest udbredte landpattedyr efter mennesket. Den kunne findes i størstedelen af Afrika, igennem hele Eurasien fra det vestlige Europa til Indien, og i Amerika fra Yukon til Peru.I naturen lever hanner sjældent mere end 10 til 14 år, da de skader de pådrager sig ved konstant at slås med andre hanner væsentligt reducerer deres levetid. I fangenskab kan de leve i mere end 20 år. Løven opholder sig typisk på savannen og på græssletter, selvom de kan søge til bushen og skove. Løver er usædvanligt sociale dyr sammenlignet med andre katte. En løveflok består af beslægtede hunner og unger, samt en mindre gruppe voksne hanner. Grupper af hunløver jager typisk sammen, og angriber normalt store hovdyr. Løver er øverst i fødekæden, og indgår som en vital del af økosystemet, selvom de også æder ådsler, hvis muligheden byder sig. Løver jager normalt ikke mennesker, selvom der har været eksempler på at det er sket.
Løven er en sårbar art, og bestanden i Afrika blev i løbet af de sidste to årtier af det 20. århundrede reduceret med 30-50 %. Løvebestande har svært ved at opretholde sig selv udenfor reservater og nationalparker. Selvom grunden til tilbagegangen ikke er fuldt forstået, så er tab af levesteder og konflikter med mennesker i øjeblikket de to største kilder til bekymring. Løver er blevet holdt i menagerier siden romerriget, og har været meget eftertragtede til fremvisning i zoologiske haver over hele verden siden slutningen af det 18. århundrede. Flere zoologiske haver samarbejder globalt i avlsprogrammer for den truede asiatiske underart.
Hanløven kan let genkendes på sin manke. Løven, især hannens hoved, er et af de bedst kendte dyresymboler i menneskelig kultur. Der eksisterer afbildninger helt tilbage fra den senpalæolitiske epoke, fra figurer og malerier fra Lascaux-hulerne og Chauvetgrotten til stort set alle oldtids- og middelalderkulturer hvor løven har levet. Løven er også blevet meget brugt i skulpturer, i malerier, på nationalflag, og i moderne film og litteratur.
Ordet løve kommer fra middelnedertysk leu/lewe/louwe (ligesom det tyske Löwe), og endnu tidligere fra oldhøjtysk leo/lewo/louwo. I sidste ende nedstammer ordet fra latin leo og oldgræsk λέων (léōn).
Løven er en art i slægten Panthera, og dens nærmeste slægtninge er nogle af de andre arter i denne slægt: tigeren, jaguaren og leoparden. Løven udviklede sig i Afrika for mellem 1 million og 800.000 år siden, før den spredte sig gennem den holarktiske region. Den er første gang registreret som fossil i Europa for 700.000 år siden som underarten Panthera leo fossilis ved Isernia i Italien. Det var denne løveart, den senere huleløve (Panthera leo spelaea) udviklede sig fra for omkring 300.000 år siden. I løbet af den sene Pleistocæn spredte løven sig til Nord- og Sydamerika og udviklede sig til Panthera leo atrox, den amerikanske løve. Løven uddøde i det nordlige Eurasien og Amerika i slutningen af den sidste istid for omkring 10.000 år siden; dette kan have skyldtes, at den pleistocæne megafauna uddøde.
Traditionelt er der blevet anerkendt tolv underarter af nulevende eller uddøde løver, hvoraf den største var Atlasløven. Underarterne blev adskilt på forskelle i mankens udseende, størrelse og udbredelse. Da disse egenskaber er meget intetsigende og kan variere fra individ til individ, var de fleste af disse former muligvis slet ikke rigtige underarter – specielt da de ofte var baseret på materiale, hvis oprindelsessted ikke var kendt (ofte fra zoologiske haver), og som kunne have "påfaldende, men unormale" morfologiske egenskaber. I dag accepteres generelt kun otte underarter, men en af disse (kapløven, tidligere beskrevet som Panthera leo melanochaita) er muligvis også ugyldig. Selv de tilbageværende syv underarter kan være for mange; mitokondrievariation blandt nulevende afrikanske løver er beskeden, hvilket kunne tyde på, at alle sub-sahariske løver kan betragtes som en enkelt underart eller muligvis deles i to centrale klader: en vest for Great Rift Valley og en øst for. Løver fra Tsavo i det østlige Kenya er genetisk meget tættere på løver i Transvaal (Sydafrika) end på løver i Aberdarebjergene i det vestlige Kenya.
Asiatisk løve, P. l. persica var engang vidt udbredt fra Tyrkiet, tværs over Sydvestasien, til Pakistan, Indien og selv Bangladesh. Store løveflokke og det faktum, at de var aktive om dagen, gjorde dem nemmere mål for krybskytter end tigre og leoparder; nu eksisterer der omkring 300 i og omkring Gir-skoven i Indien.
Atlasløve, P. l. leo er uddød i naturen på grund af umådeholden jagt, selvom der muligvis stadig eksisterer eksemplarer i fangenskab. Dette var en af de største løveunderarter, hvis hanner angiveligt kunne blive 3–3,3 meter lange og veje mere end 200 kg. De strakte sig fra Marokko til Ægypten. Den sidste vildtlevende atlasløve blev dræbt i Marokko i 1920.
Vestafrikansk løve, P. l. senegalensis findes i det vestlige Afrika, fra Senegal til Nigeria.
Masailøve, P. l. nubica, også kendt som den østafrikanske løve, findes i Østafrika, fra Etiopien og Kenya til Tanzania og Mozambique. Varieteten Tsavoløve lever i Kenya ved Tsavo nationalpark.
Katangaløve, P. l. bleyenberghi, også kendt som den sydvestafrikanske løve, findes i Sydvestafrika, Namibia, Botswana, Angola, Katanga (DR Congo), Zambia og Zimbabwe.
Transvaalløve, P. l. krugeri, også kendt som den sydøstafrikanske løve, findes i Transvaal-regionen i det sydøstlige Afrika, herunder i Kruger National Park.
Kapløve, P. l. melanochaita, uddøde i naturen omkring 1860. Resultater af mitokondrisk DNA-forskning understøtter ikke en status som unik underart. Det er muligt, at kapløven blot var den sydligste population af den stadig eksisterende P. l. krugeri.
P. l. atrox, kendt som den amerikanske løve eller amerikanske huleløve, eksisterede i stort antal i Amerika fra Canada til Peru i den pleistocæne epoke indtil for omkring 10.000 år siden. Denne form, samt huleløven, betragtes sommetider som separate arter, men nylige fylogenetiske studier antyder, at de begge er underarter af løven (Panthera leo). Dette var en af de største underarter af løver, der har eksisteret, og dens kropslængde bliver vurderet til at have været 1,6-2,5 m.
P. l. fossilis var udbredt for omkring 500.000 år siden; der er blevet fundet fossiler i Tyskland og Italien. Underarten var større end nutidens afrikanske løver og kunne blive på størrelse med den amerikanske huleløve. 
P. l. spelaea, kendt som huleløven opstod i Eurasien for 300.000 til 10.000 år siden. Denne art er kendt fra hulemalerier fra ældre stenalder (som vist til højre) samt elfenbensfigurer og andet, der tyder på at den havde udstående ører, haledusk, måske svage tigerlignende striber og at i det mindste nogle havde krave eller primitiv manke omkring halsen, det vil sige muligvis hanner.
P. l. vereshchagini, er en form fundet i Jakutien (Rusland), Alaska (USA), og Yukon (Canada). Analyser af kranier og kæber af denne løve viser, at den var tydeligt større end den europæiske huleløve og mindre end den amerikanske løve.
P. l. sinhaleyus, kendt som Sri Lanka-løven, lader til at have uddøet for omtrent 39.000 år siden. Den kendes kun fra to tænder fundet i aflejringer ved Kuruwita. På grundlag af disse tænder konkluderede P. Deraniyagala i 1939, at der fandtes endnu en underart.
P. l. europaea, kendt som den europæiske løve, var sandsynligvis identisk med Panthera leo persica eller Panthera leo spelea; dens status som underart er ikke bekræftet. Den uddøde omkring 100 e. Kr. som følge af kraftig jagt fra romere og grækere. Den levede på Balkan, den apenniniske halvø, i det sydlige Frankrig og på den iberiske halvø.P. l. youngi eller Panthera youngi, levede for 350.000 år siden. Dens slægtskab med de nulevende løve-underarter er uklar, og det er sandsynligt, at den er en særskilt art.
P. l. maculatus, kendt som Marozi eller den prikkede løve, menes sommetider at have været en særskilt underart, men kan være en voksen løve, som har bevaret sit plettede mønster fra da den var unge. Hvis det var en særskilt underart, snarere end et lille antal anderledes farvede individer, har den været uddød siden 1931. Mindre sandsynligt er det, at det var en naturlig leopard-løve-hybrid (ofte kaldt en "leopon".)
Løver er kendt for at kunne parre sig med tigere (oftest de sibiriske og belgalske underarter) og derved skabe hybrider kaldet ligere og tigoner. De er også blevet krydset med leoparder, hvilket har skabt leoponer, samt jaguarer, som har skabt jaglioner. Marozien er angiveligt en plettet løve eller en naturligt forekomende leopon, mens den congolesiske plettede løve er en kompleks løve-jaguar-leopard-hybrid kaldet en lijagulep. Sådanne hybrider blev engang ofte fremavlet i zoologiske haver, men dette frarådes nu på grund af fokus på at bevare arter og underarter. Hybrider avles stadig i private menagerier og i zoologiske haver i Kina.
Ligeren er en krydsning mellem en hanløve og en huntiger. Da det væksthæmmende gen fra huntigeren mangler, overføres kun det vækstfremmende gen fra hanløven til ungen, hvilket gør at ligeren vokser sig langt større end begge forældre. De har fysiske og adfærdsmæssige egenskaber fra begge forældrearter (prikker og striber på en sandfarvet baggrund). Hanligere er altid sterile, men hunligere er typisk frugtbare. Hanner har omkring 50 % chance for at få en manke, men hvis de gror en, så vil den typisk være beskeden: omkring 50 % i størrelse af en normal løvemanke. Ligere er typisk mellem 3,0 og 3,7 m lange og kan veje mellem 360 og 450 kg eller mere. Den mindre udbredte tigon er en krydsning mellem en løvinde og en hantiger. Løven er således kun den tredjestørste katteart, hvis man medregner hybridarten liger. 
Løven er den højeste (målt ved skulderen) af kattedyrene, og er det næsttungeste kattedyr efter tigeren. Den er med sine kraftige ben, stærke kæbe og lange hjørnetænder i stand til at nedlægge og dræbe store byttedyr. Løvens kranie er næsten identisk med tigerens, selvom pandeområdet ofte er mere sammentrykt og fladt og med et lidt kortere postorbitalt område. Løvens kranie har bredere næseåbninger end tigeren. På grund af den store variation i kranier hos de to arter er det ofte kun strukturen af underkæben der kan bruges som effektiv indikator for arten. Løvens farve varierer fra lyst gulbrun til gullig, rødlig eller mørk okkerbrun. Undersiden er generelt lysere og haledusken er sort. Løveunger bliver født med brune øjepletter på deres krop, som til forveksling kunne minde om leopardens. Selvom disse gradvist forsvinder efterhånden som løverne vokser op, vil der af og til stadig kunne ses svage aftegninger af prikker på deres ben og underside, specielt hos løvinderne.
Løven er det eneste medlem af kattefamilien som udviser tydelig kønsdimorfisme — at hanner og hunner udseendesmæssigt er meget forskellige. De har også specialiserede roller som hvert køn spiller i flokken. For eksempel mangler løvinden, der jager, hanløvens tykke, uhåndterlige manke. Manken lader til at hindre hannens evne til at være camoufleret hvis han skulle liste sig ind på et bytte, og overopheder ham i tilfælde af jagt. Farven på hannens manke varierer fra blond til sort, og bliver generelt mørkere efterhånden som løven bliver ældre.
Vægten for fuldvoksne løver ligger mellem 150–250 kg for hanner og 120–182 kg for hunner. Nowell og Jackson har rapporteret en gennemsnitsvægt på 181 kg for hanner og 126 kg for hunner. Løver varierer ofte i størrelse alt afhængig af deres miljø og område, hvilket resulterer i en stor spredning af dokumenteret vægt. For eksempel er løver i det sydlige Afrika generelt 5 procent tungere end løver i Østafrika.Hoved og kropslængde er 170–250 cm for hanner og 140–175 cm for hunner; skulderhøjden er op til 123 cm hos hanner og 107 cm hos hunner. Halelængden er 90–105 cm hos hanner og 70–100 cm hos hunner. Den længste løve der kendes til var en sortmanket han skudt nær Mucsso i det sydlige Angola i oktober 1973; den tungeste løve man har kendt til i det fri var en menneskeæder skudt i 1936 udenfor Hectorspruit i det østlige Transvaal i Sydafrika – den vejede 313 kg. Løver i fangenskab bliver ofte større end vilde løver – den tungeste løve der kendes var en han i Colchester Zoo i England kaldt Simba i 1970, som vejede 375 kg.Det tydeligste kendetegn som deles af både hanner og hunner er at halen ender i en behåret dusk. Hos nogle løver skjuler dusken en hård "pig" eller "spore", omtrent 5 mm lang, dannet fra en sammenslutning af de yderste dele af halebenet. Løven er det eneste kattedyr som har en dusket hale — hvad dusken og piggens funktion er vides ikke. Dusken, som mangler ved fødslen, vokser frem når løveungen er omkring 5½ måneder gammel, og kan tydeligt ses når den er 7 måneder.
Den voksne hanløves manke er unik blandt kattedyrene og et af artens tydeligste kendetegn. Den får løven til at virke større, hvilket hjælper den med at virke skræmmende; dette bruger løven under konfrontationer med andre løver og med artens største rivaler i Afrika, de plettede hyæner. Mankens tilstedeværelse, farve og størrelse forbindes med genetiske forudsætninger, kønsmodenhed, klima og testosteronproduktion; tommelfingerreglen er, at jo mørkere og kraftigere manken er, desto sundere er løven. Løvinder, der søger mage foretrækker hanner med tykkest og mørkest manke. Forskning i Tanzania peger også på at længden på manken signalerer kampsucces i han-han-forhold. Mørkmankede individer kan have længere reproduktive liv og deres unger har større sandsynlighed for at overleve – til gengæld lider de, på grund af deres enorme manke, i årets varmeste måneder. I flokke der indeholder en sammenslutning af to eller tre hanner er det muligt at løvinder vil gå efter at parre sig mere aktivt med hanner som har tyk manke.
Videnskabsfolk mente engang at nogle underarters status kunne bevises ved morfologi, heriblandt mankens størrelse. Morfologi blev brugt til at identificere underarter såsom Atlasløven og kapløven. Forskning har dog indikeret at miljømæssige påvirkninger såsom omgivelsernes temperatur kan have indflydelse på størrelsen og farven på en løves manke. Den koldere temperatur i europæiske og nordamerikanske zoologiske haver kan for eksempel resultere i en tykkere manke. Dermed kan manken ikke bruges til at identificere underarter. Den asiatiske underarts hanner har dog generelt tyndere manke end den gennemsnitlige afrikanske løves.Der er fundet mankeløse løver i Senegal og Tsavo East nationalpark i Kenya, og den oprindelige hvide løvehan fra Timbavati havde heller ingen manke. Hormonet testosteron er blevet forbundet med mankens vækst, og derfor har kastrerede løver ofte en meget lille – og nogle gange slet ingen – manke, da fjernelsen af testiklerne hæmmer produktionen af testosteron. Manglen på en manke kan somme tider også findes i indavlede løvebestande; indavl fører også til forringet frugtbarhed.
Mange løvinder har en krave som kan ses i nogle positurer. Somme tider er den indikeret på skulpturer og tegninger, specielt i værker fra oldtiden, og er fejlagtigt blevet set som en hans manke. Den er dog anderledes end en manke, da den sidder ved kæbelinjen under ørerne, er meget tyndere og oftest slet ikke kan ses, hvorimod en manke strækker sig over hannens ører, og dækker nogle gange omridset af dem fuldstændigt.
Hulemalerier af eksisterende europæiske huleløver viser udelukkende dyr uden manke, eller med blot et lille tegn på manke, hvilket kan indikere at de var mankeløse.
Den hvide løve er ikke en enkeltstående underart, men en speciel morf med en genetisk tilstand, leucisme, som giver en blegere farvetegning, meget som den hvide tiger; tilstanden minder om melanisme, som giver sorte pantere. De er ikke albinoer, og har normal pigmentering i øjnene og huden. Hvide Transvaal-løver (Panthera leo krugeri) er nogle gange blevet fundet i og omkring Kruger National Park og det nærliggende Timbavati Private Game Reserve i det østlige Sydafrika, men de findes oftere i fangenskab, hvor avlere specifikt udvælger dem. Deres pels' usædvanlige flødefarve skyldes et recessivt gen. Der foreligger rapporter om at de er blevet avlet i lejre i Sydafrika til brug som trofæer der dræbes under dåsejagter.Det er først i slutningen af det 20. århundrede at eksistensen af hvide løver blev endeligt bekræftet. I flere hundrede år havde man ellers ment at den hvide løve var en del af en legende der cirkulerede i Sydafrika, hvor dyrets hvide pels siges at repræsentere godheden i alle dyr. De første rapporter om hvide løver var i de tidlige 1900'er, og sjældne rapporter fortsatte i næsten halvtreds år før der i 1975 blev fundet et kuld hvide løveunger i Timbavati Game Reserve.
Løver bruger en stor del af deres tid på at hvile, og er inaktive i omkring 20 timer om dagen. Selvom løver kan være aktive når som helst, så stiger deres aktivitetsniveau generelt efter skumringen hvor de har social omgang, soignerer sig og har afføring. Efterfølgende har de med mellemrum perioder med aktivitet igennem nattetimerne frem til daggry, hvor jagten oftest finder sted. De bruger i gennemsnit to timer om dagen på at vandre og 50 minutter på at spise.
Løver er kødædende rovdyr, som udviser to former for social organisation. Nogle er fastboende og lever i flokke. Flokken består oftest af 5-6 beslægtede hunner, deres unger af begge køn, og en eller to hanner, som parrer sig med de voksne hunner. Der er blevet observeret ekstremt store flokke på op til 30 individer. Hanunger bortvises fra deres mors flok når de er fuldt kønsmodne.
I den anden organisationsform kaldes løverne for nomader. Her bevæger de sig langt omkring, enten alene eller i par. Par ses oftere blandt beslægtede hanner, som er blevet bortvist fra den flok de blev født ind i. Bemærk at en løve kan skifte livsstil; nomader kan blive fastboende og omvendt. Hanner lever normalt altid i det mindste en del af deres liv som nomader, og nogle kommer aldrig til at blive optaget i en anden flok. En hun som bliver nomade har langt sværere ved at blive optaget i en ny flok, da hunnerne i en flok er beslægtede, og de afviser de fleste forsøg fra en ubeslægtet hun på at komme med i familiegruppen.
Løvinder udfører størstedelen af jagten for deres flok, da de er mindre, hurtigere og mere adrætte end hannerne, og ikke tynges af den tunge og iøjnefaldende manke, som bliver ekstremt varm ved overanstrengelse. De opfører sig som en koordineret gruppe for at kunne følge og nedlægge deres bytte. Mod jagtens slutning har hannerne en tendens til at ville besidde det dræbte dyr, når løvinderne har fået nedlagt byttet. Der er større sandsynlighed for at de deler med ungerne end med løvinderne, men de deler sjældent et bytte som de selv har dræbt. Mindre byttedyr ædes på jagtstedet, og deles dermed blandt jægerne; når byttedyret er større trækkes det ofte tilbage til flokkens område. De store byttedyr deles nemmere, selvom flokkens medlemmer ofte opfører sig aggressivt overfor hinanden, idet de alle forsøger at få fat i så meget mad som muligt.
Både hanner og hunner forsvarer flokken mod ubudne gæster. Nogle individer leder altid forsvaret mod indtrængende, mens andre holder sig mere tilbage. Løver har en tendens til at indtage bestemte roller i deres flok. F.eks. kan de løver, der ikke fører an ved forsvaret af flokken, bidrage til gruppen på andre vigtige måder. En alternativ hypotese går ud på, at der er en vis belønning forbundet med at være en leder som afværger de ubudne gæster, og løvindernes rang i flokken reflekteres af dette. Flokkens hanner (eller han) skal forsvare deres adgang til hunnerne overfor udefrakommende hanner, som forsøger at overtage adgangen til hunnerne og dermed blive en del af flokken på bekostning af de eksisterende hanner. Hunner danner den stabile sociale enhed i en flok, og tolererer ikke fremmede hunner; medlemskab af flokken ændres kun ved løvinders fødsel eller død, selvom nogle hunner forlader flokken og bliver nomader. Hanner skal derimod forlade flokken, når de bliver omtrent 2-3 år gamle.
Løver er kraftfulde dyr som oftest jager i koordinerede grupper og sniger sig ind på deres valgte bytte. De er dog ikke specielt kendt for deres udholdenhed – for eksempel er en løvindes hjerte kun 0,57 % af hendes kropsvægt (hannens hjerte er omkring 0,45 % af kropsvægten), hvorimod en hyænes hjerte er tæt på 1 % af dens kropsvægt. Derfor skal løverne være tæt på deres byttedyr før de starter angrebet – selvom de kan nå hastigheder på 80 km/t kan de kun gøre det over en kort spurt De udnytter forhold som reducerer deres synlighed; mange drab finder sted i nærheden af en eller anden form for dække eller de sker om natten. De sniger sig ind på offeret indtil de når en afstand på omtrent 30 meter eller mindre. Typisk vil flere løvinder arbejde sammen og omringe byttedyrets flok fra flere sider. Når de har sneget sig ind på en flok, vælger de oftest det nærmeste dyr som mål. Angrebet er kort og kraftfuldt; de forsøger at fange offeret med en hurtig spurt og et afsluttende spring. Byttet dræbes oftest ved kvælning. Byttet kan også dræbes ved at løven omslutter dyrets mund og næsebor med sine kæber (hvilket også vil resultere i kvælning). Mindre byttedyr kan dog blot dræbes ved et hårdt slag fra en løves pote.
Løvernes byttedyr er hovedsageligt store pattedyr, specielt gnuer, impalaer, zebraer, bøfler og vortesvin i Afrika, og nilghai-antilope, vildsvin og forskellige hjortearter i Indien. Mange andre arter jages, afhængigt af tilgængelighed. Disse omfatter normalt hovdyr som vejer mellem 50 og 300 kg såsom kudu, hartebeest, gemsbok og elandantiloper. Til tider kan de tage relativt små arter såsom Thomsongazeller eller springbukke. Løver som jager i grupper er i stand til at nedlægge de fleste dyr, selv sunde, voksne dyr, men de angriber generelt sjældent meget store byttedyr, såsom fuldvoksne giraffer, på grund af faren for at komme til skade.
Omfattende undersøgelser viser, at hunløver normalt nedlægger pattedyr, der i gennemsnit vejer 126 kg, mens hanløvers bytte i gennemsnit vejer 399 kg. I Afrika er gnuer som nævnt det foretrukne byttedyr (de udgør næsten halvdelen af løvernes bytte i Serengeti), fulgt af zebraer. Løver jager ikke fuldt udvoksede elefanter, ligesom de udelukker de fleste voksne flodheste, næsehorn, mindre gazeller, impalaer og andre adrætte antiloper. Giraffer og bøfler tages dog visse steder. Giraffer jages eksempelvis ofte i Kruger National Park. I Manyara Park står bøfler for op til 62 % af løvernes kost på grund af bøflernes store tæthed. Af og til kan løver tage flodheste, men voksne næsehorn undgås generelt. Også vortesvin tages ofte, hvis de er til stede. I nogle områder specialiserer løven sig i at jage atypiske byttedyr; dette er tilfældet ved Savuti i Botswana, hvor løverne jager unge elefanter. Parkguider i området har rapporteret om at løverne, drevet af ekstrem sult, begyndte at nedlægge babyelefanter, og derefter gik videre til ungdyr og somme tider fuldvoksne dyr om natten hvor elefanternes syn er dårligt. Løver angriber også husdyr; i Indien udgør kvæg en betragtelig del af deres kost. De er i stand til at dræbe andre rovdyr såsom leoparder, pumaer, hyæner og hyænehunde, selvom de (i modsætning til de fleste andre kattedyr) sjældent æder rivalerne efter at have dræbt dem. De spiser også ådsler fra dyr der enten er døde af naturlige årsager (sygdom) eller dræbt af andre rovdyr, og holder konstant øje med omkredsende gribbe, da de er klar over at disse indikerer et dyr der enten er dødt eller har problemer. En løve kan proppe sig og æde op til 30 kg på en gang; hvis den er ude af stand til at æde hele byttedyret vil den hvile i et par timer hvorefter den vil fortsætte. På en varm dag kan flokken trække sig ind i skyggen og efterlade en han eller to til at stå vagt. En voksen løvinde kræver i gennemsnit omkring 5 kg kød hver dag, mens en han kræver omkring 7 kg.
Fordi løvinder jager på åbne områder hvor de let kan ses af deres byttedyr, øger samarbejde om jagten muligheden for succes; dette gælder især ved jagt af større arter. Holdarbejde lader dem også nemmere forsvare deres måltid mod andre større rovdyr såsom hyæner, som kan blive tiltrukket af gribbe på flere kilometers afstand på den åbne savanne. Løvinder står for størstedelen af jagten; hanner knyttet til flokke deltager normalt ikke i jagt, bortset fra i tilfælde med større bytte såsom giraf eller bøffel. På en typisk jagt har hver løvinde en foretrukken position i gruppen, enten ved at snige sig ind på dyrets "vinge" og derefter angribe, eller ved at bevæge sig mindre i midten af gruppen og fange byttet, når det flygter fra de andre løvinder.Unge løver viser "snigeadfærd" fra de er omkring tre måneder gamle, selvom de ikke deltager i jagt før de er næsten et år gamle. De begynder at kunne jage effektivt når de nærmer sig to år.
De fleste løvinder har fået unger i fireårsalderen. Løver parrer sig ikke på noget specifikt tidspunkt af året, og hunnerne kan komme i brunst flere gange på et år. Ligesom det er tilfældet med andre katte har hanløvens penis pigge som peger bagud. Ved udtrækningen af penis river piggene i hunnens vagina, hvilket kan give ægløsning. En løvinde kan parre sig med mere end en han, når hun er i løbetid; i løbet af et parringsforløb, som kan vare flere dage, parrer de sig tyve til fyrre gange om dagen og spiser ofte ikke. Løver reproducerer sig fint i fangenskab.
Den gennemsnitlige drægtighedsperiode er omkring 110 dage, hvorefter hunnen føder et kuld på en til fire unger i et afsidesliggende skjul (som kan være et krat, en hule eller et andet beskyttet sted) ofte væk fra resten af flokken. Hun vil ofte jage på egen hånd mens ungerne stadig er hjælpeløse, og blive relativt tæt på stedet hvor ungerne holder til. Ungerne selv er født blinde – deres øjne åbner sig ikke før omtrent en uge efter fødslen. De vejer 1,2 – 2,1 kg ved fødslen og er næsten hjælpeløse – de begynder at kravle en dag eller to efter fødslen og har normalt lært at gå når de er omkring tre uger gamle. Løvinden flytter sine unger til et nyt skjul flere gange om måneden ved at bære dem i nakkeskindet en efter en, for at undgå at lugten af ungerne bliver for kraftig i det samme skjul, hvilket ville kunne tiltrække andre rovdyr.Normalt integrerer moderen ikke sig selv og sine unger i flokken igen, førend ungerne er seks til otte uger gamle. Somme tider sker denne introduktion til floklivet dog tidligere, specielt hvis andre løvinder har født omtrent samtidigt. Løvinder i en flok synkroniserer eksempelvis ofte deres reproduktionscyklusser så de kan samarbejde i opdragelsen og diegivningen af deres unger (når først ungerne er igennem den første tid isoleret med deres mor). Ungerne dier hos enhver hun i flokken, der giver mælk. Udover den større beskyttelse giver synkrone fødsler også den fordel at ungerne ender med at være omtrent samme størrelse, og har dermed en lige chance for overlevelse. Hvis en løvinde for eksempel føder et kuld unger nogle måneder efter en anden løvinde, vil de yngre unger, grundet deres mindre størrelse, normalt blive domineret af større unger ved måltider – og som følge deraf er der større sandsynlighed for at de yngre unger dør af sult.
Udover sult er der også mange andre farer for løveunger, såsom sjakaler, hyæner, leoparder, kampørne og slanger. Selv bøfler kan, hvis de får færten af løveunger, ofte trampe frem mod det buskads eller den hule hvor de holder til, og gøre deres bedste for at trampe ungerne ihjel mens de forsøger at holde løvinden på afstand. Ydermere dræber nye hanner ofte alle eksisterende unger hvis det lykkes dem at afsætte den dominerende han i en flok, måske fordi hunner ikke bliver frugtbare og modtagelige for parring før deres unger bliver voksne eller dør. Alt i alt dør op imod 80 % af ungerne før de bliver to år gamle.Når de bliver introduceret til resten af flokken for første gang mangler ungerne til at begynde med selvtillid når de bliver konfronteret med andre voksne løver end deres mor. De begynder dog snart efter at blande sig i flokkens liv, og leger sammen eller forsøger at ville lege med de voksne løver. Løvinder med deres egne unger har større sandsynlighed for at tolerere andre løvinders unger end løvinder, der ikke selv har unger. Hanløvernes tolerance overfor unger varierer — nogle gange vil en han tålmodigt lade ungerne lege med hans hale eller hans manke, mens en anden kan snerre eller baske ungerne væk.
Fravænning sker efter seks-syv måneder. Hanløver bliver kønsmodne i treårsalderen, og når de bliver 4-5 år gamle er de i stand til at udfordre og afsætte voksne hanner i en anden flok. De begynder senest at ældes og svækkes mellem 10 og 15 år gamle, hvis de da ikke allerede er blevet alvorligt sårede under forsvaret af deres flok (når først en han er blevet afsat af rivaliserende hanner, lykkes det ham sjældent at overtage en ny flok). Dette efterlader et kort tidsrum hvor en hans afkom kan fødes og vokse op. Hvis han er i stand til at formere sig så snart han overtager en flok, kan han potentielt have flere unger der når at vokse op, inden han selv bliver afsat. En løvinde vil ofte forsvare sine unger voldsomt fra en overtagende han, men sådanne handlinger er sjældent vellykkede. Han dræber normalt alle eksisterende unger, der er mindre end to år gamle. En løvinde er svagere og meget lettere end en han; der er større sandsynlighed for succes når en gruppe på tre eller fire mødre i en flok slår sig sammen imod en han.I modsætning til hvad mange tror er det ikke kun hanner som bortvises fra deres flok og bliver omstrejfende, selvom størstedelen af hunnerne ganske vist bliver sammen med den flok de blev født ind i. Men når flokken bliver for stor, kan den næste generation af hununger blive tvunget til at forlade den og finde deres eget territorie. Derudover kan halvvoksne unger, både hanner og hunner, blive bortvist når en ny hanløve overtager flokken. Livet som omstrejfende løvinde er hårdt. Omstrejfende løvinder får sjældent opfostret deres unger uden beskyttelse fra resten af flokken. En videnskabelig undersøgelse har vist at både hanner og hunner kan interagere homoseksuelt.
Selvom fuldvoksne løver ikke trues af nogle naturlige rovdyr tyder noget på, at størstedelen dør en voldsom død, dræbt af mennesker eller andre løver. Dette er især tilfældet for hanløver, der som flokkens centrale beskyttere har en større sandsynlighed for at komme i kamp med rivaler. Selvom en hanløve kan blive 15 eller 16 år gammel (hvis han undgår at blive afsat af andre hanner), bliver de fleste voksne hanner ikke mere end 10 år gamle. Dette er grunden til at hanløvens gennemsnitlige levealder er betragteligt mindre end løvindens i naturen. Løver af begge køn kan dog såres eller ligefrem dræbes af andre løver når to flokke med overlappende territorier kommer i konflikt med hinanden.
Diverse arter af flåter sætter sig ofte i løvers øre-, nakke- og lyskeregioner. Voksne eksemplarer af forskellige arter fra bændelormslægten Taenia er blevet isoleret fra tarmen efter løverne har indtaget larveformer fra antilopekød. Løver i Ngorongoro-krateret blev ramt af et udbrud af stikfluer (Stomoxys calcitrans) i 1962; dette resulterede i udmagrede løver, som blev dækket af blodige bare pletter. Løver forsøgte uden held at undgå de bidende fluer ved at klatre op i træer eller kravle ned i hyænegrave; mange omkom eller udvandrede og bestanden sank fra 70 til 15 individer. Et nyere udbrud i 2001 dræbte seks løver. Løver er, særligt i fangenskab, sårbare overfor hundesyge-virus (CDV), FIV og FIP. CDV spredes gennem tamhunde og andre rovdyr; et udbrud i 1994 i Serengeti nationalpark førte til at mange løver udviklede neurologiske symptomer såsom krampeanfald. Under udbruddet døde flere løver af lungebetændelse og hjernebetændelse. FIV, som minder om HIV uden at have kendt negativ påvirkning af løver, har en så foruroligende effekt på huskatte at SSP-programmet anbefaler systematisk test af løver i fangenskab. Den findes med høj til endemisk frekvens i flere vilde løvebestande, men er stort set fraværende hos asiatiske og namibiske løver.
Når de hviler, foregår løvers sociale adfærd på flere forskellige måder, ligesom dyrets kropssprog er højt udviklet. De mest almindelige fredelige berøringsmåder er hovedgnidning og slikken af hinanden, som er blevet sammenlignet med primaters gensidige aflusning af hinanden. Hovedgnidning — at gnubbe sin pande, ansigt og nakke mod en anden løve — lader til at være en form for hilsen, da det ofte ses efter et dyr har været væk fra de andre, eller efter en kamp eller konfrontation. Hanner har en tendens til at gnide sig op ad andre hanner, mens unger og hunner gnider sig op ad hunner. Slikken sker ofte samtidig med hovedgnidning; det er generelt gensidigt og den modtagende part lader til at udtrykke nydelse. Hoved og nakke er de oftest slikkede kropsdele, hvilket kan være opstået af praktiske grunde, da en løve ikke selv kan slikke disse områder individuelt.Løver har en række ansigtsudtryk og kropsholdninger, der fungerer visuelt. Deres repertoire af lyde er også stort; variationer i intensitet og stemmeleje lader til at være centrale for kommunikationen, snarere end blot diskrete signaler. Løvelyde omfatter knurren, spinden, hvæsen, hosten, miaven, vuffen og brølen. Løver har tendens til at brøle på en meget karakteristisk måde, der begynder med nogle få dybe, lange brøl som dør hen i en række mindre brøl. De brøler oftest om natten; lyden, som kan høres på otte kilometers afstand, bruges til at gøre opmærksom på dyrets tilstedeværelse. Løver har det højeste brøl blandt de store katte.
Løver og plettede hyæner udfylder begge den samme økologiske niche, og er på den måde i direkte konkurrence med hinanden i områder, hvor de begge lever. Løver ignorerer normalt plettede hyæner, medmindre løverne er i færd med at æde eller bliver generet af dem. Plettede hyæner har omvendt en tendens til tydeligt at reagere på tilstedeværelsen af løver, uanset om der er mad eller ej. Løver overtager gerne byttedyr som de plettede hyæner har dræbt: i Ngorongoro-krateret er det meget normalt for mange løver at have en kost der i høj grad består af bytte stjålet fra hyæner, hvilket får hyænerne til at øge antallet af byttedyr de nedlægger. Løver er hurtige til at følge kald fra hyæner der æder. Når de konfronteres ved et bytte nedlagt af løver vil plettede hyæner enten forlade området eller vente tålmodigt i en afstand af 30-100 meter indtil løverne er færdige. I nogle tilfælde er plettede hyæner modige nok til at æde side om side med løverne, og kan til tider ligefrem tvinge løverne væk fra byttet. De to arter kan fremvise aggressiv adfærd overfor hinanden, selv når der ikke er mad involveret. Løver kan angribe hyæner og mishandle dem uden nogen åbenlys grund: en hanløve er eksempelvis blevet filmet dræbe to matriarkhyæner ved separate hændelser uden at æde dem, og løver kan stå for op til 71% af alle hyænedødsfald i Etosha nationalpark. Plettede hyæner har tilpasset sig dette pres ved ofte at flokkes om og overfalde løver, som kommer ind i deres territorier. Eksperimenter på plettede hyæner i fangenskab har vist at individer, som ikke har nogen tidligere erfaring med løver, vil være ligeglade med synet af en løve, men blive bange for lugten af en.Løver dominerer ofte mindre kattedyr såsom geparder og leoparder i områder hvor de lever sammen. De vil stjæle deres bytte og vil dræbe deres unger eller selv fuldvoksne dyr når de får muligheden. Geparden har 50% risiko for at miste sit bytte til løver eller andre rovdyr. Løver er store dræbere af gepardunger - op til 90% af disse omkommer i de første uger efter fødslen på grund af angreb fra andre rovdyr. Geparder undgår konkurrence ved at jage på andre tidspunkter af døgnet og ved at skjule deres unger i tykt buskads. Leoparder bruger også sådanne taktikker, men har den fordel at de har nemmere end løver eller geparder ved at overleve på mindre byttedyr. Derudover kan leoparder, i modsætning til geparder, klatre i træer og bruge dem til at holde deres unger og bytte væk fra løver. Løver vil dog en gang imellem med held klatre op efter leoparders bytte. På samme måde dominerer løver hyænehunde, og stjæler ikke kun deres bytte, men jager også både unge og fuldvoksne hunde som bytte (selvom det sjældent lykkes dem at fange fuldvoksne individer).Nilkrokodillen er det eneste rovdyr i løvens udbredelsesområde (bortset fra mennesket) som på egen hånd kan true løven. Afhængig af krokodillens og løvens størrelse kan de hver især miste deres bytte til den anden. Der er blevet observeret løver dræbe krokodiller som gik i land, ligesom det modsatte har været tilfældet for løver, som har bevæget sig ned i floder indeholdende krokodiller.
I Afrika kan løver findes på savanner med spredte Acacia-træer, som bruges til skygge; deres levesteder i Indien er en blanding af tør savanneskov og meget tør løvfældende kratskov. I tidligere tider levede der løver over store dele af det sydlige Eurasien, fra Grækenland til Indien og det meste af Afrika med undtagelse af den centrale regnskov og Sahara-ørkenen. Således skrev Herodot eksempelvis om at løver var almindelige i Grækenland omkring 480 f. Kr.; de angreb pakkameler tilhørende den persiske konge Xerxes under hans march igennem landet. Aristoteles betragtede dem som sjældne i 300 f. Kr., og ved 100 e. Kr. var de udryddet. En bestand af den asiatiske løve overlevede i Kaukasus frem til det tyvende århundrede.Arten blev udryddet i Palæstina i Middelalderen, og i det meste af resten af Asien efter skydevåben blev lettilgængelige i det 18. århundrede. Mellem det sene 19. og tidlige 20. århundrede blev de ligeledes udryddet i Nordafrika og Sydvestasien. Ved slutningen af det 19. århundrede var løven forsvundet fra Tyrkiet og det meste af Indien, mens der sidst blev set levende asiatiske løver i Iran i 1941 (mellem Shiraz og Jahrom i Fars), selvom der dog blev fundet ådsler fra en løvinde ved Karunflodens banker i Khuzestan i 1944. Efterfølgende har der ikke været nogle pålidelige rapporter fra landet. Underarten overlever nu kun i og omkring Gir-skoven i det nordvestlige Indien. Der lever omkring 300 løver i det 1.412 km² store reservat i Gujarat, som dækker det meste af skoven. Deres antal er langsomt stigende.
De fleste løver lever nu i det østlige og sydlige Afrika, og deres antal falder drastigt, med et fald på omkring 30-50 procent per 20 år i sidste halvdel af det 20. århundrede. Det vurderes at den afrikanske løvebestand er på mellem 16.500 og 47.000 i naturen i 2002–2004, hvilket er en reduktion fra vurderinger på helt op til 100.000 eller måske ligefrem 400.000 i 1950. Grunden til faldet er ikke ligetil, og det kan muligvis ikke vendes. Tab af levesteder, og konflikter med mennesker betragtes som de mest alvorlige trusler mod arten. De tilbageværende bestande er ofte isoleret geografisk fra hinanden, hvilket kan medføre indavl og dermed en mangel på genetisk diversitet. Derfor betragtes løven som værende en sårbar art af International Union for Conservation of Nature and Natural Resources, mens den asiatiske underart er moderat truet. Løvebestanden i Vestafrika er isoleret fra løvebestande i det centrale Afrika, med lidt eller ingen udveksling af reproduktive individer. Antallet af voksne individer i Vestafrika vurderes af to nylige undersøgelser at være på ca. 850–1.160 (2002/2004). Der er uenighed omkring størrelsen af den største individuelle bestand i Vestafrika: vurderingerne rækker fra 100 til 400 løver i Burkina Faso's Arly-Singou-økosystem.Bevarelse af både afrikanske og asiatiske løver har ført til oprettelsen af nationalparker og reservater; blandt de bedst kendte er Etosha nationalpark i Namibia, Serengeti nationalpark i Tanzania og Kruger National Park i det østlige Sydafrika. Uden for disse områder resulterer problemer med løvers møde med husdyr og mennesker ofte i at løverne elimineres. I Indien er den 1.412 km² Gir Forest National Park i den vestlige del af landet det sidste tilbageværende område for den asiatiske løve. Nationalparken var hjemsted for omkring 359 løver (pr. april 2006). Som i Afrika har de mange nærtbeliggende menneskelige beboelser ført til sammenstød mellem løver, husdyr, lokale beboere og ansatte hos nationalparken.
Atlasløvens tidligere popularitet som dyr i zoologiske haver har betydet at nogle løver i fangenskab sandsynligvis nedstammer fra den oprindelige bestand af Atlasløver. Dette omfatter tolv løver i Port Lympne Wild Animal Park i Kent i England, som nedstammer fra dyr ejet af kongen af Marokko. Yderligere elleve dyr, der menes at være Atlasløver, blev fundet i den zoologiske have i Addis Ababa, og nedstammede fra dyr ejet af kejser Haile Selassie. WildLink International har, i samarbejde med Oxford University, igangsat et ambitiøst projekt med navnet "International Barbary Lion Project", hvis mål er at identificere og avle Atlasløver i fangenskab med henblik på en senere genudsætning i en nationalpark i Atlasbjergene i Marokko.
Løver er en del af en gruppe af eksotiske dyr, som har været centrale i zoologiske haver siden slutningen af det 18. århundrede; medlemmer af denne gruppe er alle større hvirveldyr og omfatter elefanter, næsehorn, flodheste, store primater og andre store kattedyr; zoologiske haver søgte ofte at indfange så mange af disse arter som muligt. Selvom mange moderne zoologiske haver er mere selektive i deres udvælgelse af dyrearter, er der over 1.000 afrikanske og 100 asiatiske løver i zoologiske haver og dyreparker på verdensplan. De betragtes som en "ambassadørart" og beholdes ofte til brug ved turisme, undervisning og forvaltning af bestanden. Løver kan blive mere end 20 år i fangenskab; Apollo, en løve i Honolulu Zoo i Honolulu, Hawaii, døde 22 år gammel i august 2007. Hans to søstre, født i 1986, er stadig i live (pr. august 2007). Avlsprogrammer må tage løvernes oprindelse i betragtning, for at undgå at forskellige underarter blandes, hvad der nedsætter den forvaltningsmæssige værdi.Løver blev holdt og avlet af assyriske konger så tidligt som 850 f.Kr., og Alexander den store siges at have fået foræret tamme løver af Malhierne i det nordlige Indien. Senere i romertiden holdt kejseren løver, der var beregnet til at tage del i gladiatorkampe eller henrettelser. Kendte romere, såsom Sulla, Pompejus og Julius Cæsar, beordrede ofte masseslagtninger af flere hundrede løver ad gangen. I Østen blev løver tæmmet af de indiske prinser, og Marco Polo beskrev at Kublai Khan holdt løver indendørs. De første europæiske "zoologiske haver" var spredt ud blandt adelige og kongelige familier i det 13. århundrede, og kaldtes helt frem til det 17. århundrede for seraglioer; herefter blev de kaldt menagerier, en udvidelse af rædselskabinetter. De spredte sig fra Frankrig og Italien til resten af Europa i Renæssancen.Seraglioer repræsenterede adelens magt og rigdom. Dyr såsom store kattedyr og elefanter symboliserede magt, og blev ofte sat i kampe mod hinanden eller mod husdyr. Herudover blev menagerier og seraglioer også demonstrationer af menneskets dominans over naturen. Som følge heraf skabte det stor forbløffelse, da sådanne naturlige "herskere" blev besejret af en ko i 1682, og en elefants flugt fra et næsehorn blev udsat for mange negative tilråb. Sådanne kampe forsvandt efterhånden i løbet af det 17. århundrede, da menageriet spredte sig blandt almindelige mennesker. Traditionen med at holde store kattedyr som kæledyr varede helt ind i det 19. århundrede, hvor det blev anset for højst excentrisk.Handelen med vilde dyr blomstrede som en del af den store kolonihandel i det 19. århundrede. Løver blev betragtet som meget udbredte og billige. Selvom de var dyrere end tigere, kostede de alligevel mindre end større, eller mere transportbesværlige, dyr såsom giraffer og flodheste, og meget mindre end pandaer. Ligesom andre dyr, blev løver anset som naturlige, ubegrænsede handelsvarer og blev nådesløst udnyttet, med enorme tab ved tilfangetagelse og transport. Det meget reproducerede billede af den heltemodige jæger, der jager løver, ville komme til at dominere størstedelen af århundredet. Opdagelsesrejsende og jægere udnyttede en udbredt manikæisk opdeling af dyr i "gode" og "onde" til at tilføre deres eventyr mere spænding, og portrætterede sig selv som heroiske figurer. Dette resulterede i at store kattedyr, der altid var mistænkt for at være menneskeædere, repræsenterede "både frygten for naturen og tilfredsstillelsen ved at have overvundet den."Løver blev som regel holdt i små bure, indtil Carl Hagenbeck tidligt i det 20. århundrede skabte indhegnede arealer, der i højere grad skulle ligne naturlige levesteder.
Der har også været set eksempler på at en løve er blevet holdt af et privat individ, såsom løvinden Elsa, som blev opdrættet af George Adamson og hans kone Joy, og udviklede et stærkt bånd til dem, særligt til sidstnævnte. Løvinden opnåede senere berømmelse, og hendes liv blev dokumenteret i en række bøger og film.
En løvetæmmer er en person, der tæmmer løver til underholdning for et publikum, enten som del af et etableret cirkus eller som en individuel handling, såsom hos Siegfried & Roy. Begrebet bruges også ofte om tæmning og fremvisning af andre store kattedyr såsom tigere, leoparder og pumaer. Blandt pionererne indenfor løvetæmning var i den første halvdel af det 19. århundrede den franske Henri Martin og amerikanske Isaac Van Amburgh, som begge turnerede vidt og bredt, og hvis teknikker blev kopieret af en række efterfølgere. Van Amburgh optrådte for dronning Victoria i 1838, da han turnerede Storbritannien. Martin komponerede en pantomime med titlen Les Lions de Mysore, en idé som Amburgh hurtigt lånte. Disse optrædener kom til at overskygge rideoptrædener som den centrale del af cirkusforestillinger, men nåede for alvor den offentlige bevidsthed med fremkomsten af biografer i begyndelsen af det 20. århundrede. Ved at demonstrere menneskets overlegenhed i forhold til dyret kom løvetæmmeren til at repræsentere nogenlunde det samme som dyrekampe havde gjort i de foregående århundreder. Det ultimative bevis på en tæmmers dominans og kontrol over en løve demonstreres ved, at han placerer sit hoved i løvens mund. Den nu ikoniske løvetæmmers stol blev første gang brugt af amerikaneren Clyde Beatty (1903–1965).
Løven har været et ikon for menneskeheden i flere tusinde år og er blevet fremstillet i kulturer i Europa, Asien og Afrika. På trods af eksempler på angreb på menneske er løver generelt blevet positivt afbilledet som stærke og noble. En typisk afbildning er som "junglens konge" eller "dyrenes konge". Af samme grund har løven længe været et populært symbol på kongelighed og statslighed såvel som et symbol på mod. F.eks. medvirker løven i flere af Æsops fabler fra det 6. århundrede f. Kr.Repræsentationer af løver går 32.000 år tilbage. Løvemennesket hugget i elfenben fra Hohlenstein-Stadel-hulen i Schwäbische Alb i det sydvestlige Tyskland er blevet vurderet til at være omkring 32.000 år gammelt og fra Aurignacienkulturen. I Lascaux-hulerne findes to løver, der parrer sig, i et 15.000 år gammelt Palæolitisk hulemaleri. Huleløver portrætteres også i Chauvetgrotten, der blev fundet i 1994. Disse vurderes at være 32.000 år gamle, omend de muligvis er på alder med Lascaux eller yngre.I det gamle Ægypten blev løvinder (den stærke jæger) tilbedt som krigsguder, og blandt guderne i det egyptiske panteon er Bast, Mafdet, Menhit, Pakhet, Sekhmet, Tefnut og Sfinxen. Løven fra Nemea var et symbol i oldtidens Grækenland og Rom og repræsenteret som stjernetegnet Løven og beskrevet i mytologi, hvor dens skind bæres af helten Herakles.Løven var et fremtrædende symbol i det gamle Mesopotamien (fra Sumer op til assyriske og babylonske tider), hvor den var stærkt associeret med kongelighed. Det er i Babylon, at den bibelske Daniel siges at være blevet frelst fra løvens hule.
Baratay, Eric; Hardouin-Fugier, Elisabeth (2002). Zoo : a history of zoological gardens in the West. London: Reaktion Books. ISBN 1861891113. 
Blunt, Wilfred (1975). The Ark in the Park: The Zoo in the Nineteenth Century. London: Hamish Hamilton. ISBN 0241893313. 
de Courcy, Catherine (1995). The Zoo Story. Ringwood, Victoria: Penguin Books. ISBN 0140239197. 
Schaller, George B. (1972). The Serengeti lion: A study of predator-prey relations. Chicago: University of Chicago Press. ISBN 0226736393. 

Ludwig van Beethoven (døbt 17. december 1770, død 26. marts 1827) var en tysk komponist og pianist. Han er en af de betydeligste tyske komponister og den komponist, der har haft størst indflydelse på udviklingen af tysk kompositionsmusik efter 1800. Hans mest kendte kompositioner er ni symfonier, fem klaverkoncerter, 32 klaversonater og 16 strygekvartetter. Han komponerede desuden kammermusik, korværker (herunder Missa Solemnis) og sange.
Beethoven blev født i Bonn, der var hovedstad i Kurfyrstendømmet Köln i Det Tysk-romerske Rige. Beethoven udviste musikalsk talent i en ung alder og blev undervist af sin far, Johann van Beethoven, og Christian Gottlob Neefe. Han boede de første 22 år i Bonn, hvorpå han i 1792 flyttede til Wien og påbegyndte musikalske studier hos Joseph Haydn. I Wien opnåede han hurtigt ry som klavervirtuos. Han boede i Wien til sin død. Omkring år 1800 begyndte hans hørelse at forringes, og i de sidste ti år var han næsten fuldkommen døv. Han opgav at dirigere og give offentlige koncerter, men vedblev at komponere; mange af hans mest yndede værker stammer fra den tid.
Beethoven var barnebarn af Lodewijk van Beethoven (1712–73), en musiker der som 20-årig var flyttet fra byen Mechelen til Bonn (Ludwig er det tyske kognat for det nederlandske Lodewijk). Lodewijk blev ansat som bassanger ved hoffet hos kurfyrsten af Köln, hvor han nåede stillingen som kapelmester. Lodewijk fik sønnen Johann (1740–1792), der blev tenorsanger ved hoffet og supplerede sin indkomst ved at undervise i klaver og violin. Johann giftede sig med Maria Magdalena Keverich i 1767; hun var datter af Johann Heinrich Keverich, der havde været chefkok for ærkebiskoppen af Trier.
Beethoven var søn af Johann og Maria Magdalena Beethoven. Der findes ingen autentisk optegnelse om hans fødselsdato; hans dåbsattest fra den 17. december 1770 er bevaret. Da børn i det katolske Rhinland plejede at blive døbt dagen efter fødslen (og Beethovens familie og hans lærer Johann Georg Albrechtsberger fejrede hans fødselsdag den 16. december) sætter de fleste forskere Beethovens fødselsdag til den 16. december 1770. Ægteparret Beethoven fik syv børn, hvoraf kun Ludwig, andet barn i flokken, og to yngre brødre Caspar Anton Carl (født den 8. april 1774), og Nikolaus Johann, den yngste (født den 2. oktober 1776) overlevede barndommen.Beethoven fik sin første musikalske undervisning af sin far. Skønt det er påstået, at han var en hård lærer, og at den lille Beethoven, ”der var blevet tvunget til at stå ved klaveret, ofte græd,” hævder Grove Dictionary of Music and Musicians, at der ikke findes dokumentation til at underbygge det og konkluderer, ”at spekulation og mytemageri har været lige produktivt.” Beethovens senere lærere talte: hoforganisten Gilles van den Eeden (d. 1782), Tobias Friedrich Pfeiffer (en familieven, som underviste Beethoven i klaver) og Franz Rovantini (en slægtning, der lærte ham at spille violin og bratsch). Beethoven udviste musikalsk talent i en tidlig alder. Johann, der kendte til Leopold Mozarts succes med at vise sin søn Wolfgang og datter Maria frem som vidunderbørn, forsøgte at gøre det samme med sin søn ved at skrive på plakaterne for Beethovens første offentlige optræden i marts 1778, at han kun var seks år (i virkeligheden var han dog syv).Efter 1779 påbegyndte Beethoven studier med sin vigtigste lærer i Bonn, Christian Gottlob Neefe, der blev udpeget til hoforganist det år. Neefe lærte Beethoven komposition, og i marts 1783 hjalp han ham med at udgive sit første værk: en samling klavervariationer (WoO 63). Beethoven begyndte at arbejde som organistvikar for Neefe, i 1781 ulønnet, fra 1784 som lønnet medarbejder ved hofkapellet, hvor Andrea Luchesi var kapelmester. Hans første tre klaversonater, Kurfyrstesonaterne på grund af dedikationen til kurfyrst Maximilian Frederick, blev udgivet i 1783. Maximilian Frederick var hurtig til at bemærke Beethovens talent og begyndte at støtte ham økonomisk med musikstudierne.
Maximilian Frederick døde i 1784 og blev fulgt af Maximilian Franz, der var yngste søn af kejserinde Maria Theresia af Østrig, og han indførte visse ændringer i Bonn. Inspireret af sin bror Josef 2. indførte han reformer baseret på oplysningsfilosofien og øgede støtten til uddannelse og kunst. Den unge Beethoven må også have mærket til disse reformer. Han var muligvis også påvirket af frimureriets ideer, idet Neefe og andre i Beethovens omgangskreds var medlemmer af den lokale Illuminati-orden.I marts 1787 foretog Beethoven for første gang en rejse til Wien (sandsynligvis finansieret af en mæcen) muligvis i håb om at komme til at studere hos Mozart. Detaljerne omkring hans og Mozarts forhold er usikre, og det vides ikke, om de mødtes. Efter blot to uger fik Beethoven at vide, at hans mor var alvorligt syg, og vendte hjem. Hans mor døde kort efter, og hans far udviklede et alkoholmisbrug. Af den grund måtte Beethoven overtage ansvaret for sine to yngre brødre, og han tilbragte de følgende fem år i Bonn.Her mødte Beethoven en række mennesker, der fik stor betydning for hans liv: Franz Wegeler, en ung medicinstuderende, introducerede ham til familien von Breuning (Wegeler giftede sig siden med en af familiens døtre). Beethoven besøgte ofte von Breunings hjem, hvor han underviste nogle af børnene i klaverspil. Her lærte han om tysk og klassisk litteratur. Atmosfæren i von Breunings hjem var langt mere afslappet end hjemme hos Beethoven, hvor hans fars nedtur fortsatte. Beethoven opnåede også grev Ferdinand von Waldsteins opmærksomhed, og Waldstein blev en livslang ven og finansiel støtte for ham.I 1789 fik Beethoven juridisk anvisning på, at halvdelen af hans fars indtægter skulle udbetales direkte til ham, så han kunne forsørge familien. Han bidrog yderligere til familiens underhold ved at arbejde som bratschist i hoforkesteret. Arbejdet gjorde Beethoven fortrolig med en del operaer, heriblandt tre af Mozarts, der blev opført ved hoffet. Han blev også ven med Anton Reicha, en fløjtenist og violinist på omtrent samme alder som Beethoven og nevø af hoforkesterets dirigent Josef Reicha.
Beethoven blev sandsynligvis introduceret for Joseph Haydn i slutningen af 1790, da Haydn var på vej til London og gjorde holdt i Bonn omkring juletid. De mødtes igen i Bonn i juli 1792, da Haydn var på vej hjem til Wien, og det virker sandsynligt, at Beethoven ved den lejlighed studerede med Haydn. Med kurfyrstens hjælp flyttede Beethoven i 1792 til Wien. Fra 1790 til 1792 komponerede Beethoven en betragtelig mængde værker (ingen af dem blev dog offentliggjort på den tid, og de fleste af dem mangler i dag opusnummer), der viste hans voksende modenhed og færdighed. Musikforskere har identificeret et tema magen til det i hans 3. symfoni i en samling variationer komponeret i 1791. Beethoven forlod Bonn i november 1792, mens Østrig og Preussen lå i krig med Frankrig (Første Koalitionskrig). Kort tid efter ankomsten til Wien fik Beethoven at vide, at hans far var død. Grev Waldstein havde i et afskedsbrev til Beethoven skrevet: ”Ved uforstyrret flid vil du modtage Mozarts ånd fra Haydns hænder.” I de følgende fem år studerede Beethoven ivrigt den nyligt afdøde Mozarts værker og komponerede selv værker i en udpræget mozartsk stil.
Beethoven havde ikke i sinde at etablere sig som komponist med det samme og hengav sig til studier og optræden. Med Haydn som læremester søgte han at mestre kontrapunkt. Desuden studerede han violinspil sammen med Ignaz Schuppanzigh. Tidligt i denne periode begyndte han også at modtage undervisning af Antonio Salieri, primært i italiensk vokalkomposition; deres forhold varede i hvert fald til 1802, muligvis helt til 1809. Da Haydn rejste til England i 1794, ventede kurfyrsten af Köln, at Beethoven ville vende hjem; men Beethoven forblev i Wien, hvor han fortsatte sin undervisning i kontrapunkt hos Johann Georg Albrechtsberger og andre lærere. Kurfyrstens stipendium udløb, men Beethoven modtog økonomisk støtte fra forskellige wienske adelsmænd, der havde erkendt hans færdigheder. De talte blandt andre fyrst Joseph Franz Lobkowitz, fyrst Karl Lichnowsky og baron Gottfried van Swieten.I 1793 havde Beethoven ry i de adelige saloner for sine improvisationer, og han spillede ofte præludierne og fugaerne fra Bachs Das Wohltemperierte Klavier. Hans ven Nikolaus Simrock var begyndt at udgive hans værker; de første menes at have været en samling variationer (WoO 66). Samme år var hen blevet kendt som klavervirtuos, men han ventede tilsyneladende bevidst med at udgive sine værker, så de senere ville opnå større gennemslagskraft. Beethoven gav sin første offentlige koncert i 1795, ved hvilken han opførte en af sine klaverkoncerter. Det er usikkert, om det var hans første eller anden. De skriftlige kilder er usikre, og begge koncerter var på det tidspunkt næsten fuldendte (de blev dog ikke fuldendt før mange år senere). Kort tid efter koncerten iværksatte han udgivelsen af sit første værk med opusnummer: de tre klavertrioer opus 1. Klavertrioerne var tilegnet hans velgører fyrst Lichnowsky og blev en økonomisk succes; Beethovens indtægter kunne næsten dække hans leveomkostninger i et år.
Beethoven komponerede sine første seks strygekvartetter (opus 18) mellem 1798 og 1800. De var bestilt af og dediceret til fyrst Lobkowitz og udkom i 1801. I kølvandet på uropførelsen af Beethovens 1. og 2. symfoni i henholdsvis 1800 og 1803 blev han regnet for den væsentligste repræsentant for en ny generation unge komponister. Han vedblev at komponere i andre genrer og komponerede mange klaversonater, heriblandt den berømte Pathétique-sonate (opus 13), der ifølge den engelske musikforsker Barry Cooper ”overgår alle hans foregående værker i karakterstyrke, følelsesmæssig dybde, originalitet og nytænkning af motiv og håndtering af tonalitet.” I 1799 fuldendte han en septet (opus 20), der blev et af hans populæreste værker i hans levetid.
Beethoven lejede Wiens Burgtheater til premieren på sin 1. symfoni den 2. april 1800 og arrangerede et bredt musikprogram, der ud over symfonien indbefattede værker af Haydn og Mozart samt hans egen septet og en af hans klaverkoncerter (både disse og symfonien var på det tidspunkt uudgivne). Koncerten, som Allgemeine musikalische Zeitung beskrev som ”den mest interessante koncert i lang tid”, forløb ikke uden problemer; en del af kritikken lød på, at ”musikerne ikke gad tage hensyn til solisterne.”Mozarts og Haydns værker var en stor kilde til inspiration for Beethoven. Eksempelvis siges hans kvintet for klaver og blæsere at minde stærkt om Mozarts Kvintet i Es-dur for klaver og blæsere, K. 452, dog præget af Beethovens egne kendetegn. Beethovens melodier, musikalske nytænkning, brug af modulation og faktur (måden, det enkelte værk er opbygget på) samt hans evne til at udtrykke følelser via musikken adskilte ham efterhånden fra inspirationskilderne og øgede den virkning, som hans tidlige værker fik, når de blev udgivet. Mod slutningen af 1800 var Beethoven og hans musik allerede stærkt efterspurgt af velgørere og forlæggere.
I maj 1799 underviste Beethoven døtrene af den ungarske grevinde Anna Brunsvik og forelskede sig i den yngste, Josephine Brunsvik, som derfor er blevet identificeret som den ”Udødeligt Elskede”, som Beethoven i 1812 skrev et brev til. Kort tid efter blev Josephine gift med grev Josef Deym. Beethoven var en hyppig gæst i deres hjem, hvor han vedblev at undervise Josephine og spille ved fester og koncerter. Hendes ægteskab menes at have været lykkeligt – på trods af indledende finansiel usikkerhed – og parret fik fire børn. Hendes forhold til Beethoven styrkedes, da Deym døde pludseligt i 1804.Beethoven havde kun få andre elever. Fra 1801 til 1805 underviste han Ferdinand Ries, der senere blev komponist og skrev den værdifulde erindringsbog Biographische Notizen über L. van Beethoven. Den unge Carl Czerny studerede hos Beethoven fra 1801 til 1803. Senere blev Czerny selv en anerkendt musiklærer, der blandt andre underviste Franz Liszt, og den 11. februar 1812 var han klaversolist i uropførelsen af Beethovens 5. klaverkoncert .Beethovens produktion mellem 1800 og 1802 domineredes af to store orkesterværker, skønt han fortsatte med at komponere andre væsentlige værker som Klaversonate nr. 14 i cis-mol, kendt som Måneskinssonaten. I foråret 1801 fuldendte han balletten Die Geschöpfe des Prometheus. Den blev opført talrige gange i 1801 og 1802, og Beethoven skyndte sig at udgive en klaverversion for at tjene ekstra på den hurtige succes. I foråret 1802 fuldendte han sin 2. symfoni. Den blev uropført på Theater an der Wien i april 1803, efter den oprindelige premiere var blevet aflyst. Ud over den 2. symfoni bød koncertprogrammet på hans 1. symfoni, 3. klaverkoncert og oratoriet Christus am Ölberge. Anmeldelserne var blandede, men koncerten blev en finansiel succes; Beethoven havde været i stand til at forlange det tredobbelte af prisen på en almindelig koncertbillet.Beethovens forretninger med sine udgivere begyndte at bedres i 1802, da hans lillebror Carl, der tidligere havde hjulpet ham, indtog en større rolle i håndteringen af hans forretninger. Ud over at forhandle højere honorarer for nye værker begyndte Carl at sælge nogle af Beethovens tidligere uudgivne værker og opfordrede ham til, hvad der var imod hans indstilling, at bearbejde og transskribere sine mest populære værker for andre instrumenter og ensembler. Beethoven fulgte sin brors råd, da han ikke kunne forhindre forlæggerne i at lade andre bearbejde hans værker.
Omkring 1796, da Beethoven var 26 år, begyndte hans hørelse at forringes. Han led af en alvorlig type tinnitus, en ”hylen” i hans øren, der gjorde det svært for ham at lytte til musik; han undgik også samtale. Årsagen til Beethovens døvhed er ukendt, men er skiftevis blevet tilskrevet tyfus, autoimmune sygdomme (f.eks. systemisk lupus erythematosus) og endda hans vane med at dyppe hovedet i koldt vand for at holde sig vågen. Obduktionen viste, at han havde ”et udspilet indre øre”, hvor der med tiden var opstået læsioner.
Så tidligt som 1801 skrev Beethoven til sine venner og fortalte dem om symptomerne og det besvær, de voldte ham i forbindelse med arbejde og sociale begivenheder (det er dog sandsynligt, at nogle af hans nærmeste venner allerede var klar over problemet). På sin læges råd boede han fra april til oktober 1802 i den lille by Heiligenstadt uden for Wien i et forsøg på at vænne sig til lidelsen. Dér skrev han sit Heiligenstadt-testamente, et brev til sine to brødre, hvori han gav udtryk for selvmordstanker som følge af sin tiltagende døvhed og beslutningen om at fortsætte med at leve for kunstens skyld. Med tiden blev hans døvhed total: Det er veldokumenteret, at han ved slutningen af premieren på sin 9. symfoni måtte vendes om for at se sit publikums tumultariske bifald; da han ikke kunne høre noget, græd han. Beethovens høretab forhindrede ham ikke i at komponere, men gjorde det stedse sværere for ham at give offentlige koncerter – hvad der ellers gav stor økonomisk fortjeneste. Efter et mislykket forsøg på at opføre sin 5. klaverkoncert, der i stedet blev opført af hans elev Carl Czerny, afholdt han sig fra at spille for offentligheden.
På museet Beethoven-Haus i Bonn, Tyskland, findes en udstilling af Beethovens hjælpemidler, heriblandt et særligt hørerør. På trods af sin fortvivlelse kunne han ifølge Czerny fortsat høre tale og musik nogenlunde normalt frem til 1812. Efter 1814 var Beethoven reelt fuldkommen døv, og da en gruppe besøgende hørte ham spille et arpeggio af kraftige bastoner på klaveret og spørge: ”Ist es nicht schön?” (”Er det ikke smukt?”), fattede de dyb sympati for hans mod og humoristiske sans (Beethoven mistede først evnen til at høre høje frekvenser).På grund af Beethovens høretab skrev han i samtalebøger. De er en højt skattet kilde. De var i brug i de sidste ti år af hans liv; hans venner skrev i dem, så han vidste, hvad de sagde, hvorpå han svarede dem mundtligt eller ved hjælp af bogen. Bøgerne rummer diskussioner om musik og andre emner og giver et indblik i Beethovens tankegang; de fortæller, hvordan han ønskede sine værker opført, og hvordan han opfattede sig selv om kunstner. Af 400 samtalebøger menes det, at 264 blev tilintetgjort eller ændret efter Beethovens død af hans sekretær Anton Schindler, der ønskede, at eftertiden fik et idealiseret billede af Beethoven. Den amerikanske musikforsker Theodore Albrecht bestrider dog denne påstand.
Beethoven tjente på at udgive sine kompositioner og give offentlige koncerter. Men han var også afhængig af bidrag fra sine velgørere, som han spillede for privat og forærede værker, før de blev udgivet. Nogle af disse velgørere som fyrst Lobkowitz og fyrst Lichnowsky gav ham årpenge, bestilte værker og købte de værker, han udgav.Beethovens måske vigtigste velgører var ærkehertug Rudolf af Østrig, yngste søn af kejser Leopold 2., der begyndte at studere klaverspil og komposition hos Beethoven i 1803 eller 1804. Rudolf og Beethoven blev venner, og de fortsatte med at mødes frem til 1824. Beethoven dedikerede 14 værker til Rudolf, heriblandt Klavertrio opus 97, kaldt Ærkehertugtrioen (1811), og korværket Missa Solemnis (1823). Rudolf gengældte betænksomheden ved at dedikere en af sine egne kompositioner til Beethoven. Beethovens breve til Rudolf findes i dag hos Gesellschaft der Musikfreunde i Wien.I efteråret 1808, da Beethoven var blevet nægtet en stilling ved det kongelige teater i Wien, tilbød Napoleons bror Jérôme Bonaparte, der var konge af Westfalen, en velbetalt stilling som kapelmester ved hoffet i Kassel. For at overtale ham til at blive i Wien lovede ærkehertug Rudolf, fyrst Kinsky og fyrst Lobkowitz at betale Beethoven en årlig pension på 4.000 konventionsdaler. Kun ærkehertug Rudolf holdt sit løfte og betalte den aftalte dato. Kinsky, der var blevet indkaldt til militærtjeneste, bidrog ikke og døde snart efter på grund af et styrt fra sin hest. Lobkowitz indstillede udbetalingen i september 1811. Ingen andre meldte sig til at fortsætte ydelsen, så Beethoven måtte klare sig med de penge, han tjente ved at sælge sine kompositioner, samt en lille pension efter 1815. Hans indtjening blev kraftigt udhulet på grund af den inflation, Napoleonskrigene medførte, da den østrigske stat trykte flere penge for at dække sine krigsudgifter.
Beethovens tilbagevenden til Wien fra Heiligenstadt markerer en forandring i hans musikalske stil og blev begyndelsen på hans ”mellemperiode” eller ”heroiske periode”. Ifølge Carl Czerny sagde Beethoven: ”Jeg er ikke tilfreds med de værker, jeg hidtil har skabt. Fra nu af vil jeg følge en ny vej.” Denne periode var præget af et rigt antal storladne værker. Det første værk, der afspejler Beethovens nye stil, var hans 3. symfoni i Es-dur, kendt som Eroica. Den var længere end nogen tidligere symfoni. Dens uropførelse i begyndelsen af 1805 modtog blandede anmeldelser. Nogle anmeldere klagede over dens længde eller misforstod dens struktur, hvorimod andre betragtede den som et mesterværk.
”Mellemperioden” eller den ”heroiske periode”, men denne betegnelse er nu kontroversiel blandt Beethoven-forskere. Skønt nogle af værkerne kan betegnes ”heroiske” som den tredje og femte symfoni, virker det nemlig mindre passende for andre af værkerne som den 6. symfoni med tilnavnet Pastorale.Nogle af værkerne fra Beethovens mellemperiode rækker ud over det musikalske sprog, han havde arvet fra Haydn og Mozart. Værkerne omfatter symfonierne 3–8, strygekvartetterne Rasumovsky, Harpe og Serioso, Waldstein- og Appassionata-klaversonaterne, oratoriet Christus am Ölberge, operaen Fidelio, Violinkoncert i D-dur samt flere andre. I denne periode levede Beethoven af at udgive kompositioner, give koncerter samt af bidrag fra sine velgørere. Hans stilling ved Theater an der Wien blev nedlagt, da teateret tidligt i 1804 skiftede bestyrelse, og han blev midlertidigt nødt til at flytte ud i Wiens forstæder sammen med sin ven Stephan von Breuning. Dette forsinkede arbejdet på Fidelio, hans hidtil mest omfattende projekt. Efter at have været igennem den østrigske censur kunne operaen uropføres i november 1805, men på grund af den franske besættelse af Wien spillede den for næsten tomme huse. Ud over at være en finansiel fiasko modtog den også dårlige anmeldelser, så Beethoven tog fat på at revidere den.I maj 1809, da Napoleons bombarderede Wien, skjulte Beethoven sig ifølge Ferdinand Ries i kælderen under sin brors hus, hvor han dækkede sine øren med puder af frygt for, at bragene skulle ødelægge den sidste rest af hans hørelse.Med værkerne fra ”mellemperiode” blev Beethoven anerkendt som et geni. I en anmeldelse fra 1810 ophøjede den tyske musikkritiker E.T.A. Hoffmann Beethoven til en af de tre store ”romantiske” komponister; Hoffmann kaldte Beethovens 5. symfoni ”et af tidens væsentligste værker”.
Beethovens kærlighedsliv blev vanskeliggjort af klasseskel. Gennem familien Brunsvik mødte han sidst på året 1801 den unge grevinde Julie ”Giulietta” Guicciardi , da han underviste Josephine Brunsvik i klaverspil. Beethoven nævner sin kærlighed til Julie i et brev fra november 1801 til sin barndomsven Franz Wegeler, men på grund af klasseskel kunne han ikke gifte sig med hende. Senere dedikerede han sin Klaversonate nr. 14 nu Måneskinssonaten til hende.Hans forhold til Josephine Brunsvik styrkedes efter manden, grev Joseph Deyms død i 1804. Beethoven skrev 15 lidenskabelige kærlighedsbreve til Josephine fra slutningen af 1804 til 1809/10. Skønt hun gengældte hans følelser, tvang hendes familie hende i 1807 til at opgive ham. Hun undskyldte sig med sin ”pligt”, og at hun ville miste forældremyndigheden over sine børn, hvis hun havde giftet sig med en borgerlig. Da Josephine havde giftet sig med Baron von Stackelberg i 1810, friede Beethoven muligvis til baronesse Therese Malfatti (som klaverværket Für Elise måske er dediceret til); igen ser det ud til, at hans sociale status var imod ham.
I foråret 1811 blev Beethoven alvorligt syg med hovedpine og høj feber. På sin læges råd tilbragte han seks uger i den bøhmiske kurby Teplitz. Vinteren efter, der var præget af arbejdet på hans 7. symfoni, blev han igen syg, og hans læge opfordrede ham til at tilbringe sommeren 1812 i Teplitz. Han opholdt sig med sikkerhed i Teplitz, da han skrev kærlighedsbrevet til sin ”Udødeligt Elskede”. Modtagerens identitet har længe været genstand for debat; måske Julie Guicciardi, Therese Malfatti, Josephine Brunsvik og Antonie Brentano.
Beethoven besøgte sin bror Johann i slutningen af oktober 1812. Han ønskede at bringe Johanns samliv med Therese Obermayer, der havde et uægte barn, til ophør. Det lykkedes ham ikke at overtale Johann til at afslutte forholdet, så han appellerede til de lokale civile og religiøse myndigheder. Johann og Therese giftede sig den 9. november.
I 1813 gennemgik Beethoven en følelseskrise, og hans musikalske produktion aftog. Han tog sig af sin bror, der led af tuberkulose, og sin familie, hvilket gik hårdt ud over Beethovens økonomi, og førte til at han måtte låne penge af sin forlægger Sigmund Anton Steiner mod løftet om enerettigheder til flere fremtidige værker, heriblandt en ny klaversonate. Det løfte blev indfriet med Klaversonate nr. 27 i e-mol, op. 90 (1814).Beethoven genvandt først lysten til at komponere, da han modtog nyheden om grev Arthur Wellesleys sejr over en af Napoleons hære ved Vitoria i Spanien i juni 1813. Nyheden inspirerede ham til at komponere symfonien Wellingtons Sieg oder die Schlacht bei Vittoria, opus 91. Den blev uropført den 8. december sammen med hans 7. symfoni ved en velgørenhedskoncert for krigens ofre. Værket blev en succes, sandsynligvis takket være dets programmatiske stil, som gjorde det underholdende og let at forstå. Beethoven arrangerede genopførelser af symfonien i januar og februar 1814. Beethovens genvundne popularitet medførte krav om en genoplivning af Fidelio, som i tredje og reviderede udgave blev vel modtaget ved premieren i juli. I sommeren komponerede han sin første klaversonate i fem år (nr. 27, opus 90). Denne sonate var komponeret i en mærkbart mere romantisk stil end de foregående. Beethoven var også blandt de mange komponister, der komponerede patriotiske stykker for at underholde statsoverhovederne og diplomaterne, som deltog i Wienerkongressen, der begyndte i november 1814. Hans sangproduktion omfattede hans eneste sangcyklus, An die ferne Geliebte, og den usædvanligt udtryksfulde anden bearbejdning af digtet ’An die Hoffnung’ (opus 94) fra 1815. Sammenlignet med den første bearbejdning fra 1805 (en gave til Josephine Brunsvik) var den ”langt mere dramatisk … så åndrig som en operascene.”
Mellem 1815 og 1817 aftog Beethovens produktion atter. Beethoven tilskrev det delvist en langvarig sygdom (som han kaldte en ”betændelsesfeber”), der begyndte i oktober 1816 og påvirkede ham i mere end et år. Forskere har overvejet andre mulige årsager til nedgangen i hans produktion, blandt andet kærlighedsproblemer og den hårde østrigske censurlovgivning. Hans bror Carls tuberkulose og senere død kan også have spillet en rolle.[kilde mangler]
Carl havde været syg i et stykke tid, og i 1815 brugte Beethoven en mindre formue på hans pleje. Efter Carls død den 15. november 1815 blev Beethoven øjeblikkeligt involveret i en langvarig juridisk kamp med Carls enke Johanna om forældremyndigheden over deres niårige søn Karl. Det var lykkedes Beethoven, der betragtede Johanna som en dårlig mor på grund af hendes moral (hun var også dømt for tyveri) og økonomiske uformuenhed, at overtale Carl til at få Johannas forældremyndighed annulleret, så han blev eneste værge. Et sent kodicil til Carls testamente gav dog ham og Johanna delt forældremyndighed igen. Skønt Beethoven havde held med at få fjernet Karl fra sin mor i februar 1816, blev sagen ikke afgjort før 1820, og Beethoven måtte bruge meget af sin tid på den retslige procedure og Karls velfærd. Beethoven sørgede for, at Karl kom i privatskole.[kilde mangler]
Det østrigske retssystem havde en domstol Landrecht til adelen og medlemmerne af Landtafel og andre domstole for borgere og jævne folk, herunder Wiens Civilret. Beethoven skjulte, at det nederlandske ”van” ikke indikerer adelig byrd som det tyske ”von”, så hans sag blev behandlet ved Landrecht. Beethoven følte sig sikker på at få forældremyndigheden på grund af sin indflydelse hos rettens medlemmer. Mens han fremlagde beviser for retten, kom han til at røbe, at han ikke var adelig. Den 18. december 1818 blev sagen overført til Civilretten, hvor Beethoven tabte forældremyndigheden.
Beethoven ankede sagen og genvandt forældremyndigheden. Johannas appel til kejseren havde ingen virkning: Kejseren ”vaskede sine hænder i sagen.” I de år, Beethoven havde forældremyndigheden, forsøgte han at indgive Karl en høj moral. Beethoven var en streng værge og blandede sig tit i sin nevøs liv. Karl forsøgte selvmord den 31. juli 1826 ved at skyde sig i hovedet. Han overlevede og blev bragt til sin mors hus, hvor han kom sig. Han og Beethoven blev forsonet, men Karl insisterede på at lade sig indrullere i hæren og så Beethoven sidste gang i begyndelsen af 1827.
Beethoven påbegyndte et fornyet studium af ældre musik, heriblandt Bachs og Händels værker. Han komponerede ouverturen Die Weihe des Hauses, hans første forsøg på at indarbejde inspirationen fra disse værker. En ny stil tog form, kendt som hans ”sene periode”. Han vendte tilbage til klaveret for at komponere sine første klaversonater i næsten et helt årti. Som eksempler på værker fra Beethovens sene periode kan nævnes hans sidste fem klaversonater og de 33 variationer over en vals af Anton Diabelli, de sidste to sonater for cello og klaver, de sene strygekvartetter, korværket Missa Solemnis og den 9. symfoni.[kilde mangler]
I begyndelsen af 1818 var Beethovens helbred blevet bedre, og hans nevø Karl flyttede ind hos ham. Hans hørelse var derimod blevet så ringe, at han ikke længere kunne føre samtaler uden sine samtalebøger. Hans husholdning var blevet delvist forbedret; Nanette Streicher, der havde hjulpet med at pleje ham under hans sygdom, blev hans husholderske, og han havde tilmed fundet en dygtig kok. Hans musikalske produktion i 1818 var sparsom, men indbefattede dog samlinger af sange, Hammerklavier-sonaten samt skitser til to symfonier, der siden blev fusioneret til den 9. symfoni. I 1819 var han igen optaget af forældremyndighedssagen om Karl. Samme år påbegyndte han arbejdet på Diabelli-variationerne og Missa Solemnis.[kilde mangler]Arbejdet på Missa Solemnis strakte sig over de næste fem år. I samme periode komponerede han klaversonater og bagateller for at tilfredsstille sine forlæggeres krav og skaffe midler. I 1821 var han igen syg. Diabelli-variationerne og Missa Solemnis blev færdiggjort i 1823, sidstnævnte tre år efter den oprindeligt planlagte dato. Han forelagde sine forlæggere idéen om en samlet udgave af sine værker; en sådan blev dog først udgivet 1971. Beethovens bror Johann begyndte at tage hånd om hans finanser, akkurat som broderen Carl havde gjort tidligere. Han udvalgte hidtil uudgivne værker, der kunne udgives, og tilbød Missa Solemnis til mange forlag på én gang for at få en højere pris for den.[kilde mangler]I 1822 forbedrede to bestillinger Beethovens økonomiske udsigter. Londons Royal Philharmonic Society afgav bestilling på en symfoni, og fyrst Nikolas Golitsyn af Sankt Petersborg tilbød at købe tre strygekvartetter til en pris fastsat af Beethoven. Den første bestilling ansporede Beethoven til at fuldende sin 9. symfoni, der sammen med Missa Solemnis blev uropført den 7. maj 1824 på Theater am Kärtnertor til stor jubel. Allgemeine musikalische Zeitung skrev: ”Uudtømmeligt geni har vist os en ny verden,” og Carl Czerny skrev, at symfonien ”indgød sådan en frisk, livlig, i sandhed ungdommelig ånd […] så megen kraft, innovation og skønhed, som der nogensinde er udsprunget af denne originale mands hoved, skønt han utvivlsomt har fået de gamle parykker til at ryste på hovederne.” I modsætning til sine tidligere så indbringende koncerter tjente Beethoven ikke meget på denne, idet udgifterne til planlægningen havde været betydeligt større. En koncert den 24. maj, hvis arrangør havde lovet Beethoven et minimumshonorar, solgte kun få billetter; hans nevø Karl forklarede det med, at ”mange allerede var taget på landet.” Det blev Beethovens sidste offentlige koncert.
Beethoven vendte sig dernæst mod arbejdet på strygekvartetterne til Golitsyn. Kvartetterne, kendt som de “sene kvartetter”, var langt forud for deres tid. En musiker bemærkede: “Vi ved, der er noget i det, men vi ved ikke hvad.” Komponisten Louis Spohr kaldte dem ”uforståelige, ukorrigerede rædsler”. Dommen over kvartetterne har ændret sig meget siden den undrende modtagelse; deres opbygning og idérigdom har inspireret musikere og komponister som Richard Wagner og Béla Bartók og inspirerer fortsat. Af de tre sene kvartetter var Strygekvartet nr. 14 i cis-mol, opus 131, som han regnede for sit mest perfekte enkeltværk. Franz Schuberts sidste musikalske ønske var at høre netop samme kvartet, hvilket han gjorde den 14. november 1828, fem dage før sin død.Beethoven komponerede de sidste kvartetter med svigtende helbred. I april 1825 måtte han holde sengen, og i næsten en måned lå han syg. Sygdommen – eller snarere hans rekonvalescens – inspirerede ham til den dybfølte, langsomme sats i Strygekvartet nr. 15, som Beethoven kaldte ”hellig takkesang (Heiliger Dankgesang) til guddommeligheden fra en, der er blevet rask.” Strygekvartetterne 12, 13 og 15 blev fuldendt 1825, 14 og 16 i 1826. Det sidste værk, Beethoven fuldendte, var den alternative finalesats til Strygekvartet nr. 13, der erstattede den vanskelige Große Fuge. Kort tid efter, i december 1826, slog sygdommen til igen med anfald af opkastninger og diarre, der næsten tog livet af ham.
De sidste måneder af sit liv lå Beethoven næsten konstant i sengen, og han modtog besøg af mange af sine venner. Han døde den 26. marts 1827 under et tordenvejr, 56 år gammel. Hans ven Anselm Hüttenbrenner var til stede og skrev, at der i dødsøjeblikket lød et tordenskrald. Obduktionen påviste skader på leveren, der kan skyldes overdrevent alkoholindtag. Den påviste også udspiling af det indre øre og påvirkning af de tilhørende nerver.
Begravelsesceremonien fandt sted i Dreifaltigkeitskirche den 29. marts 1827. Det efterfølgende sørgetog til kirkegården i bydelen Währing i det nordvestlige Wien blev overværet af omkring 20.000 wienske indbyggere. Franz Schubert, der døde året efter og blev begravet ved siden af Beethoven, var blandt fakkelbærerne. I modsætning til Mozart, der i overensstemmelse med skikken på hans tid blev lagt i en fællesgrav, fik Beethoven sit eget gravsted. I 1862 blev hans jordiske rester gravet op, så hans knogler kunne undersøges og kraniet fotograferes. I 1888 blev hans jordiske rester flyttet til Wiens Zentralfriedhof. I 2012 blev hans grav undersøgt for at se, om hans tænder skulle være blevet stjålet i forbindelse med en serie gravrøverier imod andre berømte komponister fra Wien.Der hersker usikkerhed om årsagen til Beethovens død: Skrumpelever, syfilis, hepatitis, blyforgiftning, sarkoidose og Whipples syndrom er foreslået. Venner og besøgende klippede lokker af hans hår før og efter hans død, hvoraf nogle er blevet bevaret og underkastet analyser ligesom nogle af knogleresterne fra udgravningen i 1862. Nogle af disse analyser har ført til den omstridte påstand, at Beethoven døde af en overdosis blyholdig medicin givet af hans læge ved et uheld.
Beethovens privatliv led under hans døvhed og kroniske mavesmerter, der begyndte, da han var i tyverne. Det fik ham til at overveje selvmord, som det står i hans Heiligenstadt-testamente. Beethoven var tit hidsig. Det er blevet foreslået, at Beethoven led af bipolar affektiv sindslidelse. Ikke desto mindre havde han en kreds af nære og hengivne venner livet igennem, som menes at have været tiltrukket af hans stærke personlighed. Mod slutningen af Beethovens liv, da han ofte var syg og svag, kappedes hans venner om at være ham til tjeneste.Kilder viser, at Beethoven nærede afsky for autoriteter og social rang. Han holdt inde med at spille klaver, hvis publikum snakkede eller ikke skænkede ham deres fulde opmærksomhed. Ved aftenselskaber nægtede han at spille, hvis han blev opfordret til det. Efter mange konfrontationer bestemte ærkehertug Rudolf, at de almindelige regler for hofetikette ikke gjaldt Beethoven.Beethoven følte sig tiltrukket af Oplysningstidens ideer. Da Napoleons imperialistiske ambitioner i 1804 blev åbenlyse, greb Beethoven titelbladet til sin 3. symfoni og overstregede navnet Bonaparte så voldsomt, at han lavede hul i papiret. Han omdøbte senere værket til Sinfonia Eroica, composta per festeggiare il sovvenire d'un grand'uom (”Heroisk Symfoni, komponeret for at fejre mindet om en stor mand”) og ændrede dedikationen til sin velgører fyrst Joseph Franz von Lobkowitz, i hvis palæ symfonien blev uropført.Fjerde sats af Beethovens 9. symfoni rummer en bearbejdning for kor af Schillers An die Freude (Ode til Glæden), en optimistisk hymne, der hylder menneskeslægten. Europahymnen er baseret på samme melodi.
Beethoven regnes for en af den klassiske musiks største komponister. Han omtales som en af de ”tre B’er” (sammen med Bach og Brahms). Samtiden betragtede ham som den største komponist efter Mozart, og han og digteren Goethe blev betragtet som eksempler på en egensindig, romantisk kunstnernatur. Desuden er han en væsentlig figur i overgangen fra klassisk til romantisk musik, og han øvede stor indflydelse på senere generationer komponister. To af hans værker (første sats af hans 5. symfoni og Strygekvartet nr. 13) findes på den forgyldte kobbergrammofonplade The Sounds of Earth optagelser af lyde, sprog og musik fra Jorden, som de to Voyager-rumsonder hver medbringer et eksemplar af.
Beethoven komponerede i mange genrer og for forskellige ensembler. Hans værker for symfoniorkester omfatter ni symfonier (den niende indeholder desuden en del for kor) og omkring et dusin andre symfoniske værker. Han komponerede syv koncerter for en eller flere solister og orkester samt fire mindre værker for soloinstrumenter med orkesterakkompagnement. Fidelio er hans eneste opera; andre vokalværker med orkesterakkompagnement tæller to messer og et antal kortere værker.
Hans omfattende produktion af klaverværker omfatter 32 klaversonater og talrige kortere værker, blandt andet klaverbearbejdninger af nogle af hans andre værker. Værker med klaverakkompagnement indbefatter ti violinsonater, fem cellosonater, en sonate for valdhorn og et antal lieder.
Beethoven komponerede derudover en betydelig mængde kammermusik: 16 strygekvartetter, fem strygekvintetter, syv klavertrioer, fem strygetrioer og mere end et dusin værker for blæseensembler.
Beethovens musikalske karriere opdeles typisk i en tidlig, mellemste og sen periode. Den tidlige periode varede til 1802, mellemperioden begyndte i 1803 og varede til 1814, mens den sene periode varede fra 1815 til hans død.
Værkerne fra Beethovens tidlige periode er stærkt præget af forgængerne Haydn og Mozart. Han udforskede nye virkemidler og udviklede efterhånden sin egen stil. Fra denne periode stammer hans første og anden symfoni, samlingen af seks strygekvartetter opus 18, hans første to klaverkoncerter og hans første klaversonater, heriblandt Pathétique-sonaten opus 13.
Beethovens mellemperiode eller ”heroiske” periode begyndte med hans hjemkomst fra Heiligenstadt. Mange af værkerne fra denne periode er karakteriseret ved deres storladne, heroiske stil. Fra denne periode stammer seks symfonier (nr. 3–8), de sidste tre klaverkoncerter, tripelkoncerten, violinkoncerten, fem strygekvartetter (nr. 7–11), talrige klaversonater (heriblandt Måneskinssonaten, Waldstein- og Appassionata-sonaterne), Kreutzer-violinsonaten og operaen Fidelio.
Beethovens sene periode tog sin begyndelse omkring 1815. Værkerne fra denne periode er karakteriseret ved deres dybsindighed, nytænkning og intense, dybt personlige udtryk. Strygekvartetten opus 131 består af syv satser, og den 9. symfoni har korakkompagnement i sin sidste sats. Andre kompositioner fra perioden tæller Missa Solemnis og de sidste fem strygekvartetter (heriblandt Große Fuge) og de sidste fem klaversonater.
Eroica er en østrigsk film fra 1949, der beskriver Beethovens liv og værk. Den blev vist ved Filmfestivalen i Cannes samme år. Filmen er instrueret af Walter Kolm-Veltée, produceret af Guido Bagier og Walter Kolm-Veltée med manuskript af Walter Kolm-Veltée og Franz Tassié.I 1962 lavede Walt Disney en todelt tv-film med titlen The Magnificent Rebel om Beethovens liv med Karlheinz Böhm som Beethoven.Filmen Immortal Beloved fra 1994 følger Beethovens sekretær og levnedsskildrer Anton Schindler (spillet af Jeroen Krabbé), der forsøger at stadfæste identiteten af Beethovens Unsterbliche Geliebte ("Udødeligt Elskede"), som tre breve fundet blandt Beethovens efterladte papirer er adresseret til. Schindler rejser rundt i Det Østrigske Rige for at tale med de mulige kandidater. Filmoptagelserne fandt sted i de tjekkiske byer Prag og Kroměříž samt på Wiener Zentralfriedhof mellem den 23. maj og 29. juli 1994.I 2003 producerede BBC i samarbejde med Opus Arte filmen Eroica, der skildrer uropførelsen af Eroica-symfonien i fyrst Lobkowitz' palæ i 1804. Beethoven spilles af Ian Hart og fyrst Lobkowitz af Jack Davenport; Orchestre Révolutionnaire et Romantique under ledelse af Sir John Eliot Gardiner opfører symfonien i dens fulde længde i løbet af filmen.I en BBC-miniserie i tre afsnit fra 2005 spilles Beethoven af Paul Rhys.I 2006 udkom filmen Copying Beethoven med Ed Harris i titelrollen. Den giver en fiktiv beskrivelse af Beethovens arbejde på sin 9. symfoni.Mange af Beethovens værker er blevet brugt i Disneys tegnefilmsserie Små Einsteins.
I august 1845 blev der afsløret en statue af Beethoven på Münsterplatz i Bonn i anledning af komponistens 75-års-jubilæum. Det var den første statue af en komponist i Tyskland. Jubilæet blev desuden markeret med en musikfestival. I samme anledning påbegyndtes opførelsen af koncertsalen Beethovenhalle i Bonn; på Franz Liszts foranledning stod bygningen færdig efter blot en måned. I Salzburg i Østrig var der afsløret en statue af Mozart i 1842. I Wien afsløredes i 1880 en statue af Beethoven. Hans navn står skrevet med guldbogstaver over scenen i Bostons Symphony Hall; han var den eneste komponist, bestyrelsesmedlemmerne kunne enes om at hædre.
Beethovens fødehjem i Bonn, kendt som ”Beethoven-Haus”, rummer en udstilling om hans liv.
Brandenburg, Sieghard. Ludwig van Beethoven: Briefwechsel. Gesamtausgabe. Otte bind. München: Henle, 1996. (tysk)
Burnham, Scott G., og Michael P. Steinberg. Beethoven and his world. Princeton: Princeton University Press, 2000. ISBN  978-0-691-07073-5 (engelsk)
Clive, Peter. Beethoven and His World: A Biographical Dictionary. New York: Oxford University Press, 2001. ISBN 0-19-816672-9 (engelsk)
Comini, Alessandra. The Changing Image of Beethoven: A Study in Mythmaking. Sunstone Press, 2008. ISBN 978-0-86534-661-1 (engelsk)
Cooper, Barry. Beethoven. Oxford University Press US, 2008. ISBN 978-0-19-531331-4 (engelsk)
Cross, Milton, og David Ewen. The Milton Cross New Encyclopedia of the Great Composers and Their Music. Garden City, New Jersey: Doubleday, 1953. ISBN 0-385-03635-3 OCLC 17791083. (engelsk)
Goldschmidt, Harry. Um die Unsterbliche Geliebte. Ein Beethoven-Buch. Leipzig: Deutscher Verlag für Musik, 1977. (tysk)
Jablow, Hershman D., og Julian Lieb. The Key to Genius: Manic Depression and the Creative Life. Buffalo, New York: Prometheus Books, 1988. (engelsk)
Kerman, Joseph; Tyson, Alan; Burnham, Scott G. 'Ludvig van Beethoven'. I Grove Music Online, redaktør L. Macy. Grovemusic.com (kræver abonnement). (engelsk)
Lockwood, Lewis. Beethoven: The Music And The Life. W. W. Norton, 2003. ISBN 978-0-393-32638-3 (engelsk)
Lorenz, Michael: 'Die ‘Enttarnte Elise’. Elisabeth Röckels kurze Karriere als Beethovens ‘Elise’'. I Bonner Beethoven-Studien 9 (2011), s. 169–190. Besøgt 30. maj 2013. (engelsk)
Morris, Edmund. Beethoven: The Universal Composer. HarperCollins, 2010. ISBN 978-0-06-075975-9 (engelsk)
Schmidt-Görg, Joseph: Beethoven: Dreizehn unbekannte Briefe an Josephine Gräfin Deym geb. v. Brunsvik. Bonn: Beethoven-Haus, 1957 (indeholder også mange breve fra Josephine). (tysk)
Beethoven: Die Seyfried Papiere. Wiedergabe und Transkription der autographen Manuskripte zu Biographische Notitzen und Charakterzüge & Anekdoten mit Exposé. BoD, Norderstedt, 2019. ISBN 978-3-748-16746-4. (tysk)
Solomon, Maynard. Beethoven. 2. reviderede udgave. New York: Schirmer Books, 2001. ISBN 0-8256-7268-6 (engelsk)
Solomon, Maynard. Beethoven essays. Harvard University Press, 1990. ISBN 978-0-674-06379-2 (engelsk)
Stanley, Glenn. The Cambridge Companion to Beethoven. Cambridge: Cambridge University Press, 2000. ISBN 0-521-58074-9 (engelsk)
Steblin, Rita. A dear, enchanting girl who loves me and whom I love': New Facts about Beethoven's Beloved Piano Pupil Julie Guicciardi'. I Bonner Beethoven-Studien 8 (2009), s. 89–152. (engelsk)
Thayer, A. W.; Krehbiel, Henry Edward (ed, trans); Deiters, Hermann; Riemann, Hugo. The Life of Ludwig Van Beethoven, bind 1. The Beethoven Association, 1921. OCLC 422583. (engelsk)
Thayer, A. W.; Forbes, Elliot. Thayer's Life of Beethoven. To bind. Princeton: Princeton University Press, 1970. ISBN 0-691-02702-1 (engelsk)
Thorne, J. O., og T. C. Collocott. Chambers Biographical Dictionary. Edinburgh: W & R Chambers Ltd., 1986. ISBN 0-550-18022-2 (engelsk)
Winter, Robert. The Beethoven quartet companion. University of California Press, 1994. ISBN 978-0-520-20420-1 (engelsk)

Et lyn er en stor elektrisk udladning mellem sky og jord eller hav, eller mellem sky og sky. Et lyn er en stor gnist i jordens atmosfæres luft. Lyn løber gennem luften ved at en elektrisk spændingsforskel omdanner luftens molekyler til ioner. Derved dannes der en kanal som lynet kan løbe igennem. Mens lynet løber igennem kanalen omdannes molekylerne til plasma, og der er typisk omkring 15.000 °C og helt op til 30.000 °C i lynkanalen mens lynets elektricitet løber igennem, og det er faktisk op til 5 gange så høje temperaturer, som der findes på Solens overflade.
Et typisk lyn varer i ca. 1/4 millisekund og består af tre til fire hovedudladninger med ca. 0,04 sekunders tidsinterval. Det typiske lyn overfører kortvarigt en strøm på ca. 10.000 ampere og en elektrisk ladning på i alt ca. 25 coulomb. Strømstyrken varierer, og der er målt lyn med strømstyrke op til 200.000 ampere på det tidspunkt, hvor lynet springer.
For at lynet kan springe, skal der være en spændingsforskel på ca. 200-1000 volt per millimeter højde. Et typisk lyn kan således være baseret på en spændingsforskel på op til flere hundrede millioner volt.
Lynets kanal er ikke en ret lodret linje som man umiddelbart ville forvente, men derimod med masser af sidekanaler og knæk – faktisk er den bedste model for lynets form en fraktal.
Man kan nogenlunde måle afstanden til lynnedslaget. Man skal blot begynde at tælle sekunderne, når man ser lysglimtet fra lynet, da det tager ca. et sekund at udtale tusind (et-tusind, to-tusind, tre-tusind, osv.) kan man tælle tusinder.
Når det første høje knitren kan høres, stoppes med at tælle. Nu divideres det antal tusinde man har talt til med tre, og man får afstanden i kilometer. Har man for eksempel talt til titusind (10 sekunder), divideres med tre og det giver ca. 3⅓ km. 
Lyset kommer til os med lysets hastighed (ca. 300.000.000 m/s dvs. næsten øjeblikkelig) og tordenen kommer et lille stykke tid efter, fordi lydens hastighed er langt lavere – ca. 330–340 m/s (afhænger at lufttryk og temperatur). Så lyset er ca. en million gange hurtigere end lyden. Derfor behøver vi kun tage højde for lydens hastighed, når vi vil måle afstanden til lynnedslaget.
Man kan nogenlunde måle afstanden til skyerne. Man skal blot begynde at tælle tusinder, når man ser lysglimtet fra sky-til-sky-lyn, der er lige oven over.
Når det første høje knitren fra sky-til-sky-lynet kan høres, stoppes med at tælle. Nu divideres det antal tusinde, man har talt til, med tre, og man får afstanden i kilometer.
Er man god til matematik, kan man også tage højde for vinklen i forhold til lodret, for sky-til-sky-lyn.
Et lysstofrør, neonrør og blitzrør (gasudladningsrør) virker også ved, at der løber en strøm gennem henholdsvis kviksølv-plasma, neon-plasma og xenon-plasma. Så længe vi giver rørene strøm og spænding, så lyser de.
For at starte lysstofrør og neonrør bliver man også nødt til at lave et lille lyn gennem den isolerende gas. Lynet gør, at gassen får løsrevet elektroner og derved bliver til plasma. Lysstofrørlynet laves i ældre lysstofrøramaturer af kombinationen af glimtænderen og ballastspolen.
Ragnhild Moen Holø: "Hører du denne lyd, er du livsfare", NRK.no, 16. juli 2018
Thunderstorms and Lightning på Curlie (som bygger videre på Open Directory Project)
31 January, 2003, BBC News: Lightning's X-ray zap Citat: "...Lightning does emit X-rays, scientists have confirmed..."
Webarchive backup: Lightning Safety Page – National Weather Service Pueblo Colorado Citat: "...This is know as a "side flash". Many people who are "struck" by lightning are not hit directly by the main lightning channel, but are affected by the side flash..."
Webarchive: April 25,1997 Sandia-led research may zap old beliefs about lightning protection at critical facilities; Triggered lightning tests leading to safer storage bunkers
2003-11-06, ScienceDaily: Thunderstorm Research Shocks Conventional Theories; Florida Tech Physicist Throws Open Debate On Lightning's Cause "...scientists have searched inside thunderstorms for many years, looking for these large electric fields, only to come up empty handed..."Although everyone is familiar with lightning, we still don't know much about how it really works," said Dwyer...."

Traktaten om Den Europæiske Union (TEU) ofte kaldet Maastricht-traktaten var en traktat, der blev indgået i Maastricht i 1991 mellem medlemslandene i det daværende EF og underskrevet 7. februar 1992. Traktaten trådte i kraft 1. november 1993, efter at Danmark først havde nedstemt den ved en folkeafstemning og derefter vedtog den sammen med Edinburgh-protokollen ved endnu en afstemning. Traktaten består af 53 artikler og omdannede EF til den Europæiske Union (EU).
Traktaten blev foreslået oven på omvæltningerne i Europa grundet den Kolde Krigs afslutning. Herefter var det især på initiativ fra Frankrig og Tyskland, at forhandlingerne blev igangsat. Ydermere ønskede flere medlemslande og nogle af EU's organer mere integration og tættere samarbejde.
Forhandlingerne om traktaten blev gennemført på to sideløbende regeringskonferencer om henholdsvis en Økonomisk og Monetær Union og en politisk union. Disse var under ledelse af først det luxembourgske formandskab og dernæst det hollandske. Det uofficielle navn på traktaten indeholder navnet på den hollandske by Maastricht, hvor det sidste topmøde blev holdt under det hollandske formandskab. 
Traktaten er opbygget med en søjlestruktur med de såkaldte tre søjler. Søjlerne markerer en skelnen mellem hvilke områder der er en del af det overstatslige og det mellemstatslige samarbejde. Nye områder i traktaten er især politiske med de retlige og indre anliggender samt den fælles udenrigs- og sikkerhedspolitik. Et andet vigtigt tiltag er det styrkede økonomiske samarbejde med en fælles mønt.
Ratifikationen af traktaten blev gennemført, efter at Danmark, Irland og Frankrig havde afholdt folkeafstemninger om spørgsmålet, og de øvrige lande havde vedtaget den i de nationale organer. Siden Maastricht-traktatens ikrafttræden er den blevet ændret flere gange, og nogle af politikkerne er stadig under udvikling.
De Europæiske Fællesskaber, EF, havde siden 1957 varetaget en række europæiske landes fælles interesser på det økonomiske og handelsorienterede område. Dette samarbejde havde hidtil været en succes[kilde mangler], og der havde ikke tidligere været behov for en udvidelse af samarbejdet. Dette skyldtes primært den bipolare magtfordeling mellem USA og Sovjetunionen, der varede indtil  Sovjetunionens sammenbrud omkring 1990. Denne magtfordeling gjorde, at de to supermagter havde store europæiske interesser, og det gjaldt således for dem om at have så mange allierede som muligt på det europæiske kontinent. USA’s interesser blev varetaget af den vestlige halvdel, og den østlige halvdel støttede op omkring Sovjetunionen. Det, supermagterne gav til gengæld, var militær beskyttelse, og netop denne beskyttelse var grunden til, at de europæiske lande ikke selv behøvede at have den store bekymring omkring blandt andet det sikkerhedspolitiske. 
Da Berlinmuren pludselig faldt i 1989, og Sovjetunionen derefter i 1990 brød sammen, var den Kolde Krig bragt til ende, og der var basis for nye ideer og tiltag i verden og Europa. Landene i EF så muligheder og behov for forandringer og stærkere samarbejde landene imellem. Dette var ikke mindst grundet et atter samlet Tyskland. Det vurderedes, at det genforenede Tyskland ville blive en mastodont i Europa, og grundet landets blakkede historie var flere Europæiske lande bekymrede for landets magt i Europa. Bekymringen fra især Frankrig udmøntede sig i en regeringskonference om oprettelsen af en politisk union efter initiativ fra netop Frankrig og Tyskland. Forinden havde man dog afholdt et møde i Rådet i juni 1988, hvor der var nedsat en komité, som senere i 1989 fremlagde en rapport om fremgangsmåden for indførelsen af en økonomisk og monetær union. Man mente, at forudsætningen for en sådan union var et stabiliseret europæisk samarbejde med øget samhørighed og ensretning, hvilket en politisk union ville være.
I henhold til den Kolde Krigs afslutning så man især den nye sikkerhedspolitiske situation som et problem, og samtidig åbnedes en mulighed for at få en stærkere international position med et styrket europæisk samarbejde. Disse nye muligheder og problemer var, hvad der skabte grobund for en ny traktat og dermed ændringer af Fællesskabernes hidtidige basis bestående af Rom-traktaten og EF-pakken (SEA).
I Danmark havde der allerede i 1986 vist sig et skeptisk bagland i debatten op til folkeafstemningen om EF-pakken, hvor skeptikerne havde kommet med forudsigelser om, at samarbejdet var på vej mod en føderalistisk europæisk nation, hvortil daværende statsminister Poul Schlüter havde udtalt "Unionen er stendød", hvilket han og hans partifæller snart skulle komme til at fortryde. Hvorom alting var, blev det en realitet, at medlemslandene skulle forhandle om en ny traktat.
En anden faktor fra europæisk side var, at man mente, at der var et demokratisk underskud i EU. Dette ville man gøre op med gennem effektivisering af institutionerne, mere enstemmighed og større økonomisk sammenhæng mellem medlemslandene. Dette var især et ønske fra Europaparlamentet, der historisk set altid havde presset på for at få mere magt. Ønsket fremgik af den såkaldte Martin Report fremlagt i 1989.
Forhandlingerne om det, der skulle blive til Maastricht-traktaten, foregik på regeringskonferencerne om den Økonomiske og Monetære Union samt om en Politisk Union, der åbnedes ved Rådets møde 14.-15. december 1990 og varede til december 1991, hvor traktaten blev undertegnet af medlemslandene ved det afsluttende topmøde i Maastricht. Denne fremgangsmåde blev besluttet på Rådets møde i Dublin i april 1990.Der var mange forskellige indgangsvinkler til en udvidelse eller ændring af det eksisterende samarbejde, og dette førte til tidlige udmeldinger om ståsted for nogle lande. Allerede i marts 1990 havde Belgien, som det første land, udarbejdet et memorandum til brug i forhandlingerne om det videre arbejde for EF. Grækenland og Danmark havde ligeledes lavet udkast for rammerne om deres forhandlinger, inden regeringskonferencen gik i gang. 
For Frankrig var ØMU'en det vigtigste punkt for EF's videre udvikling, fordi dette ville få medlemslandene til at arbejde endnu tættere sammen. Tyskland derimod fandt den politiske union vigtigst og spillede især på en styrkelse og udvikling af EU's institutioner, herunder specielt Europa-parlamentet. Det var ikke mindst Tysklands fortjeneste, at parlamentet fik medbestemmelse i lovgivningsprocessen inden for visse områder, da landet under forhandlinger opsatte en styrkelse af parlamentet som et krav. Sammen med Frankrig og Tyskland var Italien en aktiv medspiller under forhandlinger, hvor landet især lagde vægt på en fælles forsvarspolitik.
Storbritannien var traditionelt konservative i det europæiske samarbejde, men efter Margaret Thatchers fald og afløsning af John Major var der dog åbnet op for en lidt mere positiv og aktiv linje. Selvom den officielle attitude var en aktiv tilgangsvinkel, havde Storbritannien til stadighed kvaler med den hurtige udvikling. Dette blev også afspejlet i landets undtagelser
Efter udenrigsministrenes møde i juni 1991 i Dresden var der lagt op til topmødet i Luxembourg senere samme måned. Det første udkast til paragraffer i en ny traktat kom fra dansk side som opfølgning på regeringsmemorandummet for forhandlingsrækken. På baggrund af dette udviklede det luxembourgske formandskab et traktatudkast med en struktur, der tydeligt markerede skellet mellem det overstatslige og mellemstatslige samarbejde. Dette udkast fulgte langt hen ad vejen de danske forslag, men allerede i marts 1990 havde Europaparlamentet spillet ud med forslag om samarbejde inden for miljø og socialområdet, hvilket også var noget af det centrale i det danske forslag.
Da Holland overtog formandskabet i juli 1991, fik landet samtidig ansvaret for de videre forhandlinger. På baggrund heraf lavede de et nyt udkast til en traktat. Denne blev dog ikke modtaget lige så godt, som den luxembourgske var blevet det tidligere på året. Ændringerne gjaldt primært en strukturændring til en helhedstraktat i stedet for søjlestrukturen, som foreslået af Luxembourg. Den dårlige modtagelse medførte, at hollænderne måtte lave endnu et udkast, der lå meget tættere på Luxembourgs tidligere udkast. Udkastet blev da lagt til grund for det sidste topmøde i Maastricht i december, hvor de sidste detaljer blev færdigforhandlet.
Da de endelige forhandlinger var på plads, og traktatteksten lå klar til undertegning, blev traktaten underskrevet af to repræsentanter for hver af medlemslandene. Traktaten blev kaldt Maastricht-traktaten efter den by, hvor topmødet blev afholdt. Herunder foreligger de enkelte landes signaturer fra slutakten i traktaten.
Traktatens formål var at danne en union mellem de europæiske folk, sådan at der ville skabes et mere snævert samarbejde mellem disse. Selve unionens mål som defineret i traktaten var til gengæld at oprette en Økonomisk og Monetær Union for at skabe økonomisk stabilitet, give en stærk profil udadtil ved oprettelsen af en fælles udenrigs- og sikkerhedspolitik, skabe et unionsborgerskab for derved at styrke demokratiet, fremme frihed og sikkerhed med bestemmelser og retningslinjer for bl.a. kriminalitet og asyl samt sikre effektiviteten for EU's instituioner.
Traktaten indeholder en række principper, der skal ses som styrende for, hvordan denne skal tolkes, og hvordan EU og dets medlemslande skal handle. Principperne nævnt i traktaten er primært "gamle" principper fra EF-traktaten, der blot er blevet specificeret i Maastricht-traktaten eller principper udviklet af EF-Domstolens retspraksis, der er blevet traktatfæstet. Desuden gælder det nye subsidiaritetsprincip, der blev indskrevet i traktatens præambel og især var et resultat af Storbritanniens ønsker. Princippet består i, at beslutninger skal træffes på så lokalt et niveau som muligt, og det vil i denne sammenhæng betyde på nationalt plan frem for europæisk plan. Det skal dog nævnes at princippet ikke er gældende, hvor EF har enekompetence.
Maastricht-traktaten havde som nævnt basis i de tidligere europæiske traktater og samarbejdsaftaler, men opbyggede en ny struktur. Strukturen for den nye union blev en tre-søjle-løsning, hvor unionen så at sige opdeltes i tre hovedområder. Første søjle var det overstatslige samarbejde, hvis omdrejningspunkt var det forhenværende Europæiske Økonomiske Fællesskab. Anden søjle var fælles udenrigs- og sikkerhedspolitik, mens tredje søjle var retlige og indre anliggender. Både anden og tredje søjle fungerede som mellemstatslige. De tre søjler havde en del af æren for, at traktaten overhovedet blev gennemført, idet det gav et klart billede af, hvilke områder der samarbejdedes om på hvilket plan. Alt imens anden søjle var nye politiske områder, baseredes tredje søjle på et forsøg på et tidligt Europæisk Politisk Samarbejde, som i bund og grund også var et forsøg på en koordineret udenrigspolitik. 
I den færdige traktat stak to undtagelser frem, som var særundtagelser for bestemte lande. Særligt på det monetære område stod en mulighed for undtagelse klar. Det var muligt at stå uden for møntunionen, indtil befolkningen stemte ja. Hermed lå beslutningen stadig hos de nationale parlamenter, og man kunne udskyde en stillingtagen, til tredje fase af den Økonomiske og Monetære Union stod for døren. Derudover var en omtalt undtagelse Storbritanniens mulighed for at stå uden for socialpolitikken. Dette var et nyt område, som briterne havde meget svært ved at acceptere og dermed fik forhandlet sig frem til en undtagelse på området.
Ifølge betingelserne for traktatændringer i det europæiske samarbejde skal samtlige lande ratificere traktatændringer, inden disse kan træde i kraft. Som følge deraf måtte de tolv medlemslande godkende Maastricht-traktaten på nationalt plan. I en række lande blev traktaten automatisk ratificeret, men i Danmark, Irland og Frankrig blev traktaten sendt til folkeafstemning. 
Den første folkeafstemning om den nye traktat blev afholdt i Danmark, hvor befolkningen skulle stemme 2. juni 1992. Her var debatten ophedet, og der var splittelse mellem tilhængere og skeptikere. Valgkampen fødte også et nyt parti Junibevægelsen, der kæmpede mod en union. Sammen med Folkebevægelsen mod EF og SF samt Fremskridtspartiet førte de an i kampagnen mod traktaten. På den anden side stod resten af folketingspartierne. De sidstnævnte tabte dog valgkampen, idet et flertal på 50,7% stemte nej til traktaten.Alt imens Danmarks ratifikationsproces hermed gik i stå, skulle irerne stemme om samme traktat 18. juni samme år. Her skulle befolkningen vise sig at være mere positive, hvorved traktaten gik igennem med et flertal på 69,1% for traktaten. Spørgsmålet var dog ikke ligetil for alle irere, da der var tvivl om, hvorvidt en ratifikation ville betyde en problematisering af lovgivningen om abortspørgsmålet. Dette fik også flere politikere til at gå imod deres partis anbefaling af traktaten.Frankrig, som havde været den store fortaler for hele projektet omkring Maastricht-traktaten, ville under ingen omstændigheder se, at hele projektet gik i vasken på grund af et lille og – efter deres mening – ubetydeligt, skeptisk land som Danmark. Derfor besluttede den franske præsident, François Mitterrand, at udskrive valg til Maastricht-traktaten, så han kunne demonstrere, at det franske folk var EU-positivt, og at det blot var noget pjat med Danmarks ”nej”. Den stærke overbevisning fra den franske præsident afspejlede imidlertid ikke den franske befolkning, og også i Frankrig var man ved at få sig en meget slem overraskelse. Den franske befolkning delte sig næsten ligeligt på ”ja”- og ”nej”-stemmer, men modsat Danmarks resultat blev udfaldet et snævert ”ja” (51,05%). Man kunne dermed se, at det ikke kun var i Danmark, der var tvivl om projektet. 
I Portugal, Storbritannien og Tyskland viste meningsmålinger, at der var manglende opbakning til Maastricht-traktaten. Debatten i Underhuset i Storbritannien viste også spredte meninger, men mest af alt syntes disse at påpege en for tilbageholdende britisk linje i forhandlingerne. Her syntes man, at resultaterne var for konservative. Portugals usikkerhed blev ligesom Tysklands ikke efterprøvet, da regeringspartiet Partido Social Democrata havde absolut flertal og var imod en folkeafstemning om spørgsmålet, selvom flere andre parlamentspartier anbefalede dette. Dog så de umiddelbare meningsmålinger ikke ud til direkte at ville true en ratifikation, hvis spørgsmålet havde kommet til folkeafstemning. 
I Benelux-landene samt i Spanien viste der sig en bred politisk opbakning til Maastricht-aftalen. Ligeledes var der i Grækenland generel enighed om at vedtage traktaten, da man her havde fået alle mål indfriet, og der var god stemning om EF's transformation til en union. I Italien viste der sig også en god stemning om traktaten. Dog ville man afvente parlamentets udtalelse om sagen, hvilken blev positiv, og derfor blev traktaten også her vedtaget.
Det danske nej skabte en krisestemning i EF. Man ville ikke lade traktaten gå i vasken. Der var forskellige bud på, hvordan det skulle løses, og en af dem var, at Danmark helt skulle udtræde af fællesskabet. Det kunne meget vel blive allersidste udvej af krisen, men de fleste var dog indstillet på at finde en diplomatisk løsning på problemet.[kilde mangler] Løsningen blev leveret i Danmark i form af det Nationale Kompromis, som syv ud af otte partier i Folketinget var med til at udarbejde i oktober 1992. En afstemning 18. maj 1993 herom gav nu et dansk ja, og traktaten kunne langt om længe fuldt ud ratificeres.
Traktaten havde store implikationer for medlemslandene, idet den skabte et meget større samarbejde i en politisk union.
Maastricht-traktaten er sidenhen blevet ændret ved bl.a. Amsterdam- og Nice-traktaten. Disse fører endnu flere områder ind i samarbejdet og udvider det dermed. Allerede i traktaten var der lagt op til regeringskonferencen i 1996, som medførte Amsterdam-traktatens underskrivelse i 1997.Traktaten er ligeledes ændret ved de tre tiltrædelsestraktater, hvor EU blev udvidet først fra tolv til femten, derefter fra 15 til 25 og senest med Bulgarien og Rumænien til 27 medlemslande.
Ammitzbøll, Marianne Treumer (2003). 117 spørgsmål og svar om EU (på dansk). EU-oplysningen. ISBN 87-988924-2-8.
Ellemann-Jensen, Uffe (1996). Din egen dag er kort (på dansk). Aschehoug. ISBN 87-11-11126-7.
EU-oplysningen (april 2002). Danske Folkeafstemninger om EU (på dansk). Besøgt 21. december 2008.
Kreppel, Amie (2002). The European Parliament and Supranational Party System: A Study in Institutional Development (på engelsk). Cambridge University Press. Hentet 15/1 2009.
Kühle, Ebbe (2001). Forandringer og dilemmaer – Danmarkshistorien efter 1973 (på dansk). Gyldendal.
Petersen, Nikolaj (1993). Fra Maastricht til Edinburgh: Folkeafstemningen om det nye EF (på dansk). Den Danske Europabevægelse.
Rasmussen, J. Rahbek (1997). Briterne og Europa (på dansk). København: DUPI. ISBN 87-601-1695-1.
Udenrigsministeriet (1992). Hvidbog om Danmark og Maastricht-traktaten (på dansk). ISBN 87-601-3365-1.
Folketingets EU-Oplysning: Traktaten om Den Europæiske Union (Maastricht-traktaten)
Konsolideret udgave af traktaten om den Europæiske Union (2009, iPhone / iPod Touch)
Danske forhold. Denne artikel omhandler alene (eller overvejende) danske forhold. Hjælp gerne med at gøre artiklen mere almen.
Madpyramiden blev i Danmark introduceret af FDB i 1976, men inspirationen havde man hentet hos de nordiske naboer. I 1974 kradsede krisen i Sverige, og prøvekøkkenchefen i KF, de svenske brugsforeninger, Anna-Britt Agnsäter blev af den svenske regering bedt om at udarbejde en enkel og billig kostplan – som svar opfandt hun madpyramiden, hun havde arbejdet på konceptet i mange år, og havde allerede tilbage i 1960 vist en kostpyramide med basismad, men den endelige "matpyramid" lå først klar i 1974. Hos KF's danske pendent, FDB, syntes man om idéen, og udskiftede det svenske knækbrød, og eksotiske fremmede fødeemner som spaghetti, med danske alternativer, og den plakat der skulle pryde væggene hos læger, sundhedsplejersker, skolekøkkener og tandlæger i mange år fremefter var undfanget.
Madpyramiden er inddelt i tre etager, nederste etager indeholder den største mængde fødevarer og af disse skal man spise mest, det er kartofler og grøntsager, mellemetagen indeholder ris, pasta og frugt af hvilke man skal spise mindre, og øverst det man skal spise mindst af såsom ost, kød og olie. Alle fødevarerne i madpyramiden er sunde, og det er væsentligt at man spiser varer fra alle grupperne, madpyramiden viser blot hvordan en gennemsnitlig fordeling helst skal se ud over tid.
Inddelingen er, ud over de tre etager også lokalt på de enkelte etager – fjerkræ og fisk ligger længere nede på øverste etage end rødt kød, hvilket betyder at man fra denne gruppe helst skal spise mere fjerkræ og fisk end rødt kød. Endelig er madpyramiden inddelt horisontalt over de to nederste etager, i grupperne frugt og grønt, hvor grøntsager, og i særdeleshed grove grøntsager helst skal fylde mest. Til den modstående sides stivelsesholdige fødevarer som kartofler, brød, ris, gryn, hvor der skal spises flest kartofler, rugbrød og havregryn og mindre mysli og ris f.eks.
Den første madpyramide kom til verden i 1976. Målet var at skabe en praktisk vejledning i kostsammensætning ud fra tanken om at spise mindre fedt, mindre sukker, mere groft og med fokus på at spise varieret og ikke for meget. Brugsen stod som afsender, og plakaten spredte sig hurtigt til landets skoler og læger.
Året efter, i 1977, deltog 329 børn i konkurrencen om at lave en madpyramide til børn i 3-6 års-alderen, hvor nederste trin i pyramiden blev gjort en del lettere end "voksenpyramiden"s, to huske-sange blev inkluderet på plakaten der i øvrigt var tegnet af Gerda Nystad.
I 1980/81 blev børnepyramiden opdateret på ny, nu under titlen "Sund mad", og der blev tilføjet advarende rim om en lang række fedende varer.
I 1982 kom turen til voksenpyramiden, hvor toppen af pyramiden blev opdateret til at inkludere kødpålæg der var blevet en almindelig del af den danske madpakke, i bunden af pyramiden er brødet blevet en smule grovere. Samme år introduceres for første gang den grønlandske madpyramide, der ud over at være sat på hovedet indeholdt fødevarer som skibskiks, hvalkød, sortbær og rensdyrkød.
i 1984 er ymer blevet erstattet af frugtyoghurt, kødpålægget er forsvundet igen, og lidt småændringer har fundet vej i grøntsagssammensætningen, men den store ændring ser man i de nye fødevarer der har fundet vej til danskernes køkken – cornflakes, pasta og ris er nu kommet til. Senere samme år blev man opmærksom på det uheldige i at anbefale sukkerholdig frugtyoghurt, og plakaten blev ekstraordinært genoptrykt med yoghurt naturel i stedet.
i 1985 er rødt kød blevet upopulært som sund kost, og oksebøffen blev erstattet af torskerogn -stadig i pyramidens top, men signalværdien var den samme – spis mere fisk, og mindre rødt kød. Samme år har man haft en plakatkonkurrence i Samvirke, hvor grafikeren Søren Thaaes pyramidegrafik valgtes som vinder, en ny børneplakat ser dagens lys, denne gang i samarbejde med fødevarestyrelsen, under titlen "Lev bedre hver dag" forsøger man at få børn og unge i folkeskolens 9. og 10.-klasser til at spise sundere.
1987 bliver året hvor man forsøger at provokere. Den traditionelle madpyramide bliver sidestillet en ny pyramide der viser hvor danskerne reelt placerer deres madpenge i en madpyramide med slik, øl, vin, kager, tobak, og alverdens andre usunde ting i bunden af pyramiden, mens de sunde ting gemmer sig helt i toppen, som ting der næsten ikke købes.
I 1988 er slankekure blevet normalen, og madpyramiden bliver relanceret som "Pyramide planen: Verdens bedste slankekur", og pyramidens nederste lag er gjort ganske småt, mens fokus er på mindterste trin, og sådan skulle pyramiden forblive uændret i 20 år.
Først i 2008 graver FDB igen madpyramiden frem fra gemmerne, og hvor man tidligere skulle spise alt fra bunden, er budskabet nu at man blot skal spise mest fra bunden, midten af pyramiden er endnu i 2008 den største, men der er samtidig kommet ny fokus på fuldkorn – mere rugbrød, spaghettien er blevet til fuldkornspasta, kød og fisk er yderligere reduceret, og fedtstoffet, der tidligere havde haft hjemme i bunden af pyramiden, blev flyttet til toppen.
En større ændring finder vi tre år senere, i 2011 hvor grøntsager er flyttet ned til bunden af pyramiden, hvor nu også en kande vand har fundet vej, mens pasta, ris, fuldkornsbrød og mælkeprodukter er flyttet en etage op og suppleret med både bulgur og couscous, og i tidens ånd er pyramiden nu også en "klimapyramide", hvor det du skal spise mest af, samtidig er det mest klimavenlige. Samtidig har man taget de medier i brug der er kommet til siden, så man i dag kan klikke sig igennem en interaktiv madpyramide..
2019 har Coop introduceret en ny udgave af madpyramiden med primært fokus på klimaaftryk og ikke mindst sundhed.

Madrid er Spaniens hovedstad og landets største by. Selve byen har omkring 3,3 millioner indbyggere, og hovedstadsområdet (byen med forstæder) har over 6 millioner indbyggere. Målt på befolkningstal er selve byen den tredjestørste i EU efter London og Berlin, og hovedstadsområdet er ligeledes tredjestørst efter London og Paris. Byens areal er omkring 605 km².
Byen ligger ved Manzanares-floden på den kastilianske højslette omtrent midt i landet. Den blev grundlagt i det 9. århundrede af maurerne, og den blev hovedstad under Filip 2. af Spanien i 1561. Byen blomstrede op under den spanske guldalder i det 16. og 17. århundrede, hvorfra en række af byens markante bygninger stammer. Under den spanske borgerkrig var Madrid centrum for nogle af de hårdeste kampe, der forårsagede voldsomme ødelæggelser, men byen er siden genopbygget og er nu centrum for landet inden for erhvervsliv og kultur. Den er kendt som en meget grøn by med store parkområder og andre grønne arealer, der anvendes til rekreative formål.
Blandt byens seværdigheder er nogle af de mest fremtrædende kongeslottet, Pradomuseet, Teatro Real, Buen Retiro-parken og Plaza de Cibeles; sidstnævnte er blevet en slags symbol på byen Madrid.
Der er flere teorier om oprindelsen af navnet "Madrid". Ifølge legenden blev byen grundlagt af Ocno Bianor, søn af kong Tyrrhenius af Toscana og Mantova, og blev i den forbindelse kaldt "Metragirta" eller "Mantua Carpetana". Andre forskere hævder, at byens oprindelige navn var "Ursaria" (latin: "Bjørnenes land") på grund af de mange bjørne, der fandtes i de omkringliggende skove. 
Det ældste nedskrevne navn for byen er "Magerit", der stammer fra den fæstning, der blev opført ved Manzanares-floden i det 9. århundrede e.Kr. Navnet betyder "stedet med meget vand". Hvis denne form er korrekt, kan der være en keltisk forbindelse, idet endelsen rit kendes fra dette sprog som ritu- i betydningen "fort", mens første led i navnet er mere uklart, men kan være afledt af magos i betydningen "mark" eller stamme fra matu, der betyder "bjørn", hvorved er der skabt en forbindelse til "Ursaria".
Navnet kan spores tilbage til det 2. århundrede f.Kr., hvor romerne anlagde en bosættelse ved Manzanares-floden. Navnet på denne første landsby var "Matrice" (med en henvisning til floden gennem bosættelsen). Efter skiftende herskerforhold over området blev det umayyaderne, der i det 7. århundrede erobrede en stor del af den Iberiske Halvø og omdøbte landsbyen til "Mayrit" efter det arabiske begreb ميرا Mayra (i betydningen at vandet er "livgiver") samt den iberoromerske endelse -it, som betyder sted. Det moderne navn "Madrid" udviklede sig fra det mozarabiske "Matrit", der i nutiden bruges som demonym for folk fra byen.
Hovedelementerne i Madrids våbenskjold er en sort bjørn, der strækker sig op ad stammen på et jordbærtræ for at få fat på dets frugter. Bjørnen kan spores tilbage til slaget ved Las Navas de Tolosa i 1212 mellem Alfons 8. af Castilien og almohaderne, hvortil Madrids bystyre sendte en afdeling soldater til støtte for den kristne konge. Disse tropper bar ifølge samtidige krøniker et banner, der identificerede dem, og som viste en stående bjørn på en sølvfarvet baggrund.[kilde mangler]I 1222 var der en strid mellem Madrids gejstlighed og bystyre om retten til de afgrøder, der kunne høstes fra markerne og skovene omkring byen. Kong Alfons afgjorde striden således, at bystyret fik skovene, og kirken fik markerne. Bystyret var så tilfreds med dette, at det straks ændrede våbenskjoldet til også at indeholde et træ. Årsagen til, at der er tale om et jordbærtræ, er usikker, idet denne træsort oprindeligt ikke har været særlig markant i området; der er muligvis tale om en forveksling med et nældetræ, der var mere udbredt og også har røde frugter. Men i historiens løb er det blevet en vedtaget sandhed, at der er tale om et jordbærtræ, og for at leve op til dette er der plantet mange jordbærtræer i byen.[kilde mangler]Rundt om det centrale motiv med bjørnen og træet ses syv sølvfarvede stjerner, hvilket henviser til stjernebilledet Store Bjørn, hvori Karlsvognen består af syv klare stjerner. Øverst ses en krone som symbol på det spanske kongerige.[kilde mangler]Byflaget er karmoisinrødt med våbenskjoldet i centrum.
Det område, som Madrid er beliggende på, har været beboet siden præhistorisk tid, og man der er arkæologiske fund af karpetanske bosættelser, romerske huse, en visigotisk basilika nær kirken Santa María de la Almudena og tre visigotiske nekropoler ved Casa de Campo, Tetúan og Vicálvaro. I romertiden tilhørte Complutum-stiftet (det nuværende Alcalá de Henares), og da visigoterne fik magten i landet, opstod der en landsby på dette område. Den nuværende by har rødder tilbage til den muslimske periode i det 9. århundrede, hvor Muhammad 1. af Córdoba lod opføre et lille palads, hvorpå nu det kongelige palads ligger. Rundt om paladset opførte araberne et citadel, ikke langt fra Manzanares-floden. Fæstningen var én af en række lignende befæstninger, som Mohammad lod opføre på grænsen mellem Al-Andalus og kongerigerne León og Castilien for at beskytte Toledo mod invasion fra kristne styrker samt som udgangspunkt for muslimske angreb. Det er fra den periode, de første historiske vidnesbyrd om byen findes. Efter Córdoba-kalifatets opløsning blev Madrid en del af Toledo-taifaen.
I 1085 indtog den kristne kong Alfons 6. af Léon og Castilien byen og citadellet i sin march mod Toledo. Han omdannede den stedlige moske til kristen kirke tilegnet jomfruen af Almudena og gjorde byen til en del af kongeriget Castilien. De kristne overtog nu byens centrum efter muslimerne, som sammen med jøderne måtte slå sig ned i forstæderne. I 1188 fik Madrid byrettigheder med repræsentation ved hoffet i Castilien. I 1202 gav Alfons 8. af Castilien byen ret til egen rådsforsamling-I 1329 forsamledes Cortes Generales for første gang i byen for at rådgive Alfons 11. af Castilien. Efter uro og en omfattende brand lod Henrik 3. af Castilien i slutningen af det 14. århundrede byen genopbygge, idet han selv tog bolig uden for bymurene i paladset El Pardo. I det 15. århundrede endte en århundredlang strid mellem kongerigerne Castilien og Aragonien med giftermålet i 1469 mellem de katolske monarker, Isabella og Ferdinand, der blandt andet beseglede denne forsoning med et pompøst indtog i Madrid. Indtil da havde de sefardiske jøder og maurere fået lov til fortsat at bo i byen, men da det forenede Spanien under sidste del af reconquistaen mod slutningen af det 15. århundrede havde held til at tage magten i det sidste mauriske område på den iberiske halvø omkring Granada, blev disse befolkningsgrupper også fordrevet fra Madrid.
Under Comunerosoprøret (1520-21) gik Madrid med i oprøret mod Karl 5., der var kejser af det tysk-romerske rige og konge af Spanien, men efter nederlaget i slaget ved Villalar blev Madrid belejret og indtaget af kongens tropper. Karl var dog storsindet over for byen og gav den titel af Coronada ("kronet") og Imperial. Da Frans 1. af Frankrig blev taget til fange i slaget ved Pavia, blev han holdt fængslet i Madrid. Frans måtte skrive under på Madrid-aftalen, der var meget ydmygende for Frankrig; Frankrig undsagde da også senere aftalen. 
I juni 1561 havde Madrid 30.000 indbyggere. Filip 2. flyttede sit hof fra Toledo til Madrid og indrettede sig i det gamle slot. Som følge heraf blev Madrid nu kongerigets politiske centrum og har siden været hovedstad i landet, bortset fra en kort periode (1601-06), hvor Filip 3. flyttede hoffet til Valladolid. Statussen som hovedstad var afgørende for Madrids udvikling. Et kendt udtryk markerede denne identitet: "Sólo Madrid es corte" ("Madrid er det eneste hof") som dog også kan forstås modsat "Madrid es sólo corte" ("Madrid består kun af hoffet"). 
Under Filip 3. og Filip 4.'s herredømme oplevede Madrid en kulturel guldalder med store personligheder som Miguel de Cervantes, Diego Velázquez, Francisco de Quevedo og Lope de Vega.Karl 2.'s død markerede indledningen på den spanske arvefølgekrig. I denne strid støttede Madrid Filip af Anjou i hans krav på kronen som Filip 5.. Byen blev i 1706 og igen i 1710 besat af portugisiske tropper, som proklamerede ærkehertug Karl af Østrig som spansk konge under navnet Karl 3., men på trods af dette forblev Madrid loyal over for Filip 5.
Filip lod opføre flere markante bygninger i byen, herunder Palacio Real, Den Kongelige Gobelinfabrik og de vigtigste af de kongelige akademier. Men den vigtigste konge af huset Bourbon var Karl 3., der blev kendt som "den bedste borgmester i Madrid". Karl påtog sig fra midten af det 18. århundrede opgaven at transformere byen til et niveau svarende til de øvrige betydelige hovedstæder. Han sørgede blandt andet for anlæggelsen af kloakker, indførelse af gadebelysning og flytning af kirkegårde uden for bymuren. Han stod også bag opførelsen af flere monumenter (blandt andet Puerta de Alcalá og Cibeles-springvandet) og kulturinstitutioner, herunder Pradomuseet, den kongelige botaniske have og det kongelige observatorium. Skønt han er kendt for at være en af Madrids største velgørere, var begyndelsen af Karl 3.'s regeringstid slet ikke fredelig, idet han i 1766 måtte nedkæmpe Esquilache-oprøret, en konservativ revolte anstiftet af adelen og præsteskabet mod Karls reformplaner, som blandt andet ville ophæve beklædningsdekretet, så kapperne blev kortere, og man ikke havde hatte, der dækkede ansigterne; begge dele havde til hensigt at reducere antallet af forbrydelser i byen.Karl 3. var populær i befolkningen i modsætning til sin søn, Karl 4., fra hvis regeringstid man i Madrid primært husker tilstedeværelsen af Francisco Goya, der portrætterede både det folkelige liv og hoffet.
27. oktober 1807 underskrev Karl 4. og Napoleon 1. af Frankrig Fontainebleau-aftalen, som lod franske tropper passere gennem spansk territorium for at blive forenet med den spanske hær i en invasion af Portugal, som havde nægtet at gå med i en international blokade af England. Mens dette stod på, opstod mytteriet i Aranjuez (17. marts 1808), hvorefter kronprinsen overtog magten i landet under navnet Ferdinand 7. Imidlertid var Madrid allerede besat af Joachim Murat, da Ferdinand vendte tilbage til hovedstaden, hvorpå både far og søn reelt blev holdt fangne af den franske hær. Napoleon udnyttede de spanske bourboners problemer og tvang far og søn til at slutte sig til ham i Bayonne, hvortil Ferdinand ankom 20. april. 
I fraværet af de to konger blev situationen mere og mere anspændt i Madrid. Da Murat forlangte yderligere medlemmer af kongefamilien deporteret til Bayonne, samlede en folkeskare sig 2. maj 1808 foran det kongelige palads for at forhindre deportationen. Det kom til tumulter, hvor menneskemængden kom i kamp med de veludrustede franske tropper i byens gader, og mange borgere blev dræbt eller såret, men også en del soldater måtte lade livet. De efterfølgende repressalier var brutale. På Paseo del Prado og markerne ved Moncloa-paladset blev hundredvis af patrioter skudt på ordre fra Murat, hvis de var blevet taget til fange med våben i hånd. Hændelserne blev foreviget i blandt andet malerier som Goyas Den tredje maj 1808 og afspejler undertrykkelsen, der afsluttede den folkelige opstand 2. maj.Den spanske selvstændighedskrig mod Napoleon affødte, trods de sidste enevældige krav under Ferdinand 7.'s regering, en ny stat baseret på liberale og borgerlige tanker, åben for nye tanker, der strømmede ind fra det øvrige Europa. Madrid blev som spansk hovedstad påvirket af disse strømninger som ingen andre byer og blev fyldt med teatre, cafeer og aviser. Madrid blev hyppigt forandret af revolutionære bølger og erklæringer som Vicálvaro i 1854, anført af general Leopoldo O'Donnell, som førte til et par progressive år. Imidlertid var Madrid i begyndelsen af det 20. århundrede udviklet sig mere til en lilleby end til en moderne storby. I løbet af den første tredjedel af det 20. århundrede blev byens befolkningstal næsten fordoblet, så der boede 950.000 mennesker der. Nye forstæder som Las Ventas, Tetuán og El Carmen blev hjemstæder for tilstrømningen af arbejdere, mens Ensanche blev middelklassens bydel i Madrid.
Den spanske grundlov (1931) var den første, der eksplicit kundgjorde, at Madrid var landets hovedstad. 
Madrid var under den spanske borgerkrig (1936-39) skueplads for en række af de voldsomste kampe. Republikanerne havde fra 1936 hovedsæde i byen, der derfor var målet for nationalisterne under ledelse af general Franco. I byens vestlige forstæder fandt en altafgørende kamp sted i november 1936, og det ar under borgerkrigen, at byen blev mål for historiens første systematiske luftbombardement mod civile i Europa (japanerne havde inden da som de første i verdenshistorien bombet civile i Shanghai fra fly). Madrid var belejret under hele den tre år lange borgerkrig, og det blev nationalisternes erobring af byen i slutningen af marts 1939, der endegyldigt betød afslutningen af krigen til fordel for Francos nationalistiske diktatur.Under det økonomiske boom i Spanien fra 1959 til 1973 gennemgik Madrid en enestående udvikling, såvel befolkningsmæssig som økonomisk, og blev den spanske by med højeste BNI pr. indbygger og tredjehøjeste i Vesteuropa. Byområdet blev udvidet ved at overtage nabokommuner, hvorved det nåede den nuværende udstrækning på 607 km². Det sydlige Madrid blev stærkt industrialiseret, og der foregik en massiv tilflytning fra landarbejdere til hovedstaden. Madrids nyopførte nordvestlige område blev hjemstedet for den nye blomstrende middelklasse, der opstod i kølvandet på det spanske økonomiske mirakel, mens den sydøstlige del af byen blev det iøjnefaldende hjemsted for arbejderklassen, og som blev basis for en kulturel og politisk reform.Med Francos død og indførelsen af en demokratisk regering forblev Madrid med grundloven fra 1978 landets hovedstad. Kommunalvalget i 1979 førte til den første demokratisk valgte borgmester i Madrid siden den anden republik under borgerkrigen. Madrid var hjemsted for nogle markante begivenheder gennem de følgende år, heriblandt massedemonstrationerne til støtte for demokratiet efter det mislykkede kupforsøg 23. februar 1981. Efter at de første demokratisk valgte borgmestre tilhørte venstrefløjen (Galván og Gallardo), blev magten i byen efterhånden mere konservativ (Sahagún, del Manzano, Ruiz-Gallardón og den nuværende Ana Botella). Byen nød godt af stigende velstand i 1980'erne og 1990'erne og har frem mod i dag konsolideret sin position som en af de vigtige økonomiske, kulturelle, industrielle, uddannelsesmæssige og teknologiske centre på det europæiske kontinent.
Byrådet i Madrid består af 57 medlemmer, heriblandt borgmesteren, der for tiden er Manuela Carmena fra partiet Ahora Madrid. Borgmesteren er leder af byrådet. 
Byrådet er folkevalgt og har ansvaret for byens økonomi, valg og afsættelse af borgmesteren, vedtagelse og ændring af dekreter og bestemmelser, godkendelse af budgetter, ledelse af byens service, beslutning om deltagelse i fælleskommunale organisationer med mere. Den daglige ledelse klares af et magistrat bestående af borgmesteren, viceborgmesteren og otte andre medlemmer af byrådet. Nu om stunder forestås den daglige ledelse af en magistrat bestående af overborgmesteren, økonomiborgmesteren og otte andre medlemmer af byrådet.
Partido Popular har historisk set haft stor indflydelse på politikken i Madrid, og specielt har partiet siddet på borgmesterposten konstant siden 1989. Ved lokalvalget i 2011 fik partiet 31 af byrådets 57 pladser og dermed det absolutte flertal. Det socialdemokratiske Partido Socialista Obrero Español fik 15 pladser, det venstreorienterede parti Izquierda Unida 6 pladser, mens Unión, Progreso y Democracia fik de sidste 5 pladser.
Borgmester Botella har siddet på posten siden 2011, hvor den hidtidige borgmester, Alberto Ruiz-Gallardón, også fra Partido Popular, efter parlamentsvalget trak sig fra borgmesterposten for at blive landets justitsminister. Ved lokalvalget i samme år beholdt Botella som Partido Populars spidskandidat borgmesterposten med en samlet tilslutning på 49,6 % (31 af de 57 pladser), og partiet vandt i alle valgdistrikter på nær to.
Som hovedstad, regeringsby og residensby for kongen er Madrid ligeledes det politiske center for hele Spanien.
Madrid er administrativt opdelt i 21 distrikter (distritos), som igen er opdelt i 128 kredse (barrios).
Hovedstadsområdet Madrid består af selve byen Madrid samt 40 omgivende kommuner. Det havde i 2010 en samlet befolkningstal på 6,359 millioner og dækker et areal på 5.336 km². Det er det befolkningsmæssigt største storbyområde i Spanien. 
Som ved de fleste andre storbyområder af tilsvarende størrelse kan man opdele Madrid-området i to, hvad angår urbanisering:
Indre ring (primera corona): Alcorcón, Legranés, Getafe, Fuenlabrada, Coslada, Alcobendas, Pozuelo de Alarcón, San Fernando de Henares
Ydre ring (segunda corona): Villaviciosa de Odón, Parla, Pinto, Valdemoro, Rivas-Vaciamadrid, Torrejón de Ardoz, Alcalá de Henares, San Sebastián de los Reyes, Tres Cantos, Las Rozas de Madrid, Majadahonda, Boadilla del MonteDe største forstæder ligger mod syd og generelt ved de store indfaldsveje til byen.
Byen ligger ved floden Manzanares i centrum af landet mellem de autonome landsdele Castilla y León og Castilla-La Mancha.  Den ligger i Castilien på Meseta-højsletten i en højde af 667 m.o.h., hvilket gør byen til den højestbeliggende hovedstad i EU.[kilde mangler] Nordvest for byen ligger bjergkæden Sierra de Guadarrama. Mod øst ligger Henares-dalen, hvorigennem vejen og jernbanen mod Zaragoza og Barcelona går. Omkring 50 km mod syd ligger Toledo, der, før Madrid blev en betydende by, var den vigtigste by i området.
Landskabet i regionen Madrid er meget varieret. Bjergkæden Sierra de Guaderrama med toppe på omkring 2.000 m med Peñalara på 2.430 m som det højeste punkt ligger i udkanten af byen mod nordvest, hvorfra den strækker sig sydvest-nordøst. Der findes også græsarealer med spredte træer brugt til dyrehold (såkaldte dehesas) samt lavtliggende sletter. Der findes endvidere større områder med skove med blandt andet fyr, pyrenæisk eg og steneg samt områder med dyrkning af planter som korn. 
Selve byen er kendt for sine mange grønne områder. I byen er der 3.300 hektar parkområder inden for bygrænsen, hvilket svarer til cirka 11,5 m² per indbygger - pænt over de øvrige storbyer i Europa (fx London med 8 og Paris med 9 m² per indbygger).
Faunaen i området omfatter blandt andet en stor koloni munkegribbe, og mange af de sidste spanske kejserørne findes her.
Madridregionen har et tempereret middelhavsklima med relativt kolde vintre og temperaturer, der ofte falder under 0 °C. Der er sporadiske snefald de fleste år. Somrene er ofte varme med temperaturer over 35 °C i juli, af og til op til 40 °C. Pga. Madrids høje beliggenhed og tørre klima er nattemperaturerne ofte kølige, hvilket giver et lavere gennemsnit i sommermånederne. Disse ekstremer giver anledning til ordsproget Nueve meses de invierno, tres meses de infierno (ni måneder med vinter, tre måneders helvede). Den højeste temperatur, der er målt i byen, er 40,6 °C, hvilket forekom 10. august 2012, mens den laveste temperatur stammer fra 16. januar 1945 og var på -10,1 °C.Nedbørsmængderne er ret lave, men der falder dog nedbør hele året. Sommer og vinter har de tørreste måneder, mens der falder mest nedbør om efteråret og foråret.
Med kongens udnævnelse af Madrid til Spaniens hovedstad mod slutningen af middelalderen opnåede byen en voldsom økonomisk vækst. Da Spanien i lighed med mange andre europæiske lande centraliserede kongemagten, fik Madrid stor magt som centrum for landets styre. Dette affødte blandt andet, at byen tiltrak håndværkere i stort antal, og i det 19. århundrede fortsatte udviklingen med den industrielle revolution. I det 20. århundrede tog byen yderligere store skridt på det økonomiske område, særligt efter den spanske borgerkrig, og nåede efterhånden et industrialiseringsniveau svarende til de fleste andre europæiske hovedstæder. Byens økonomi var baseret på forskellige former for produktion, heriblandt køretøjer, flyvemaskiner, kemiske produkter, elektronik, farmaceutiske produkter, forarbejdede fødevarer, trykkeri- og læderprodukter.
Madrid er et internationalt forretnings- og handelscentrum. Byen er et af Europas største finanscentre og det største i Spanien. I perioden 1992-2006 skete der en omfattende vækst inden for servicesektoren. Blandt de vigtigste områder er services rettet mod andre virksomheder, fulgt af transport, kommunikation, ejendomshandel og finansvirksomhed. Disse brancher udgør alene 51 % af Madrids bruttoindkomst og 62 % af indkomsten i servicesektoren. Særlig markant i denne sammenhæng er Madrid-Barajas Lufthavn med det største bidrag fra en enkelt virksomhed til byens økonomi. I perioden op til 2006 stod boligbyggeri og offentlige anlægsarbejder af ringveje og jernbaner for en betydelig del af byens økonomi.
Efterhånden som Spanien er blevet mere politisk decentraliseret, er Madrids rolle som administrativt centrum faldet i sammenligning med resten af landet. På trods heraf havde storbyområdet Madrid den største økonomiske vækst i Spanien i perioden 2004-06 med en vækstrate på 1,4 procentpoint over landsgennemsnittet og næsten 13 procentpoint over gennemsnittet i Eurozonen.Madrid var i 2005 den 23. rigeste og den tredjerigeste i Europa målt på absolut BNI med 188 milliarder US$; foran lå de betydeligt større byer Paris og London med henholdsvis 460 og 452 milliarder US$, mens de næste europæiske byer på listen, Moskva og Barcelona havde BNI på 181 og 148 milliarder US$. Regner man i BNI per indbygger, har Madrid-regionen det højeste niveau blandt Spaniens autonome regioner med en indeksværdi på 133,9 % af EU-gennemsnittet på 25.800 € (dvs. 34.572 €).Madrid var i 2008 nummer elleve på listen over de vigtigste byer inden for finans og handel og nummer fem i Europa. På dette tidspunkt var byen i klar fremgang med en stigning på listen fra samlet nummer seksten fra året forinden. Blandt forklaringerne på denne placering nævnes stabil BNI og valutakurs, et stærkt obligationsmarked samt høj levestandard. Byen er en af de bedste på den iberiske halvø til at tiltrække investeringer og arbejdskraft udefra. Gennemsnitsmånedslønnen i Madrid var i 2007 på 2.004 €, betydeligt over gennemsnittet i Spanien på 1.686 €. I 2012 var Madrid placeret som nummer 30 i verden målt på gennemsnitsindkomsten; hovedstaden havde siden 2011 byttet plads med Barcelona, der i 2012 var nummer 29.Byen er hovedsæde for størstedelen af de store spanske selskaber og ligeledes tre af verdens 100 største virksomheder (Telefónica, Repsol-YPF, Endesa).
Uddannelser er basalt set gratis i Spanien, og der er undervisningspligt fra 6- til 16-årsalderen. Det nuværende uddannelsessystem kaldes LOE(Ley Orgánica de Educación).
I Madrid finder man en række offentlige og private universiteter. Nogle af dem er blandt de ældste i verden, og flere af dem hører til de meste prestigefyldte universiteter i Spanien.
Universidad Complutense de Madrid er det største universitet i Spanien og et af de ældste i verden. Det har 10.000 ansatte og 117.000 studerende. Næsten hele det akademiske personale er spansk. Universitetet har to campusser, henholdsvis i Ciudad Universitaria i Moncloa og i Somosaguas. Complutense-universitetet blev grundlagt i Alcalá de Henares af kardinal Cisneros i 1499, men det har rødder endnu længere tilbage, til 1293, hvor kong Sancho 4. af Castilien opført Alcalás almene skole, som udviklede sig til Cisneros' universitet. Omkring 1509-10 var der allerede fem fakulteter i gang: Artes y Filosofía (humaniora og filosofi), Teología (teologi), Derecho Canónico (kanonisk ret), Letras (filologi) og Medicina (medicin). I 1836 under Isabella 2. flyttede universitetet til Madrid, hvor det fik navnet Centraluniversitetet og fik hjemsted i San Bernardo-gaden, Senere, i 1927, blev der planlagt et nyt universitet til opførelse i Moncloa-Aravaca på et areal, der var skænket af kong Alfons 13. til formålet. Under den spanske borgerkrig blev dette område krigszone, og flere fakulteter blev ødelagt, lige som en del af de naturvidenskabelige, humanistiske og bibliografiske materialer gik tabt. I 1970 reformerede regeringen de højere uddannelser, og Centraluniversitetet blev til Universidad Complutense. Det var på samme tid, at man etablerede den nye campus i Somosaguas til at huse det nye samfundsvidenskabsfakultet. Universidad Complutense søges af en stor gruppe udenlandske studerende, der ønsker at studere i Spanien.
Universidad Politécnica de Madrid, det polytekniske universitet, er det mest prestigefyldte tekniske universitet i Spanien og blev dannet ved sammenlægningen af flere ingeniørskoler. 
Universidad Autónoma de Madrid, grundlagt i 1968 under ledelse af fysikeren Nicolás Cabrera, har sin styrke inden for teoretisk fysik og jura, men tilbyder en bred vifte af universitetsuddannelser. Det har campus lidt nordøst for centrum i nærheden af bydelene Alcobendas, San Sebastián de los Reyes, Tres Cantos og Colmenar Viejo. 
Universidad Carlos III de Madrid har som filosofi at skabe fritænkere med fornemmelse for sociale problemer og deltagelse i samfundsudviklingen baseret på frihed, retfærdighed og tolerance. Blandt hovedstadsregionens andre markante universiteter kan nævnes Universidad de Alcalá, der er genopstået i byen, hvorfra Complutense Universidad oprindeligt stammer, 35 km nordøst for centrum, det katolske Universidad Pontificia Comillas samt det kongelige musikkonservatorium.
Blandt handelshøjskolerne regnes IE Business School på grænsen mellem bydelene Chamartín og Salamanca som et af verdens bedste af slagsen og blev blandt andet vurderet som Europas bedste i 2012 af Financial Times. De to andre mest markante handelshøjskoler i byen er campusser fra Barcelona-skolerne IESE Business School og ESADE Business School.
Madrid har en højtudviklet kommunikationsinfrastruktur, hvilket har gjort den spanske hovedstad til et trafikknudepunkt for ikke bare Spanien, men store dele af det sydlige Europa. Byen har et veludbygget motorvejsnet med både ringveje og udfaldsveje og er centrum for det spanske jernbanenet, hvilket er med til at sikre let adgang til både de nærtliggende områder og fjernereliggende steder både i og uden for Spanien. Byen er en af de største knudepunkter i verden for højhastighedstog. Madrid er desuden hjemsted for Madrid-Barajas Lufthavn, der er Spaniens vigtigste lufthavn og en af de største i verden.
Den vigtigste lufthavn er Madrid-Barajas Lufthavn, der ligger i den nordøstlige del af byen, 12 kilometer fra centrum, nabo til distriktet Barajas. Den fungerer som port fra den iberiske halvø til resten af Europa, Amerika og den øvrige verden. Lufthavnen er den travleste i Spanien og hub for Iberia Airlines. I 2012 var den nummer nitten på listen over lufthavne målt på passagerer med et antal på næsten 45 millioner. Siden 2006 har lufthavnen haft fire terminaler og fire landingsbaner.
Der findes to mindre lufthavne i tilknytning til byen: Torrejón Luftbase (en militærbase, der også i mindre omfang betjener civile fly) nordøst for centrum og Cuatro Vientos Lufthavn sydvest for centrum. 
I 2007 annoncerede bystyret i Madrid opførelsen af yderligere to lufthavne til ibrugtagning fra 2016. Opførelsen af den første, Campo Real, blev påbegyndt syd for byen, men så indtraf eurokrisen, som Spanien har været blandt de hårdest ramte lande af, og byggeriet gik i stå. Lufthavnen står nu delvist opført som en spøgelseskonstruktion. Den anden planlagte lufthavn skulle ligge i sydvest og erstatte Cuatro Vientos. 
Det offentlige jernbaneselskab RENFE driver næsten alle jernbanelinjer i Spanien. Nærbanenettet i Madrid-området er Cercanías, som også drives af RENFE. Dette net er på 339,1 km. De vigtigste banegårde i Madrid er Atocha i syd samt Chamartín i den nordlige del af byen. 
Spaniens store, langsigtede plan på jernbaneområdet er indførelse af højhastighedstog, Alta Velocidad Española (AVE) på alle de vigtigste strækninger. Planen, der omfatter omkring 7.000 km jernbanestrækninger, er i første omgang centreret om forbindelserne til og fra Madrid, hvor Atocha fungerer som knudepunkt. Målet er, at ingen af de vigtige provinsbyer skal have længere end fire timers rejsetid til Madrid. Foreløbig har man indført højhastighedstog fra Madrid til Barcelona, Valladolid, Sevilla, Huesca, Albacete, Valencia, Alicante og Malaga, mens andre strækninger er under anlæggelse, heriblandt strækningen til Lissabon i Portugal.
Med et befolkningsmæssigt grundlag på over seks millioner er Madrid Metro er en af de mest omfattende og hurtigst udviklende undergrundsbaner i verden. Med 292 km banestrækning og 300 stationer er det den næstlængste undergrundsbane i Vesteuropa efter London og den sjettelængste i verden. Metroen et tæt forbundet med Cercanías-nettet, så 22 af nærbanens stationer samtidig er metrostationer med let forbindelse for de rejsende. Det totale antal passagerture, der blev gennemført i 2012, var 601 millioner. Det samlede antal ture, der blev foretaget med offentlig transport i Madrid-området i 2010, var 1,5 milliarder.I 2007 blev metronettet udvidet med et letbanesystem, Metro Ligero, som foreløbig består af tre linjer på 27,8 km med 38 stationer. 
Metroen ejes og kontrolleres af Madrid by og region i fællesskab. Trods de seneste års dybe økonomiske krise i Spanien sker der fortsat udvikling af metrosystemet, både med linjeføringen og stationerne. En af grundene hertil var byens bud på at blive vært for sommer-OL 2020, som man dog tabte til Tokyo. En anden årsag til udviklingen skyldes åbningen af den fjerde terminal i Barajas-lufthavnen, hvilket medførte behovet for en ny linje. Et nyt økonomisk tiltag i 2013 er sponsorering af linje 2, hvor teleselskabet Vodafone betalte €3 millioner over tre år for at få sit logo og navn vist.
Det tredje element i det offentlige transportudbud i den spanske hovedstad er busserne, der i 2013 havde et rutenet på 3.690 km fortdelt på 217 ruter og transporterede 440 millioner passagerer. Busnettet drives af Empresa Municipal de Transportes de Madrid (EMT), som stammer fra 1947.
Madrid er det vigtigste knudepunkt for Spaniens motorvejsnet, og byen har fire motorringveje: M-30, M-40, M-45 og M-50. Den inderste, M-30 på 32,5 km, omkranser de centrale distrikter og er på en betydelig del af sin strækning anlagt under jorden. M-40 på 69,3 km ligger lidt længere fra centrum (omkring 10 km herfra i gennemsnit), M-45 på 27 km er ikke en fuld rundkreds og går fra den sydlige indfaldsvej A-5 østom til A-2 mod nordøst, og endelige er M-50 på 85 km den yderste af byens ringveje med en gennemsnitlig afstand fra centrum på 13,5 km.
De nævnte indfaldsveje er imidlertid karakteriseret ved, at der er mange til- og afkørsler tæt på Madrid, lige som de som regel går gennem befolkede områder, hvilket giver begrænsninger i tilladt hastighed. For at tilgodese fjerntrafikken er nogle af vejene derfor på strækningerne tættest på hovedstaden omlagt til betalingsveje med færre til- og afkørsler. Det gælder følgende:
Vandforsyningen til Madrid kommer for størstedelens vedkommende (72 %) fra en række reservoirer og inddæmninger af Lozoya-floden (en biflod til Tajo), administreret af Canal de Isabel II, en offentlig virksomhed, der stammer fra 1851. Virksomheden er ansvarlig for forsyningen, spildevandsrensning og bevaring af Madrid-regionens naturlige vandresourcer. 
Bortskaffelse af affaldet i byen foretages af en række private firmaer, heriblandt FCC, Sacyr og OHL.
Med udnævnelsen af Madrid til hovedstad i midten af det 16. århundrede begyndte byens befolkningsmæssige udvikling at tage fart. Denne udvikling fortsatte støt indtil 1970'erne, hvor den med ca. 3 millioner indbyggere stabiliserede sig. Befolkningsstørrelsen faldt endda en smule indtil midten af 1990'erne. Dette fænomen delte byen med flere andre europæiske storbyer og skyldtes blandt andet, at en del af de mennesker, der havde boet i selve byen, i den periode flyttede til nærtliggende satellitbyer. En anden årsag kunne være en dæmpning i den økonomiske udvikling i Europa i den periode.
Fra midten af 1990'erne steg befolkningen igen markant, hvilket blandt andet skyldtes en øget immigration, som også sås i andre områder af den vestlige verden, samt en genrejsning af den spanske økonomi. Således steg byens befolkning med mere end 270.000 personer på fem år fra 2001 til 2005 (se tabellen til højre).
Som landets hovedstad har Madrid tiltrukket immigranter fra det meste af verden. Omkring 84,0 % af byens befolkning var ved årsskiftet 2011-12 indfødte spaniere, mens de resterende 16,0 % havde anden oprindelse. Antallet af indbyggere med fremmed oprindelse var faldet lidt i løbet af 2011; andelen af ikke-spaniere var dog fortsat lidt større i Madrid end i Spanien som helhed, hvor andelen var på 12,2 %. 
Størstedelen af ikke-spanierne kom fra Amerika (i særdeleshed fra Syd- og Mellemamerika), i alt 41,3 %, en næsten lige så stor andel stammede fra resten af Europa, i alt 38,7 %. Desuden stammede 12,3 % fra Afrika og 7,6 % fra Asien. Ser man nærmere på de lande, hvorfra indvandrerne kom, er Rumænien den store leverandør med 21,1 % af samtlige registrerede ikke-spaniere, fulgt af Ecuador, Marokko, Colombia, Peru, Kina, Bolivia og Dominikanske Republik.De distrikter, hvor har største andele af ikke-spansk baggrund, er Usera (28,37 %), Centro (26,87 %), Carabanchel (22,72 %) og Tetuán (21,54 %). Der bor relativt færrest ikke-spaniere i Fuencarral-El Pardo (9,27 %), Retiro (9,64 %) og Chamartín (11,74 %).
Et studie foretaget af Unión de comunidades islámicas de España viste, at der i 2012 levede omkring 250.000 indbyggere med muslimsk baggrund i Madrid, svarende til 8 % af byens indbyggere. Den klart største del af disse var indvandrere eller efterkommere af indvandrere fra Marokko og andre afrikanske lande. Mere end 52 % af denne gruppe havde spansk statsborgerskab.Kønsfordelingen i byen i 2012 var 53 % kvinder og 47 % mænd, mens aldersfordelingen samme år var som følger: 0-14 årige udgjorde 13,39 %, 15-30 årige 18,12 %, 30-60 44,6 % og over 60 år 23,89 %.
Som hovedstad for Spanien er Madrid en by af stor kulturel og politisk vigtighed. Selvom byen har en moderne infrastruktur har den bibeholdt et historisk præg i mange bydele og gader. Vigtige steder inkluderer det enorme Kongelige palads i Madrid, Teatro Real (det kongelige teater) med dets i 1850 restaurerede operahus, Buen Retiro-parken (grundlagt i 1631), den imponerende 1900-tals bygning der huser Nationalbibliotek (grundlagt i 1712), et arkæologiske museum af international standard, og tre store kunstmuseer: Pradomuseet, Museo Nacional Centro de Arte Reina Sofía og Thyssen-Bornemisza museum.Efter genindførelsen af demokrati i Spanien i 1975 og Spaniens indtræden i den Europæiske Union, har Madrid spillet en stigende rolle for Europas økonomi.
Mere information om kirker kan findes i afsnittet herunder.Det er meget begrænset, hvad der findes tilbage af middelalderbygninger i Madrid. Historiske dokumenter fortæller, at byen var omgivet af en bymur og havde et slot (Alcázar) placeret på det sted, hvor Palacio Madrid nu ligger. Blandt de få bevarede eksempler på middelalderarkitektur er de mudéjariske tårne på San Nicolás- og San Pedro el Real-kirkerne, Luján-familiens palads på Plaza de la Villa, den gotiske kirke San Jerónimo el Real, der er en del af et kloster opført af katolske monarker i det 15. århundrede, samt Biskoppens Kapel.
Tilsvarende er der ikke mange eksempler på renæssancearkitektur i byen. De mest markante eksempler er Cisneros-huset ved Plaza de la Villa, Segovia-broen samt Las Descalzas Reales-klosteret, hvis spartanske ydre ikke afslører de imponerende kunstskatte, der befinder sig indenfor.
Da Filip 2. flyttede sit hof til Madrid i 1561, indledtes række reformer, som havde til hensigt at forvandle byen til en hovedstad, der fortjente denne titel. Reformerne fik udtryk i Plaza Mayor, som blev tegnet af Juan de Herrera (der også er kendt for El Escorial) og Juan Gómez de Mora og er karakteriseret ved sin symmetri og enkelhed. Pladsen er fra overgangen mellem klassicisme og barok. Desuden var det nu forsvundne kongeslot Alcázar udtryk for reformerne – slottet skulle blive det næstmest imponerende i kongedømmet. 
Herreras store projekt var skabelsen af det kongelige renæssanceslot El Escorial, som han overtog efter Juan Bautista de Toledos død. Det store palads ligger ca. 45 km nordvest for Madrid og blev opført 1563-84, og det står som eksponent for overgangen mellem renæssancen og barokken. Det var inspiration for mange bygningsværker i hovedstaden i perioden, der fulgte. Perioden var præget af velstand og de habsburgske kongers interesse for at udvikle hovedstaden. Dette medførte, at en række markante bygninger blev opført i slutningen af det 16. og i det 17. århundrede, og at der derfor er et stort udvalg af barokbygninger i byen.
Det hyppigst anvendte materiale var mursten, og de beskedne facader står i kontrast til de kunstfærdige interiører. Juan de Mora skabte markante bygninger som Casa de la Villa, kongens fængsel, Palacio de los Consejos og La Encarnación-klosteret. Palacio del Buen Retiro er et nu stort set forsvundet slot skabt af Alonso Carbonel. Det lå på det sted, hvor nu Buen Retiro-parken ligger, og havde imponerende værelser dekoreret af de bedste kunstnere fra Filip 4.'s tid (Velázquez, Carducci, Zurbarán). Colegio Imperial blev en vigtig uddannelsesinstitution drevet af jesuiterordenen, og bygningens kuppel blev efterlignet over hele Spanien, takket være de ret billige materialer, der var brugt til dens konstruktion.
Inden bourbonernes overtagelse af tronen var Pedro de Ribera en af de betydeligste arkitekter i Madrid. Han indførte i senbarokken churriguereskstilen, der er karakteriseret ved en overdådighed af ornamenter på bygningernes eksteriør. Eksempler på denne stil ses på Cuartel del Conde-Duque, det historiske museum, Montserrat-kirken og Toledo-broen.
Indtoget af bourbonerne markerede en ny æra i byen. Da det gamle slot, Alcázar, brændte, fik Filip 5. en undskyldning for at opføre et nyt og mere moderne palads på samme grund. Det blev Filippo Juvarra, der fik til opgave at skabe det nye kongeslot, og han lod sig inspirere af et projekt til Louvre i Paris, som ikke var blevet valgt. Juvarra døde dog, inden opførelsen begyndte, og hans elev, Sacchetti, overtog arbejdet, hvorefter han foretog betydelige ændringer på det endelige værk. 
Karl 3. var en af de store bygherrer i Madrids historie. Han satte gang i opførelsen af Prado-museet (tegnet af Juan de Villanueva), som oprindelig skulle have været naturhistorisk museum, Puerta de Alcalá, San Francisco el Grande-basilikaen, Real Casa de la Aduana og byens hospital (alle skabt af Francesco Sabatini) samt den botaniske have. Stilen på den tid var nyklassicisme, som også kan ses på hovedstrøget Paseo del Prado, der med sine omgivende haver og mange statuer af mytologiske guder er et eksempel på aktiv byplanlægning. 
Det 19. århundrede markerede økonomisk nedgang i Spanien efter den spanske arvefølgekrig, og det er begrænset, hvad der blev opført af markante bygningsværker i Madrid i denne periode, med det kongelige teater som en undtagelse. Mod slutningen af århundredet opstod en ny bølge af mudéjarstilen, som blandt andet Escuelas Aguirre er repræsentant for.
I anden halvdel af det 19. århundrede begyndte Madrid for alvor at få vokseværk, hvilket blev håndteret med Castro-planen og anlæggelsen af nye distrikter som Salamanca, og byplanlæggeren Arturo Soria y Mata stod bag planen om den lineære by, som til en vis grad blev indført. Fra overgangen til det 20. århundrede skiftede stilarterne ofte, og der kan i Madrid findes eksempler på Wiener Secession (fx Cibeles-paladset), eklekticisme (fx Krystalpaladset og Atocha-banegården), rationalisme (fx Musikpaladset), nygotik/nyromantik (Almudena-katedralen), art deco (fx Telefónica-bygningen) og ekspressionisme (fx Carrión-bygningen).
Borgerkrigen i midten af 1930'erne medførte store skader på byens bygninger, heriblandt på Complutense-universitetet. I årene derefter stod flere borgmestre bag ødelæggelsen af store dele af den gamle by og Ensanche, og i stedet blev der opført talrige boligblokke med anonym arkitektur. Samtidig blev der opført bygningsværker i fascistisk ånd, monumentale, heroiske og særdeles symbolske projekter, som man kendte fra Tyskland under nazismen. To eksempler på dette er Sejrsbuen og luftvåbenets hovedkvarter, der ligger side om side.Under fascismen blev der også bygget en række skyskrabere, hvoraf Torre de Madrid fra 1957 ved opførelsen var Europas højeste bygning. Efter fascismens fald og det økonomiske opsving blev der igen opført meget høje bygninger i Madrid, blandt andet Torre Picasso, de to tvillingetårne, der udgør Puerta de Europa (Europaporten) samt de fire tårne, der former Cuatro Torres Business Area.
Madrid har en betragtelig mængde katolske kirker, hvoraf nogle hører til de fineste, religiøse, kunstneriske frembringelser i Spanien.
Den ældste fortsat eksisterende kirke i byen er San Nicolas de los Servitas, hvis klokketårn kan dateres tilbage til begyndelsen af det 12. århundrede; kirken og tårnet kan tidligere have været del af en maurisk moske. Den næstældste kirke er San Pedro el Real, som kan dateres tilbage til begyndelsen af det 14. århundrede. 
Den gotiske San Jerónimo el Real fra begyndelsen af det 16. århundrede ligger nu ved siden af El Prado-museet, og barok-søjlegangen fra det nedlagte tilhørende kloster er nu bygget ind i museet, hvor det huser en del af museumsudstillingerne. 
San Isidro el Real fra begyndelsen af det 17. århundrede fungerede i godt et århundrede (1885-1993) som byens domkirke, indtil Almudena stod færdig. San Isidros indre besmykninger blev i stort omfang ødelagt under borgerkrigen, men kisten med liget af byens skytshelgen, sankt Isidor, og urnen med hans hustru Maria Torribia undgik ødelæggelse.
La Encarnación er et augustinerkloster, der primært var for nonner fra adelige familier, og det er overdådigt pyntet med freskomalerier og skulpturer. Selve bygningen er skabt af Alberto de la Madre de Dios, mens interiøret er af Francisco Bayeu y Subías og Ventura Rodríguez.
Den lidt undselige Real Ermita de San Antonio de la Florida kaldes undertiden "Goyas Sixtinske Kapel", idet Francisco Goya har skabt kirkens freskoer. 
Real Basílica de san Francisco el Grande fra anden halvdel af det 18. århundrede er skabt af Francesco Sabatini og har en enorm kuppel, er med 33 m i diameter er den femtestørste i den kristne arkitektur. Kirken er indviet til Frans af Assisi. Også denne kirke har et imponerende interiør, der indbefatter malerier af Goya og Zubarán. 
Byens nuværende domkirke (siden indvielsen i 1993) er Catedral de la Almudena. Den er 102 m lang og 73 m høj, og dens opførelse var meget lang tid undervejs, idet grundstenen blev lagt i 1883. Den lange tilblivelsesproces har betydet, at der kan spores en række forskellige stilarter i bygningen: Nyklassicistisk ydre, nygotisk interiør, nyromansk krypt og nybyzantinske malerier i apsis. Kirken er opført på det sted, hvor der engang lå en maurisk citadel. Den blev indviet af pave Johannes Paul 2. og er den eneste kirke i Spanien, der er indviet af en pave.
I Madrids gader finder man et væld af skulpturer. Museet for udendørs skulpturer findes på den store avenue Paseo de la Castellana og er dedikeret til abstrakte værker, heriblandt Eduardo Chillidas Sirena Varada (Strandet havfrue). 
Siden det 18. århundrede har Paseo del Prado været udsmykket med en stribe klassiske springvand skabt af Ventura Rodríguez, blandt andet Fuente de Neptuno og Fuente de Apolo. Ligeledes findes med start tilbage i det 17. århundrede en række fornemme rytterstatuer, især af landets konger; på Plaza de Oriente finder man den mest berømte af disse forestillende Filip 4., projekteret af Velázquez, fremstillet af Pietro Tacca med videnskabelige råd af Galileo Galilei.
Mange af Buen Retiro-parken er rene skulpturelle scenografier. Derfra kan nævnes værker som Fuente del Ángel Caído (Den faldne engel-springvandet) af Ricardo Bellver samt Alfons 12.-monumentet af José Grases Riera. 
Af mere moderne og kommercielt tilsnit kan nævnes nogle neonreklamer, der har lange historier og er blevet fredede, så som Schweppes-reklamen i Plaza de Callao og Tio Pepe-reklamen i Puerta del Sol. 
Madrid har en række museer, der nyder verdensomspændende anerkendelse. Først og fremmest kan nævnes "kunstens gyldne trekant" ved Paseo del Prado bestående af de tre kunstmuseer Prado, Museo Reina Sofia og Museo Thyssen-Bornemisza.
Prado er et museum og kunstgalleri, der indeholder en af verdens fineste samlinger af europæisk fra det 12. til tidligt i det 19. århundrede, baseret på den tidligere kongelige samling. Her finder man de mest omfattende samlinger af Goya, Velázquez, El Greco, Rubens, Tizian, Hieronymus Bosch, José de Ribera og Patinir. Dertil kommer værker af Rogier van der Weyden, Rafael, Tintoretto, Veronese, Caravaggio, van Dyck, Albrecht Dürer, Claude Lorrain, Murillo og Zurbarán blandt mange andre. 
Museo Reina Sofia er Spanien nationale museum for kunst fra det 20. århundrede, primært spansk kunst. Blandt de mest kendte kunstnere er Pablo Picasso, Salvador Dalí, Joan Miró, Juan Gris og Julio González. Det i særklasse mest kendte værk på museet er Picasso enorme maleri Guernica. I museet finder man endvidere et stort kunstbibliotek åbent for offentligheden.Det historiske "hul", der er mellem de to øvrige museer, fyldes ud af det private Museo Thyssen-Bornemisza, der blandt andet har impressionistiske og ekspressionistiske værker samt amerikanske og europæiske malerier fra anden halvdel af det 20. århundrede.Ud over disse kan nævnes kunstmuseet og galleriet Real Academia de Bellas Artes de San Fernando, der har en fin samling af kunstværker fra 15. til 20. århundrede af kunstnere som Rubens, Bellini, Correggio, Zubarán, Murillo, Goya, Gris og Serrano. Museet er også hovedkvarter for Madrids Kunstakademi.
Kongeslottet Palacio Real, der ikke længere er kongelig residens, men udelukkende bruges til repræsentative formål, er åbent for offentligheden, der ud over det luksuriøse interiør kan opleve historiske kunstværker samt samlinger af historiske våben, sølvtøj, ure, gobeliner og den største samling Stradivarius-violiner i verden.Blandt de historiske museer kan nævnes det nationale arkæologiske museum med samlinger, der strækker sig fra forhistorisk tid til middelalderen. Blandt museets mest populære opstillinger r en en replika af Altamira-hulen, Dame de Elche og Dama de Baza (kvindefigurer fra ca. 400 f.Kr.) samt Guarrazar-skatten (7. århundrede). Et andet historisk museum er Museo de América med samlinger fra hele det amerikanske kontinent strækkende sig fra stenalderen til nutiden.
Som nævnt under Landskab har Madrid en lang række grønne områder, der i stort omfang anvendes til rekreative formål. Byens måske mest populære og kendte park er Buen Retiro-parken på 1,4 km² på et område, der hørte til det nu forsvundne Retiro-palads. Det ligger tæt på Puerto de Alcalá og ikke så langt fra Pradomuseet. Søen i parken anvendes i stor udstrækning til bådsejlads. I parken finder man også De afdødes skov, der er et monument til ære for de omkomne under terrorangrebet den 11. marts 2004 i Madrid.
Tæt på Retiroparken finder man Atocha-banegården, der ud over sine jernbanefunktioner også huser en 4.000 m² stor indendørs have med over 500 plantearter og damme med guldfisk og skildpadder.I den vestlige ende af byen ligger Casa de Campo på mere end 17 km². Her finder man blandt andet byens zoo, forlystelsesparken Parque de Atracciones og et stort, offentligt, udendørs svømmebassin foruden en kabelbane i højde med trætoppene. 
Real Jardín Botánico de Madrid er den kongelige botaniske have, som man finder ved Plaza de Murillo, tæt ved Pradomuseet. Til haven er knyttet forskningsfaciliteter.
Det nuværende kongelige slot, Palacio Real, er omgivet af tre store grønne områder. Mod øst op til Teatro Real ligger Plaza de Oriente med tre store haver: De centrale haver, Cabo Noval-haverne og Lepanto-haverne. Mod nord ligger Sabatini-haverne i nyklassicistisk stil med skarpt klippede hække og høj grad af symmetri og inkluderer en sø med springvand og kongestatuer. Mod vest ligger de store Campo del More-haver på 20 hektar i romantisk stil inspireret af engelsk havearkitektur.
Monte de El Pardo er en skov, der ligger inden for byområdet. Det er en af de mest velbevarede mediterrane skove i Europa og er udpeget som fuglebeskyttelsesområde af EU. Her lever en række dyr i det fri, så som hjorte, vildkatte og vildsvin, i vegetation med kristtjørn, korkeg, ask, sortpoppel, eg og ene.
Endelig kan nævnes flodparken, der strækker sig langs Manzanares-floden på en ti kilometer lang strækning. Heri ligger blandt andet Arganzuela-parken, der har en lang række gang- og cykelstier, Salón de Pinos, hvor der er mange områder til fx aerobic-øvelser, og ved Puente de la Praga-broen er der tennis- og padeltennisbaner. 
Madrid er hjemby for fodboldklubben Real Madrid, der har hjemmebane på Santiago Bernabéu med en tilskuerkapacitet på 85.454. Klubben er en af de mest prestigefyldte fodboldklubber i verden (FIFA har udpeget klubben som den mest succesfulde i det 20. århundrede), og den har blandt andet vundet 33 nationale titler samt 13 Champions League/mesterholdstitler.  Reals lokale rival er Atlético de Madrid, der også har mange fans i byen, og som blandt andet har vundet ni nationale mesterskaber og to UEFA Europa League-titler. Atlético har hjemmebane på Estadio Vicente Calderon med plads til 54.960 tilskuere. Ud over de to store klubber hører yderligere to klubber fra La Liga hjemme i Madrid: Rayo Vallecano og Getafe CF. 
Nogle af de mest kendte tidligere og nuværende spanske fodboldspillere stammer fra Madrid, heriblandt  Emilio Butragueño, Fernando Torres, Raúl og Iker Casillas. Madrids bidrag til fodbolden understreges af, at byen var værtsby for finalen i VM 1982.
Byen er også hjemby for to af landets største basketballhold, Real Madrid Baloncesto, der har vundet 30 nationale mesterskaber og Euroleague-titler, og CB Estudiantes, der blandt andet har fire spanske cup-sejre. 
Madrid Open er en af de vigtigste tennisturneringer efter grand slam-turneringerne og spilles i Caja Mágica i Manzanares-parken. I samme område har det spanske formel 1-team HRT F1 hjemsted.
Byen er ligeledes hjemsted for Circuito Permanente Del Jarama), en motorsportbane, der tidligere har været vært for det spanske Grand Prix (1967-1981).
Historisk set har byen været endemålet for cykelløbet Vuelta a España på samme måde, som Paris er det i Tour de France.
Det er muligt at dyrke skisport i de nærtliggende bjerge Sierra de Guadarrama, hvor skisportsstederne Valdesquí og Navacerrada ligger.
Madrid har flere gange budt på at blive vært for de olympiske lege; det gælder 1972, 2012, 2016 og 2020, men har ikke fået værtskabet i nogen af tilfældene. Der afholdes to store årlige motionsløb i byen: Madrid Marathon (maraton) og San Silvestre Vallecana (10 km). 
Madrid har været vært for adskillige store enkeltbegivenheder inden for sport, heriblandt fire Champions League-finaler i fodbold og VM i landevejscykling 2005 samt en række andre verdensmesterskaber og europæiske mesterskaber inden for forskellige sportsgrene. 
I byen ligger Las Ventas, landets største tyrefægterarena, der har plads til omkring 25.000 tilskuere. Der afholdes tyrefægtning her mellem marts og oktober – under San Isidro-festivalen fra midten af maj til begyndelsen af juni samt på nationale fridage i resten af sæsonen er der arrangementer hver dag. Arenaen stammer fra 1929 og er opført i neo-mudéjar-stil. Las Ventas bruges uden for tyrefægtningssæsonen også som koncertarena og til andre formål.
Madrid har været en af de største centre i spansk litteratur. Mange af de bedste forfattere fra Spaniens guldalder er født i byen; det gælder fx Lope de Vega, der reformerede det spanske teater, et arbejde der blev videreført af Pedro Calderón de la Barca. Det gælder også Francisco de Quevedo, en spansk adelsmand, berømt for sine satirer, der kritiserede det samtidige spanske samfund, samt Tirso de Molina, der skabte Don Juan-figuren. To andre store forfattere, Miguel de Cervantes og Luis de Góngora y Argote, boede også i byen, men var ikke født der. Husene, hvor Vega, Quevedo, Góngora og Cervantes boede, er bevaret som minder, og de ligger alle i Barrio de las Letras (Bogstavskvarteret).
Også fra tiden efter guldalderen er der kendte forfattere, der er født i Madrid. Det gælder fx Leandro Fernández de Moratín, Mariano José de Larra, José Echegaray (nobelprismodtager i litteratur), Ramón Gómez de la Serna, Dámaso Alonso, Enrique Jardiel Poncela og Pedro Salinas.
Barrio de las Letras har navn efter den intense litterære aktivitet, der udviklede sig i kvarteret hen over det 16. og 17. århundrede. Ud over at være hjemsted for de nævnte forfattere lå også Cruz- og Principe-teatrene, to af de største komedieteatre fra tiden, i dette kvarter. På adressen Calle de Atocha 87, i udkanten af området, lå Juan Cuestas trykkeri, hvor første oplag af første del af Cervantes berømte Don Quijote blev trykt i 1604. Der findes litteratur-ruter, hvor man ved at følge disse kommer til scener fra nogle af romanerne fra guldalderen og senere perioder. 
I Madrid finder man Real Academia Española, en internationalt vigtig kulturinstitution, der fører tilsyn med brugen af det spanske sprog i en række spansktalende lande. Endvidere ligger Instituto Cervantes, en institution til fremme af og undervisning i det spanske sprog og udbredelsen af spansk og latinamerikansk kultur. 
Biblioteca Nacional de España, det spanske nationalbibliotek, er offentligt tilgængeligt og det største bibliotek i Spanien. Det har en materialesamling på over 26 millioner enheder, deraf 15 millioner bøger og andre trykte materialer og 4,5 millioner grafiske materialer.
Auditorio Nacional de Música er byens vigtigste koncerthus for klassisk musik med en stor sal med plads til mere end 2000 tilskuere samt en mindre sal til kammermusik. Her har Spaniens nationalorkester og Chamartín Symfoniorkester hjemme, og huset bruges desuden til koncerter med Madridregionens Orkester og Madrid Symfoniorkester samt til arrangementer med tilrejsende orkestre. 
Teatro Real er den førende operascene i Madrid og ligger lige ud for kongeslottet, og dets faste orkester er Madrid Symfoniorkester. På teatret opføres omkring sytten operatitler om året (såvel egne produktioner som co-produktioner med andre store europæiske operascener) foruden to-tre store balletforestillinger samt flere koncerter.
Teatro de la Zarzuela bruges primært til opførelser af zarzuela-stykker (en traditionel spansk musikteatergenre), operetter og koncerter. Teatrets faste orkester er Madridregionens Orkester. 
Den spanske radios orkester, RTVE Symfoniorkester, og kor har hjemme i Teatro Monumental. Andre spillesteder for klassisk musik er Fundación Joan March og Auditorio 400 (sidstnævnte ligger i Museo Reina Sofia). 
Dansen chotis (i familie med den nordiske schottisch) er specielt populær i Madrid-området. Der indgår chotis-stykker i flere zarzuela-forestillinger, men dansen dyrkes også fortsat af borgere i byen.Den vigtigste begivenhed for rock er den årlige festival Festimad, der har været afholdt siden 1994, som regel sidst i maj. Festivallen er en bred kulturfestival, men rockmusikken har en fremtrædende placering, og gennem årene har navne som Metallica, Rammstein, Muse, Linkin Park og Pearl Jam spillet på festivallen. Desuden spiller en række spanske navne på festivallen.
Året rundt kan man opleve koncerter og anden musikalsk optræden mange steder i byen, ikke mindst i det gamle bohemekvarter, Malasaña. Flamencoforestillinger kan også opleves forskellige steder i byen.
Ud over den ovenfor nævnte festival Festimad afholdes der en række andre kulturelle og folkelige festivaller i Madrid. En de mest kendte er San Isidro-festivallen, der afholdes i midten af maj. San Isidro-festivallen afholdes til ære for byens skytshelgen og omfatter en lang række arrangementer, heriblandt optog, tyrefægtning, dans (blandt andet chotis), og mange lokale deltagere bærer traditionelle beklædningsgenstande som parpusa (en speciel kasket) og safo (tørklæde båret om halsen).Påsken er en af de vigtigste højtider i den katolske kirke, og den fejres i Madrid blandt andet med musik og store processioner, hvor kirkernes relikvier bæres rundt i byens gader. Processionerne finder sted på palmesøndag og askeonsdag, men især på de tre dage op til påskesøndag. Til påsken hører også forskellige specielle madretter, blandt andet torrijaer, en slags stegt og sukret brød, og soldatitos de Pavía, friturestegte torskestykker.En af de nyeste tilbagevendende begivenheder i Madrid er Veranos de la Villa, der afholdes hvert år i juli og august. Den omfatter en række kulturgenrer, særligt musik og scenekunst, og finder sted flere steder i byen.

Mads Johansen Lange, med tilnavnet Kongen af Bali (18. september 1807 i Rudkøbing – 13. maj 1856 i Kotta på Bali), var en dansk handelsmand, fredsmægler på Bali, ridder af den Nederlandske Løves Orden og modtager af Fortjenstmedaljen af guld. Han stammede fra en langelandsk købmandsfamilie, idet han var søn af Lorents Lange Pedersen, en lokal købmand og Maren Lange, der var datter af en lokal købmand.Mads Lange tog tidligt på langfart og bosatte sig i Fjernøsten, primært på Bali. Her opbyggede han et blomstrende handelsforetagende baseret på eksport af bl.a. ris, krydderier, oksekød og import af våben og tekstiler. Han stod på god fod med såvel de lokale balinesiske rajaher som de hollandske kolonisatorer, og optrådte i 1840'erne med stort held som fredsmægler mellem hollænderne og rajaherne. 
I alle årene bevarede Lange kontakten til sit fædreland, og han sendte både lokale kunstgenstande og pengebeløb tilbage til Danmark. Han døde blot 48 år gammel, muligvis efter at være blevet forgivet. På det tidspunkt var hans handelskompagni for nedadgående. Hans bror og nevø forsøgte at føre det videre, men måtte snart give op og sælge resterne til en kinesisk købmand. Lange fik tre børn med lokale kvinder, og disse har ført slægten videre i regionen. Således kan der fortsat findes efterkommere af Langeslægten, heriblandt sultanerne af Johor.
Mads Lange blev født i Rudkøbing 18. september 1807 som næstældste søn af Lorents Lange og Maren Hansen. Mads Lange havde en søster og 10 brødre, hvoraf de tre var halvbrødre fra moderens første ægteskab. Mads Langes yngste bror døde som seks-årig. Der kendes ikke videre om Mads Langes barndom i Rudkøbing.
Faderen Lorents Lange Pedersen var søn af murermester Peder Frandsen Knudsøn og Johanne Margrethe Lorentzdatter Lange. Som den eneste af sine ni søskende fik Lorents sin mors efternavn som døbenavn, og skønt det var tænkt som et mellemnavn, endte det med at blive hans efternavn, hvilket betød, at han førte morens slægtsnavn videre. Lorents var én ud af kun tre børn i familien, der overlevede barndommen, og den eneste dreng. Moderen Maren Hansen var i 1799 blevet gift med en Mads Andresen, med hvem hun fik tre sønner, men allerede i 1805 døde Mads Andresen, og senere samme år giftede Maren sig med Lorents Lange. Hun havde arvet et værtshus og en landhandel som Lorents, der oprindeligt var udlært murermester, overtog og drev videre.
Lorents Lange var medlem af Langelands borgervæbning og deltog indirekte i Englandskrigene, og han havde også i perioden 1812–13 mellem en og fire spanske soldater indkvarteret. For det sidste fik han 4 rigsdalere om måneden. Det betød dog samtidig, at der i familiens hus var op mod 14-15 personer, og det har nok været en medvirkende årsag til, at familien i 1816 købte en ny ejendom i Østergade 12-14. Lorents Lange etablerede endvidere en transportvirksomhed og havde således i 1822 en postvogn med to heste, hvilket ikke var unormalt for købmænd på den tid. Samtidig var Lorents' svoger færgemand og forvalter af færgedriften, og dette må have været en fordel for Lorents. Lorents døde i 1828, og Maren giftede sig igen med avlsbruger Mads Hansen.
Mads Lange drog allerede til søs som 14-årig, og efter tre år blev han i 1824 forhyret på skibet Norden, hvis daværende førstestyrmand og senere kaptajn hed John Burd. Disse to sejlede de næste mange år sammen, bl.a. til den danske handelsstation Trankebar. I 1833 vendte Burd og Lange tilbage til Danmark, og Mads Lange benyttede lejligheden til at besøge sit barndomshjem. Han blev et stykke tid i Danmark og blev talt med ved folketællingen i februar 1834. I mellemtiden solgte John Burd Norden i Hamborg, og efter et stykke tid tog Burd og Lange med skibet Syden, som var købt i Macao, af sted fra Altona mod Indien og Kina med John Burd var kaptajn og Mads Lange som førstestyrmand. Sammen med sig havde Mads Lange sine tre brødre, Hans, Carl Emil og Hans Henrik, der var henholdsvis 20, 18 og 14 år gamle, og ingen af de fire brødre skulle nogensinde se deres fædreland igen.
I 1835 slog Mads Lange sig ned på øen Lombok, der ligger øst for Bali og Java, da der foregik en livlig skibstrafik forbi øen. Øen rummede to fyrstedømmer, Karangasem Lombok og Mataram. Det første var det største, og det var rajahen derfra, der gav Lange lov til, mod en årlig afgift, at slå sig ned og drive handel fra havnebyen Tanjungkarang. Her fik Mads Lange hurtigt opbygget en blomstrende forretning med eksport af kaffe, ris, krydderier, sydfrugter og tobak samt import af tekstiler og våben. Disse kunne nemt afsættes til de lokale stridende stammer.I 1839 førte de stadigt hyppigere indbyrdes stridigheder mellem fyrstehusene samt hollændernes forsøg på at kolonisere øen til, at Mads Lange måtte forlade øen. Den rajah, han havde støttet sig til, led nederlag, og Mads Lange flygtede over hals og hoved til Bali i sin lille skonnert Venus.
Mads Lange måtte nu begynde forfra på Bali. Han slog sig ned på den sydlige ende af øen i fyrstedømmet Badong nær byen Kotta. Byen lå på en smal tange med adgang til udskibning af varer både på øst- og vestsiden af tangen, hvilket var hensigtsmæssigt, den skiftende monsunvind taget i betragtning. Mads Lange stod ikke helt på bar bund, og fire faktorer lettede hans etablering på Bali. For det første havde Mads Lange gennem en årrække handlet med Bali og kendte derfor de muligheder, øen tilbød. Dernæst havde han gode forbindelser til de balinesiske rajaher, og han var blevet indbudt af Rajah Kassiman i Badung til at slå sig ned på Bali. Dette betød, at han fik beskyttelse, billig arbejdskraft og formentlig monopol på øens handel. For det tredje led øens befolkning under en økonomisk depression efter den javanesiske krig, som havde stoppet øens eksport af slaver. Endelig var der akut mangel på ris i Asien, og Bali havde her et stort eksportpotentiale, da bønderne på øen var dygtige risbønder, og klimaet tillod at høste ris tre gange om året.Mads Lange byggede sit faktori i Kotta og udbyggede det efterhånden med beboelses- og pakhuse. Wolter Robert van Hoëvell, som besøgte Bali og Mads Lange, giver en beskrivelse af faktoriet:
Mads Lange kom på god fod med balineserne, og i løbet af få år havde han opbygget en blomstrende forretning og ejede omkring 15 skibe, hvormed han drev en livlig handel på de forskellige havne i Ostindien, Bagindien og Europa. Han fik hjælp fra sine brødre i faktoriet, og de sejlede også med hans skibe på særlig krævende handelsrejser. På grund af sørøvere og tropernes vanskelige vejrforhold var disse rejser ikke helt ufarlige, og således døde Mads Langes to brødre Hans Heinrich og Emilius Carl i forbindelse med sådanne rejser. Emilius Carl omkom endda for øjnene af Mads Lange, da den robåd, der fragtede broderen mod land, pludselig kæntrede.Mads Langes karriere som handelsmand udviklede sig op igennem 1840'erne. I midten af perioden var hans flåde på omkring 15 skibe, der kunne laste fra 800 til 1500 tons gods. Mange af skibene var nye, formentlig bygget i Singapore, som han jævnligt besøgte. Skibene eksporterede levende kvæg, tørret kød, skind, bomuld, tobak, kaffe, kokosolie og ris, som var den vigtigste eksportvare. Kokosolien blev solgt i store mængder i Singapore med en fortjeneste på 200–300%. Derfor fik Lange også en oliemølle importeret helt fra Europa. Det var en dyr affære, men med de nævnte profitter ville den i løbet af en kort årrække kunne tjene sig hjem. Ris blev annonceret billigt til salg i aviser i Singapore, Australien og Kina.Handelsaktiviteterne gav store penge, og den årlige eksport lå på 10.000 til 14.000 tons. Varerne blev handlet i kinesiske mønter, kèpèng og pitis, der var den lokale valuta på Bali og Lombok. Øerne havde ikke egen møntenhed og var således afhængige af gangbar mønt til den interne handel på øen. Lange havde monopol i Kotta på den udbytterige handel med den kinesiske valuta og kom til at dominere valutamarkedet på Bali. I 1840'erne kunne Mads Lange således købe 1.400 kèpèng for en dollar og sælge dem videre for to dollar, altså en gevinst på 100%. Han blev derfor hjemme også kaldt bankier.Specielt franske skibe kom til Kotta for at laste levende fragt som kvæg, ponyer, svin og fjerkræ. Ofte kom balineserne ned til stranden med meget mere kvæg, end skibene kunne laste. Her trådte Mads Lange så til og købte det tiloversblevne kvæg, da specielt oksernes kød var en eftertragtet spise. Han opførte således slagtehuse på stranden, hvor man hurtigt kunne slagte okserne. Tørret oksekød, kendt som "ding-ding", blev sendt til hollandske tropper på Java.I disse år havde Mads Langes faktori en omsætning på 1.000.000 gylden alene på handlen med Java. Hans succes skyldtes først og fremmest hans evne til at skabe personlige forbindelser, specielt med den lokale rajah. Hollænderne, der også prøvede at føre handel på Bali, havde ikke samme succes, og 1. maj 1844 udnævnte de hollandske myndigheder i Batavia Mads Lange til hollandsk agent på Bali med ret til at føre det hollandske flag. Nu arbejdede han ikke kun for sig selv, men også for de hollandske myndigheder, der nød godt af dette samarbejde.
Fra midten af 1840'erne prøvede hollænderne igen at vinde overherredømmet over Bali og øens forskellige rajaher. Hollænderne sendte i juli 1846 en troppestyrke til Bali. Denne gang var det den nordlige del af øen, Boeleleng, der var målet, og man afleverede et ultimatum på en række krav, der skulle opfyldes inden for tre døgn. Da kravene ikke blev imødekommet, gik hollænderne 28. juni i land og angreb byen, som blev indtaget og brændt ned. Styrken fortsatte næste dag mod residensbyen Singaradja, der blev indtaget uden nævneværdig modstand, da de fleste balinesere havde trukket sig længere ind i landet til fæstningen Djagaraga. Hollænderne havde i deres angreb benyttet sig af deres flådestyrke, og et angreb på en stor balinesisk styrke inde i landet uden flådestøtte tiltalte ikke de øverstbefalende. Her kom Mads Lange ind i billedet, og han tilbød at drage ind til rajaherne af Boeleng og Karangasem for at indlede forhandlinger. Forehavendet lykkedes for Lange, og man kunne 9. juli slutte fred på hollændernes betingelser, der bl.a. betød at rajaherne skulle betale krigsskadeerstatning, og at hollænderne skulle have en mindre garnison i området, indtil erstatningen var betalt.Da rajaherne ikke opfyldte flere af betingelserne i fredsaftalen fra 1846 sendte hollænderne i starten af 1848 en endnu større flåde- og landstyrke af sted mod det nordlige Bali. Lange formåede at holde rigerne Tabanan og Badong neutrale, men de resterende balinesiske styrker samlede sig ved Djagaraga, hvor de også havde søgt tilflugti 1846. Mens hollænderne forberedte et felttog, blokerede de kysterne, hvilket gik hårdt ud over handelen. Djagaraga lå langt inde på øen, så det andet angreb måtte gennemføres uden støtte fra flåden. I første omgang gik det efter planen, men da hollænderne mødte Gusti Djilantiek, der havde forskanset sig med 600 riffelskytter, blev de stoppet. Da hollænderne ikke kunne opretholde forsyningerne, bl.a. fordi hæren ikke havde medbragt det nødvendige antal kulier, og da balineserne angreb  udgangslandsbyen, blev de til sidst nødt til at trække sig tilbage i stor hast.Hollændernes nederlag til balineserne gav genlyd i Hollandsk Ostindien, og den hollandske regering var nødsaget til at hævde deres overlegenhed, så ikke andre dele af området fik ideer om at gøre oprør. En ny krigsstyrke blev sendt af sted året efter og var nu dobbelt så stor som året forinden, og hæren medbragte denne gang 200 kulier til transport af forsyninger og sårede. 1. april 1849 nåede flåden kysten ud for Boeleleng, og den 4. april opslog general Andreas Victor Michiels sit hovedkvarter i det forladte palads i Singaradja. Gesandter fra rajaherne af Boeleleng og Karangasem blev sendt til generalen for at indlede en forhandling, og generalen meddelte, at han kun ville tale direkte med rajaherne, og at dette skulle ske så hurtigt som muligt, hvis man ikke ville miste de besatte områder. Mødet skulle finde sted 7. april i paladset, og balineserne ankom, dog med en styrke på 12.000 krigere, da hollænderne havde svaret balineserne, at de måtte medbringe så mange livvagter til mødet, som de lystede. Alligevel kom det ikke til kampe, og rajahen af Karangasem og Gusti Djilantiek gik ind på alle hollændernes krav, der bl.a. indbefattede at forsvarsværkerne ved Djagaraga straks skulle nedbrydes. Man aftalte et nyt møde i Sangsit, hvortil hollænderne ville flytte deres hovedkvarter. Ved det nye møde 13. april var balineserne pludselig mere fjendtligt stemte, og generalen meddelte, at hæren to dage senere ville marchere til Djagaraga og forventede, at alle styrker ville være trukket tilbage. Da de hollandske tropper 15. april marcherede frem mod fæstningen, fandt de imidlertid, at alle broer var fjernet, og at balineserne var klar til at forsvare sig. De havde ikke troet på, at hollænderne ville holde deres del af aftalen, og så derfor et nyt forsvar og fordrivelse af hollænderne som eneste udvej. Hollænderne havde dog denne gang større held med angrebet, og en del af hæren rykkede rundt om fæstningen og angreb balineserne i ryggen. En stor del af balineserne begik puputan (masseselvmord), da de indså nederlaget. Dagen efter var slaget tabt, og rajaherne af Karangasem og Boeleleng samt Gusti Djilantiek trak sig med deres tropper tilbage til det bjergrige område bag Djagaraga, hvorfra de undslap til riget Karangasem.
[[Fil:Puputan of the Raja of Boeleleng.jpg|thumb|left|Rajahen af Boeleleng begår puputan sammen med sine undersåtter, fra Le Petit Journal.
Hollænderne besluttede nu at sejle deres styrker til Sydbali, og der angribe rigerne Karangasem og Kloengkoeng. Samtidig tog hollænderne imod et tilbud fra fyrsten af Lombok, der ønskede magten over Karangasem mod at stille med 400 mand til hjælp i angrebet. Den 12. maj 1849 var hollænderne klar, og man landsatte styrkerne og indtog kystbyen Padang Cove. En uge senere trængte krigerne fra Lombok ind i Karangasem, hvor der samtidig var opstået oprør mod rajahen, der ved udsigten til nederlag dræbte alle sine hustruer, børn og til sidst begik selvmord. Rajahen af Boeleleng samt Gusti Djilantiek flygtede op i bjergene med krigerne fra Lombok i hælene. Hollænderne kunne nu koncentrere sig om at angribe Kloengkoeng, hvor den øverste og hellige rajah på Bali, Dewa Agoeng, herskede. Rajahen og navnlig hans søster var de argeste modstandere af hollændernes indgriben på Bali, og det var derfor vigtigt at få dem sat ud af spillet. Hollænderne rykkede frem under ledelse af general Michiels og erobrede både et gammelt og helligt tempel samt byen Kasoemba. Natten efter blev hollænderne dog angrebet af balineserne, og Michels blev dødeligt såret. Den næstkommanderende, oberstløjtnant Jan van Swieten, blev udnævnt til øverstkommanderende for ekspeditionen. Efter dette tilbageslag besluttede hæren at trække sig tilbage til kysten for at afvente ordrer fra Batavia. Krigerne fra Lombok mødte hollænderne her og kunne fortælle, af rajahen af Karangasem og Boeleleng, samt Gusti Djilantiek ikke mere var i live.
Mads Langes forretninger led under krigshandlingerne, og efter at rajah Kassim havde forsøgt et angreb på naboriget Mengoewi, frygtede man i Koeta nu et modangreb. Mads Lange fik derfor overtalt rajah Kassiman og rajahen af Tabanan til, sammen med ham selv, at ride med en styrke på 16.000 mand op til Dewa Agoeng for at overtale denne til at forhandle fred med hollænderne. Selvom balinesernes situation så gunstig ud efter general Michiels' død og hærens tilbagetog til kysten, lykkedes det Lange at overtale rajaherne til forhandling. Mads Lange havde sendt Helms af sted på Venus for at informere hollænderne om sit mæglingsforsøg. Hollænderne troede ikke, at Langes forsøg kunne lykkes, og da monsunen rykkede nærmede, mente ledelsen, at de måtte foretage sig noget for ikke at hele ekspeditionen skulle mislykkes. Hæren rykkede først frem mod Kasoemba, hvor general Michiels var faldet, og mødte kun spredt modstand, da balineserne havde koncentreret forsvaret omkring hovedstaden Kloengkoeng. Tidligt den 10. juni rykkede hollænderne ud fra Kasoemba mod Kloengkoeng, men mødte snart Mads Lange i front for en lille flok ryttere. Han var kommet fra Kloengkoeng for at fortælle, at hans mægling var lykkedes, og at rajaherne nu var klar til at forhandle om fred. Mads Lange advarede samtidig mod at fortsætte fremrykningen mod hovedstaden, da han i så fald ikke kunne garantere, at de 16.000 tropper der havde støttet ham, ikke ville slutte sig til forsvarerne. Hollænderne blev glade for denne meddelelse, og mens hæren trak sig tilbage, red Lange sammen med en hollandsk officer tilbage til rajaherne, hvor parterne blev enige om at sende et gesandtskab af balinesere til generalguvernøren for at anerkende hollændernes overhøjhed over øen.Nogle dage efter ankom den nye øverstkommanderende for styrkerne i Hollandsk Ostindien, prins Bernhard von Sachsen-Weimar-Eisenach, til øen, og da balineserne ønskede at møde denne ægte prins fra Europa, arrangerede Lange et møde med deltagelse af alle de hollandske soldater og 12.000 balinesere. Rajaherne og prinsen forsikrede på ny hinanden om fred, og efter dette drog prinsen og størstedelen af de hollandske styrker hjem mod Batavia. Jan van Swieten aftalte herefter et møde med de sydbalinesiske rahjaher for at forhandle den endelige fred. Da rajahernes boliger var for små til et stort møde, blev man enige om at henlægge fredsmødet til Mads Langes faktori i Kotta, som var blevet et fast mødested, når stridigheder mellem balineserne og de fremmede skulle løses. Mads Lange havde endda i visse tilfælde betalt skaderne af egen lomme, specielt stridighederne mellem rajah Kassiman og hollænderne. Mødet fandt sted 10.–15. juli 1849. Overhovedet for alle Balis rajaher, rajah Dewa Agong, var syg og sendte i stedet sin søn rajah Gede Putera fra Klungkung. Desuden deltog rajaherne fra Badung, Tabanan, Gianyar og Mengwi, der alle var rajaher af sydbalinesiske riger. Begge sider så mødet som en sejr. Hollænderne kunne forlade Bali som sejrherrer, og balineserne slap endelig af med hollænderne og forblev uafhængige resten af det 19. århundrede.Det vurderedes, at der til mødet var omkring 20.000 deltagere, med en overvægt af balinesere. Under de mange dages forhandlinger opholdt de sig alle i og omkring Mads Langes faktori. Samtidig skulle han sørge for deres forplejning, som med det enorme antal deltagere må have været en stor udgift for ham. For sin indsats modtog han fra rajah Kassiman den honorære titel af "unggawa besar" (storkommissær), der var en af de højeste titler i det balinesiske rige. Hollænderne belønnede Mads Lange, da Vilhelm 3. af Nederlandene 11. december 1849 tildelte ham ridderkorset af den Nederlandske Løves Orden. Langelands Avis skrev i 1850 om baggrunden for tildelingen: "Hans mange store Tjenester og opofrende Bestræbelser for at gavne Hollænderne er omsider blevet anerkendt af den hollandske Regering baade i Ostindien og Europa, hvilket kan ses deraf, at han forrige Aar er blevet udnævnt til Ridder af den Nederlandske Løve."
Efter krigen blev Bali ramt af økonomiske nedgang, hvilket også ramte Mads Lange og hans faktori. Hollændernes talrige flådeoperationer og blokade under krigene havde stoppet næsten al handel. Desuden havde størstedelen af alle mænd på øen kæmpet i krigene, hvorfor produktionen af de vigtige eksportvarer, ris og kokosolie var faldet, så der pludselig blev mangel på dem. Lange kunne dog bl.a. importere ris fra Lombok og sælge det til rajah Kassiman, men Langes dyrt indkøbte oliemølle måtte standses, da der ikke var nok kokosnødder til at holde den i gang. 
Samtidig med denne nedgang i produktionen faldt antallet af skibe i farvandene omkring Bali også. Hvalfangerne kunne ikke tjene lige så meget som før, og deres antal mindskedes.Dampskibene udkonkurrerede sejlskibene, hvilket betød at de store handelspladser, som Hong Kong og Singapore, fik mere trafik på bekostning af de mindre. Mads Lange kæmpede desuden med sygdom og planlagde at rejse hjem til Rudkøbing, hvilket fremgår af et brev til Rajahen af Tabanan, der dog aldrig nåede at blive sendt.
Mads Lange glemte ikke sit fædreland, selv om han boede på Bali det meste af sit liv. Han sendte bl.a. en del kulturgenstande til Det Kgl. Etnografiske Museum i København, der var åbnet i 1849 af Christian Jürgensen Thomsen. Også efter Mads Langes død fik man f.eks. hans skibskiste i 1938 fra en svensk ingeniør, der havde købt den på Bali. Mads Langes mange gaver til Nationalmuseet medførte, at han 28. juli 1854 af Frederik 7. fik tildelt Fortjenstmedaljen af guld. Grunden til tildelingen var i følge rigsarkivet: "Mads Lange fik tildelt Fortjenstmedaljen i guld ved kgl. resolution af 28. juli 1854 på en forestilling nedlagt af kultusministeren (Kultusministeriets sekretariat, forestillinger kunstanstalterne vedkommende). Initiativet til hans dekorering blev taget af museumsmanden Chr. Jürgensen Thomasen, der i skrivelse af 7. marts til overdirektøren for de kgl. kunstsamlinger indstillede Lange, fordi denne havde skænket værdifulde genstande til Det Etnografiske Museum. Overdirektøren viderebragte den 11. maj 1854 forslaget til Kultusministeriet, som den 24. juli nedlagde den forestilling, som Frederik VII bifaldt den 28. juli."Mads Langes bidrag til fædrelandet begrænsede sig ikke kun til det kulturelle. Således sendte han flere tusinde rigsbankdaler hjem til Danmark under krigen mod Tyskland i 1848–50. Han indsamlede også penge til den danske organisation "Hjælp til Krigens Saarede".
Mads Lange døde 13. maj 1856, kun 48 år gammel. Hans datter Cecilia var kun 8 år gammel, men mente i lighed med Mads Langes engelske læge, at han var blevet forgivet under sit besøg hos en rajah. Der er dog også teorier om, at Mads Lange skulle være forgiftet af hollænderne. Ingen af påstandene er nogensinde blevet efterforsket, og man kan derfor ikke afvise nogen af teorierne eller afgøre, om han døde af naturlige årsager.Over for forfatteren Aage Krarup Nielsen beskyldte Cecilia Mads Langes nevø Peter Christian Lange for at have taget alle værdier og flygtet. Hun sagde bl.a. til Krarup Nielsen: "Han var en røver, der drog hjem til Danmark med alt, hvad der var tilbage af min faders formue, uden at give os to børn en cent."
Forfatteren Ludvig Verner Helms tog derimod nevøen i forsvar baseret på et brev, han modtog i 1883 fra en anden af Hans Nielsen Langes sønner, der skrev om Peter Christian Lange: "Han solgte alt, hvad der tilhørte min Fader, Skibe og Ejendomme, intet var efterladt mig, Huset i Banjoewangi var efterladt for Cecilie; men da hun ikke havde noget dokumentarisk Bevis, at hun er Langes Datter, ville Regeringen i Favei ikke afstaa det."
Mads Lange havde i 1851 oprettet et testamente. Krarup Nielsen fik en kopi af testamentet af datteren Cecilia under sit besøg hos hende, og det er højst sandsynligt det, der i dag findes i Det Kgl. Bibliotek.
Grunden til at Mads Lange i så ung en alder havde skrevet testamente var nok, at hans før så blomstrende virksomhed var begyndt at gå dårligere i årene op til hans død. Samtidig indikerer Mads Langes breve, at han i de år gik med planer om at rejse hjem til Danmark. Da hans brødre netop var omkommet som følge af forlis, følte han nok, at et testamente før en så lang tur var en god ide. Umiddelbart før testamentets oprettelse i 1851 havde Mads Lange sandsynligvis mistet sin balinesiske elskerinde Nyai Kenyèr under en koleraepidemi.
I det første testamente fik børnene William Peter, Andreas Emil og Cecilia Catherina hver en arv på 10.000 gylden. Desuden skulle Cecilia arve alle hans værdier og ejendommen på Java, men Cecilias mor skulle have brugsretten over ejendommen i sin levetid. Cecilias mor fik også tilkendt 3.000 gylden, hvis renter skulle sikre hende økonomisk. Ida Bay blev tilkendt 4.000 gylden og 1.000 spanske dollars, der dog også skulle understøtte Mads Langes moder Maren Hansen, der desuden blev indsat som hovedarving, når alle andre poster var udredt. Sidst fik Mads Langes daværende to nevøer, en i Rudkøbing og en på Bali, tilkendt 1.000 gylden hver. Omkring 1855 lavede Mads Lange et tillæg til testamentet, hvor bl.a. hans da afdøde søn William skrives ud af testamentet, og hans andens søns arv nedskrives til 5.000 gylden, men samtidig skulle han arve alle personlige effekter og efterfølge sin far i virksomheden. Cecilias kontante arv blev nedskrevet med 25% og skulle hensættes til en rente på 9%, indtil hun blev gift eller myndig.
Mads Lange blev begravet nær sit faktori i en lille lund af palmetræer. I dag står graven ud til hovedvejen mellem Sanur og Kotta, og der står en obelisk indmuret med små rullesten fra Balis østkyst. Denne obelisk blev i 1927 rejst oven på det oprindelige hvide firkantede gravfundament af den hollandske regering på foranledning af den danske konsul i Surabaya, Johann Ernst Quintus Bosz.
Mads Langes bror Hans og nevø Peter Christian forsøgte at føre faktoriet videre efter Mads Langes død. Peter Christian indskød større summer af sin egen formue. Da Hans døde i 1860, var Peter Christian det eneste medlem af Langefamilien, der var tilbage på Bali, og da rajah Kassiman døde i 1863, mistede faktoriet sin beskyttelse. Der gik heller ikke længe, før Peter Christian kom i strid med rajaherne, og han solgte faktoriet til en kinesisk købmand, hvorpå han realiserede alle sine aktiver og rejste hjem til Danmark samme år. Han døde i Danmark i 1869, 42 år gammel. Cecilia og halvbroren prøvede flere gange forgæves at få klarhed over faderens værdier på Bali. En undersøgelse foretaget af den hollandske regering i 1872 frembragte flere brevvekslinger mellem rajaherne og de hollandske myndigheder, der fortalte, at den tidligere blomstrende forretning nu smuldrede væk. Det tomme faktori lå forladt og forfaldt, og i dag findes ingen synlige beviser på dets eksistens.
Mads Lange blev aldrig gift. Han drømte hele livet om at blive gift med sin 10 år yngre kusine Ida Bay, som han sendte breve og gaver. Hun nærede dog åbenbart ikke de samme følelser for ham, og hun afslog da også det frierbrev, han sendte fra Østen.
Mads Lange fik i stedet tre børn med to kvinder på Bali. Den ene kvinde var en balineserinde, som hed Njai Kenjèr eller Nyai Kenyèr. Den anden kvinde var en kineserinde, som Mads Lange omtaler som Nonna Sangnio, hvor Nonna dog betyder "frøken" eller "elskerinde".
De tre børn var William Peter (1843) og Andreas Emil (1850) med Nyai Kenjèr samt Cecilia Catharina (1848) med Nonna Sangnio.
Begge sønnerne blev sendt i skole i Singapore. William Peter døde her kun 12 år gammel. Andreas Emil blev uddannet på Raffles Institution og blev gift med en malaj og fik en del børn. Efterkommere af de to lever i dag både i Singapore og Australien. Dog tilhører New Zealands tidligere premierminister David Lange, der vides at være af dansk afstamning, ifølge ham selv ikke dén specielle gren af familien.Datteren Cecilia blev som 7-årig sendt til Singapore for at få sin skolegang på en klosterskole. Året efter døde Mads Lange imidlertid, og hun blev adopteret af en engelsk familie. De tog hende med på en del rejser bl.a. til Europa og Indien. Dette betød, at hun fik en meget alsidig uddannelse, der kom hende til gode senere, da hun i 1870 vendte tilbage til Singapore. Her mødte hun Abu Bakar, der på daværende tidspunkt var regent af Johor. Han blev så forelsket i hende, at han ikke tog sig af de normale fordomme, der var imod, at en renblodet malaj giftede sig med en eurasier. Cecilia var dog maharajahens anden hustru, og da han i 1885 af briterne blev udnævnt til sultan, blev det hans tredje hustru Fatimah, der blev sultanah. Cecilia blev i stedet "Inche Besar Zubidah", en titel, der blev givet til en sultans hustru, der ikke var indsat som sultanah. Men til forskel for sultanens andre hustruer var Cecilia den eneste, der fødte en søn og dermed førte slægtslinjen videre. Hendes søn, sultan Ibrahim, er således en efterkommer af Mads Lange, og hans slægt sidder stadig i dag på tronen i Johor.
Andresen, Paul (1992), Mads Lange fra Bali og hans efterslægt sultanerne af Johor, Odense: Odense Universitetsforlag, ISBN 87-7492-851-1. 
Gravensten, Eva (2007), Mads Lange, roi de Bali - Un pionnier danois et son temps, Paris: Esprist Ouvert, ISBN 978-2-88329-077-8.  (fransk)
Gravensten, Eva (2010), Mads Lange, "konge af Bali" : en dansk pioner og hans samtid, København: Kosmopolit, ISBN 978-87-92675-01-9. 
Helms, Ludvig Verner (2008) [1882], Pioneering in the Far East: And Journeys to California in 1849 and to the White Sea in 1878, BiblioLife, ISBN 978-0-559-53434-8.  (engelsk)
Nielsen, Aage Krarup (1949) [1925], Mads Lange til Bali. En dansk Ostindiefarers Liv og Eventyr (5 udgave), København: Gyldendalske Boghandel og Nordisk Forlag. 
Rasmussen, Doris (2007), En Vild Krabat - Mads Johansen Lange, Forlaget Mea, ISBN 978-87-991982-0-7. 
Mads Lange – “konge” af Bali – Daværende undervisningsminister Bertel Haarders blog, om hans besøg på Bali i anledning af Mads Langes 200 års fødselsdag.GA-ikon.