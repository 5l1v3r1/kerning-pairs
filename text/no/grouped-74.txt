
Katedralen i Port-au-Prince (Cathédrale Notre-Dame de Port-au-Prince eller Cathédrale de Port-au-Prince) var en katolsk katedral i Port-au-Prince, hovedstaden i Haiti. Den var et landemerke i byen også på grunn av sine arkitektoniske kvaliteter. 
Katedralen ble påbegynt i 1884 og stod ferdig i 1915 i rosa og gul stein, med to store tårn på bygningens vestside. Den ble dedisert 13. desember 1928 og ble de det katolske erkebispedømmets domkirke. 
Katedralen ble sterkt skadet, kanskje uopprettelig ødelagt, under Jordskjelvet i Haiti i januar 2010. Ingen planer er utarbeidet (2012) for noen gjenreisning.
Ancienne cathédrale de Port-au-Prince, ISPAN, ICOMOS-Haïti, Institut français d'Haïti, Port-au-Prince, 1991, 210 p. (numéro spécial de Conjonction. Revue franco-haïtienne, nr 188-189, 1991)
Georges Corvington, La Cathédrale de Port-au-Prince – histoire d'une construction, Éditions Henri Deschamps, Port-au-Prince, 1978

Kateřina Cachová (født 26. februar 1990) er en tsjekkisk friidrettsutøver som konkurrerer i mangekamp. Hun ble ungdomsverdensmester i sjukamp i 2007, og fikk sølv i sjukamp under U23-EM i friidrett 2011. 
Cachová deltok i sjukamp under Ungdoms-VM i friidrett 2005, der hun kom på 11.-plass, og hun kom på 15.-plass under Junior-VM i friidrett 2006. Hennes første store internasjonale meritt var gull i sjukamp under Ungdoms-VM i friidrett 2007, der hun fikk 5641 poeng, som var ny personlig rekord.
Hun fikk sølv i sjukamp under Junior-EM i friidrett 2009, bak Carolin Schäfer. Året etter deltok hun i Europacupen i mangekamp 2010, der Tsjekkia deltok i Super League, og hun kom på 7.-plass individuelt. Hun kom på 17.-plass under EM i friidrett 2010. 
Under U23-EM i friidrett 2011 satte hun ny personlig rekord i sjukamp, med 6123 poeng, og fikk med det sølv bak Grit Šadeiko. Hun deltok også i Sommeruniversiaden 2011, der hun fikk bronse. 
I 2016 deltok hun i VM i friidrett innendørs, der hun kom på åttendeplass i femkamp. Hun vant TNT Express Meeting, og kom på sjetteplass under EM i friidrett 2016 i Amsterdam. Hun representerte Tsjekkia under Sommer-OL 2016 i Rio de Janeiro, der hun ble nummer 24 i syvkamp. Hun deltok i IAAF Combined Events Challenge 2016, og kom der på 12.-plass sammenlagt.Hun vant TNT Express Meeting i 2017, og hun deltok i VM i friidrett 2017, der hun endte på 15.-plass. I IAAF Combined Events Challenge 2017 kom hun på niendeplass sammenlagt.

Kathrine Astrup Fredriksen (født 29. september 1983 i Oslo) er direktør i Frontline Ltd. og Golar LNG Limited, og arving til Fredriksen-imperiet.Fredriksen er datter av Inger Astrup Fredriksen og John Fredriksen, en norsk-kypriotisk industrimagnat.
I 2009 ble hun og hennes tvillingsøster Cecilie Fredriksen kåret til blant verdens 25 mest innflytelsesrike kvinnelige arvinger.

Keep Smiling er en sang skrevet av L. Albertelli, V. Meaposso og A. Fornaciari som ble spilt inn og gitt ut på singel med Wenche Myhre i 1984. Den norske teksten er skrevet av Gunnar Jørstad. Sangen er også å finne på albumet Wenche som ble gitt ut i 1985.
Keiserkanalen, også kalt Den store kanal (kinesisk: 京杭大运河, pinyin: Jīng Háng Dà Yùnhé), er den lengste vannvei som er konstruert av mennesker. Den har en lengde på mer enn 1800 km og en bredde på inntil 40 m. Den sammenknyttet Beijing nord i Kina med det fruktbare området rundt floden Chang Jiangs munning, og med storbyen og til tider hovedstaden Hangzhou. Høydeforskjellen på kanalstrekningen er 42 meter. Kanalen var 3 til 9 m dyp.
Enkelte deler av kanalen oppstod allerede mot slutten av Vår- og høstannalenes tid i staten Wu. Den eldste kunstige vannvei i Kina skal ha vært Hong-Gou-kanalen, som stammer fra 6.-4. årh. f.Kr. Under Qin- og Han-tiden tok man fatt på en rekke kanalprosjekter, både av transportmessige grunner og for å bringe vann ut til åkermarkene.
Mellom 584 og 610 lot Sui-keiserne (særlig Yangdi) bygge et mer omfattende kanalnettverk. Det knyttet sammen de viktigste byene ved Guleelven og Weielven med Yangtses lavere løp, og videre med Hangzhou i sør, og med områdene rundt det nåværende Beijing i nord. Keiser Yangdi selv reiste i 605 med en 65 mil lang flåte fra Luoyang ned til Jiangdu (Yangzhou), noe som drev i været matvareprisene langsetter hans ferd.
Kanalavsnittet Guangtongqu knyttet i 584 hovedstaden Chang'an 584 til Weielven og dermed til Guleelven, mens Tongjiqukanalen (også kalt Bianhe) knyttet i 605 området rundt Luoyang til elven Huai Hes nedre løp. Derfra knyttet Shanyangdukanalen i 606 dagens  Huai'an til Yangtse ved Yangzhou, mens Jiangnanhe i 610 løp derfra sørover til Hangzhou. I nord fikk man i 608/09 Yongjiqu som skapte kanalforbindelsen til området rundt Beijing. Under Tang-dynastiet tilkom endel nye strekk, som for eksempel Guangjiqu ved Huai'an (742).
Det ble bygget veier parallelt med kanalene, og det ble også anlagt reléstasjoner med regelmessig mellomrom, ettersom man ikke kunne se bort fra behovet om å omlaste varene. I nærheten av de daværende hovedsteder Luoyang og Chang'an var det store lagre for varestrømmen. En stor del av varene som ble fraktet nordover var silke, korn og senere ris. 
Kanalene var ikke bare viktige for varetransport og handel. De fikk også vesentlig strategisk betydning idet militære styrker kunne fraktes på dem. For eksempel i Xuzhou ble det anlagt en stor garnison, og derfra kunne man raskt sende tropper til mange steder i området rundt. Garnisonskommandantene  ble etterhvert meget viktige for rikets enhet.
Etter at skipsslusen ble oppfunnet av Qiao Weiyue i 984 ble kanalene gradvis oppgradert med sluseanlegg. Tidligere måtte man løse de problemer som høydeforskjellene utgjorde (Keiserkanalens høyeste punkt var 42 moh) med rutsjebaner eller ramper, noe som slet sterkt på skipene og som bragte med seg tyveri fra lasten. I tørkeperiodene måtte man dessuten innskrenke bruken av rutsjebaner sterkt.
Da Yuan-dynastiet på 1200-tallet gjorde Dadu (ved dagens Beijing) til sin hovedstad, ble Keiserkanalen forlenget dit, og den fikk også en tildels ny trasé (Tonghuikanalen og  Huitongkanalen i 1289). Den gamle ruten var blitt for lang for tidens behov, og den var heller ikke tilstrekkelig seilbar lenger. Parallelt til kanalen begynte man særlig fra 1280-årene å transportere varer sjøveien.  
Kanalen gjorde et mektig inntrykk på besøkende til keiserdømmet. Marco Polo nevner kanalens broer, og det fremgår at den var en viktig betingelse for handelen på hans tid, 1200-tallet. Den katolske misjonær Matteo Ricci reiste på kanalen på sin ferd fra Nanjing til Beijing på slutten av 1500-tallet. I den tidlige Qing-tiden reiste Kangxi-keiseren og Qianlong-keiseren ofte på lange inspeksjonsreiser sørover i triket, og det var Keiserkanalen som gjorde denne virksomheten mulig. De fulgte den ofte helt ned til endepunktet i den vakre storbyen Hangzhou.
I mer enn 600 år var kanalen den viktigste transportåre for Beijings forsyninger av korn, særlig ris, ris og andre varer. Storparten av det trevirke som ble benyttet ved byggingen av Den forbudte by ble fraktet på kanalen. Det samme gjaldt teglstenen som ble produsert i Linqing.
Etter at Guleelven rundt 1855 forandret sitt løp og nå rant nordover, var ikke lenger kanalen farbar på enkelte strekninger. Dermed avtok dens betydning kraftig. Samtidig var den havgående skipstransport og etterhvert også de begynnende jernbanelinjene (Tianjin-Pukou-jernbanen og Beijing-Hankou-jernbanen) blitt mektige konkurrenter. 
Den arbeidsløsheten som disse alternative transportmåter utløste blant båtmenn og andre som betjente kanalen bla faktisk en del av det kruttet som ble antent og flammet opp som opprør i den senere del av Qingdynastiets år.
Etter at skattesystemet med skattlegging i naturalier bortfalt i 1901 avtok transportvolumet vesentlig, og kanalen tapte ytterligere betydning. 
Etter grunnleggelsen av Folkerepublikken Kina i 1949 satte man Keiserkanalen delvis i stand igjen. Den har deretter gjenvunnet endel av sin betydning, særlig som regional transportåre. Kanalens økonomiske betydning vil ventelig tilta ettersom provinsregjeringene for Shandong, Jiangsu og Zhejiang har besluttet å drenere og tildels utvide kanalen slik at skipskapasiteten kan økes med 40 prosent frem til 2012.
Keiserkanalen har ikke bare hatt en stor betydning for Kinas generelle økonomiske historie. Den har hatt, og har tildels fortsatt, sto betydning for sine nærområder. Men ettersom Nordkina har årstidsavhengig mindre nedbør er ikke lenger de nordligere avsnittene stabilt farbare. Dermed har ikke kanalen gjenvunnet sin overregionale betydning.
Foruten å være en viktig transportåre er kanalen også av betydning for irrigasjonsanleggene i områdene rundt. 
Med utgangspunkt i de sekundære politiske administrative enheter i den moderne Folkerepublikken Kina, og regnet fra nord mot sør, er løper kanalen gjennom de følgende prefekturer (eller tilsvarende):  
Benn, Charles. (2002). China's Golden Age: Everyday Life in the Tang Dynasty. Oxford University Press. ISBN 0-19-517665-0.
Bowman, John S. (2000). Columbia Chronologies of Asian History and Culture. New York: Columbia University Press.
Brook, Timothy. (1998). The Confusions of Pleasure: Commerce and Culture in Ming China. Berkeley: University of California Press. ISBN 0-520-22154-0
Ebrey, Patricia Buckley (1999). The Cambridge Illustrated History of China. Cambridge: Cambridge University Press. ISBN 0-521-66991-X (paperback).
Fairbank, John King and Merle Goldman (1992). China: A New History; Second Enlarged Edition (2006). Cambridge: MA; London: The Belknap Press of Harvard University Press. ISBN 0-674-01828-1
Needham, Joseph. (1986). Science and Civilization in China: Volume 4, Physics and Physical Technology, Part 3, Civil Engineering and Nautics. Taipei: Caves Books, Ltd. ISBN 0-521-07060-0
中国运河, 竞放、杜家驹 主编, 金陵书社 1997年； China's Canal, Jing Fang and Du Jiaju eds, Jinling Book Society, 1997.

Kellsboken (irsk: Leabhar Cheanannais) er en evangeliebok i form av en kodeks av illuminerte manuskript fra 700- eller 800-tallet. Den er kjent for sine mange og vakre illustrasjoner. Boken ble tidligere også kalt  «Sankt Columbas bok», etter den hellige Columba av Iona. Den inneholder de fire evangeliene fra Det nye testamente skrevet på latin. Evangelieteksten er hovedsakelig fra Vulgata, skjønt også en del tekst fra tidligere versjoner av Bibelen som Vetus Latina, den gammellatinske oversettelsen som Vulgata erstattet. I motsetning til mange evangeliebøker som var beregnet for reiser, misjon eller for egen oppbyggelse, var denne og andre store bind ment for alteret og til pryd for kirken.
Kellsboken er et mesterverk av irsk kunsthåndverk og kalligrafi, og representerer høydepunktet innenfor insulære illuminerte manuskript i tidlig middelalder. Gerald av Wales mente den var et verk, «ikke av mennesker, men av engler», og Umberto Eco kalte den for «produktet til en kaldblodig hallusinasjonist.» Den blir også regnet som en irsk nasjonalskatt. Illustrasjonene og ornamentene i boken overgår tidligere irske evangeliebøker i prakt og kompleksitet. Dekorasjonene kombinerer tradisjonell kristen ikonografi med de snirklete, komplekse motivene som er typisk for insulær kunst. Manuskriptsidene er rikt dekorert med figurer av mennesker, dyr og mytologiske uhyrer, sammen med keltiske knuter og flettverkmønstre i stimulerende farger. Mange av de små dekorative elementene er gjennomsyret av kristen symbolisme, og bidrar til å ytterligere framheve temaene i de større illustrasjonene.
Boken er skrevet på pergament av kalveskinn (vellum) og har 340 folioblader, siden 1953 har manuskriptet vært innbundet i fire bind. Det er ti fullsideillustrasjoner, men også tekstsidene er vakkert dekorert. Tekstsidene er smykket med forseggjorte forstørrede initialer og miniatyrer mellom tekstlinjene. Teksten er skrevet med insulær majuskelskrift, og synes å være utført av tre, kanskje fire, forskjellige skrivere. Det er i hovedsak brukt et brunaktig jerngallusblekk, laget av knuste eikenøtter og jernsulfat i en blanding med harpiks og vann, men også karbonblekk er benyttet. Fargene er framstilt fra en lang rekke substanser, mange av dem importert fra fjerne land.
Manuskriptet har sitt navn fra klosteret Kells abbedi i Kells hvor boken ble oppbevart i århundrer. I dag blir det oppbevart i biblioteket i Trinity College i Dublin, katalogisert som MS A. I. (58). Vanligvis blir to av de eksisterende fire bindene stilt ut, et som viser en side med illustrasjoner, og et som viser en typisk tekstside. Boken oppbevares i et lukket glasskap med kontrollert atmosfære og belysning. En maskin sørger for at den blir bladd fram daglig til neste side, slik at alle sider får utlufting, og slik at en over tid kan studere alle sidene. Utstillingen har over 500 000 besøkende hvert år.
Kellsboken er den mest berømte, og en av de vakreste av de insulære manuskriptene, en gruppe av middelaldermanuskripter i det som er kjent som insulær stil. Disse ble laget fra på slutten av 500-tallet og fram til tidlig på 800-tallet i klostre i Irland, Skottland og England, og i en del klostre i fastlandseuropa som var grunnlagt av irsk-skotske eller angelsaksiske munker. Disse manuskriptene inkluderer Sankt Columbas Cathach, Ambrosiana Orosius, en fragmentert evangeliebok i Durhamkatedralen (alle fra første halvdel av 600-tallet) og Durrow-boken fra slutten av 600-tallet. Fra tidlig på 700-tallet kom Durham-evangeliene, Echternachevangeliene, Lindisfarne-evangeliene og Lichfieldevangeliene. Blant senere manuskripter er Sankt Gallen-boken fra sent på 700-tallet, og Armagh-boken (datert til 807-809) fra tidlig på 800-tallet. Forskere har plassert disse manuskriptene sammen basert på likheter i kunstnerisk uttrykk, skriftsystem, og teksttradisjoner. Den fullt utviklede ornamentstilen i Kellsboken plasserer den sent i denne rekken, enten fra slutten av 700-tallet eller tidlig på 800-tallet. Kellsboken følger mange av de ikonografiske og stilistiske tradisjonene funnet i de tidligere manuskriptene. For eksempel er formen på de dekorative bokstavene som er funnet på incipit-sidene (innledende tekst) i evangeliene overraskende konsistente. Sammenlign eksempelvis incipit av Evangeliet etter Matteus i Lindisfarne-evangeliene og i Kellsboken (se illustrasjon til høyre), begge har intrikate dekorative knutemønstre innenfor omrisset som er formet av forstørrende initialbokstaver i teksten.
Navnet Kellsboken kommer fra klosteret Kells abbedi i Kells i grevskapet Meath i Irland som var bokens hjem det meste av middelalderen. Datoen og hvor boken ble produsert har vært emne for betydelig faglig diskusjon. Tradisjonelt har det vært antatt boken ble skapt i Columba av Ionas (521 – 597) levetid, faktisk også som et arbeid av hans egne hender. Selv på dronning Victorias tid ble den framstilt som «Sankt Columbas bok». Det var antagelig James Ussher som var den første som benyttet begrepet «the books of Kelles» om manuskriptet. Den tradisjonelle krediteringen av Columba har forlengst blitt avvist basert på stilistiske og paleografiske vurderinger. De fleste bevis peker til en opprinnelse rundt år 800, lenge etter Columbas død. Den anslåtte datering til 800-tallet sammenfaller med angrep fra norrøne vikinger på øya Iona som begynte i år 794 og til sist førte til at munkene og deres hellige relikvier forflyttet seg til Irland og Skottland. Det finnes en annen teori, med en viss tiltrekning blant irske forskere, om at manuskriptet ble skapt til 200 årsmarkeringen av helgenens død. Det finnes imidlertid ingen bevis for at slike markeringer ble gjort på denne tiden.
Manuskriptet ble aldri fullført. Det er minst fem konkurrerende teorier om hvor og når manuskriptet ble laget. Den første teorien går ut på at boken, eller bare teksten, kan ha bli gjort på Iona, deretter ført til Kells hvor illuminasjonene ble lagt til, men aldri fullført. Den andre er at boken kan ha blitt produsert i sin helhet på Iona. Tredje, manuskriptet kan ha blitt frambrakt i sin helhet i scriptorium på Kells. Fjerde, det kan ha blitt produsert nord i England, kanskje ved Lindisfarne, deretter fraktet til Iona og derfra til Kells. Sist, det kan ha blitt produsert på et ukjent kloster i piktiske Skottland, skjønt det er ingen faktiske bevis for denne teorien, særlig i betraktning på fraværet av noe bevart manuskript fra Piktland. Selv om spørsmålet om manuskriptets eksakte tilblivelsessted kanskje aldri vil bli besvart helt ut er det den første teorien, at det ble påbegynt på Iona og fullført på Kells, som er mest akseptert. Uansett teori er det sikkert at Kellsboken ble frambrakt av columbianske munker i nær tilknytning til samfunnet på Iona.
Kells abbedi ble plyndret og herjet av vikinger mange ganger i løpet av 900-tallet, og hvordan boken i det hele tatt overlevde der er ikke kjent. Den tidligste historiske referanse til den og faktisk også bokens tilstedeværelse på Kells kan bli funnet i en anførsel for året 1007 i Ulster-annalene som sier at «den store evangelieboken til Columkille, den fremste relikvie i den vestlige verden, ble ugudelig stjålet i løpet av natten fra det vestlige sakristi i den store steinkirken på Cenannas [Kells] på grunn av dets utsmykkete skrin [cumdach].» Manuskriptet ble gjenfunnet «to måneder og tjue dager» senere — uten dens forgylte og besmykkede skrin — «under en torv».Det er generelt antatt at omtalen som «den store evangelieboken til Columkille» er Kellsboken, i så fall var boken på Kells i 1007. Denne episoden kan være årsaken til at det mangler folioark i begynnelsen og i slutten av boken. Beskrivelsen i annalene som boken «til Columkille», det vil si Colum Cille, gammelirsk for «kirkens due», et annet navn på Columba, viser til tradisjonen om at den hadde tilhørt og kanskje også var blitt skapt av helgenen. Det antyder også at det var utbredt antagelse på denne tiden at manuskriptet hadde sin opprinnelse på nettopp Iona.Boken var helt sikkert på Kells på 1100-tallet da et charter for landområdet vedrørende Kellsklosteret ble kopiert inn på en del av de blanke sidene i boken. Praksisen å kopiere chartere inn i viktige bøker var en utstrakt skikk i middelalderen, og slike inskripsjoner i Kellsboken er konkrete bevis for dens lokalisering på denne tiden. Klosteret på Kells ble oppløst på grunn av de kirkelige reformene på 1100-tallet. Klosterkirken ble omgjort til en sognekirke og her ble Kellsboken oppbevart.
Gerald av Wales, en skribent fra 1100-tallet, har i sin bok om Irland, Topographia Hibernica, beskrevet i et kjent avsnitt å ha sett en stor evangeliebok i Kildare. Denne kan ha vært Kellsboken, Geralds beskrivelse passer i alle fall på den:
«Denne boken inneholder harmonien til de fire evangelistene i henhold til Hieronymus og hvor det for bortimot hver eneste side er forskjellig formgivning, adskilt med varierte farger. Her kan du se ansiktet til majesteten, guddommelig tegnet, her de mystiske symbolene til evangelistene, hver med vinger, nå seks, nå fire, nå to; her er ørnen, der er kalven, her er mannen, og der er løven, og andre former bortimot talløse. Se på dem overfladisk med et ordinært blikk, og du vil tro det er en radering, og ikke et fint mønster. Vakkert kunsthåndverk er overalt rundt deg, men du kan muligens ikke merke det. Se mer nøye på det og du vil trenge inn i kunstens selveste helligdom. Du vil oppdage innviklet flettverk, så delikate og så finurlige, så fulle av knuter og lenker, med farger så friske og levende at du kanskje vil si at alt dette var en engels verk, og ikke et menneskes.»Ettersom Gerald hevder å ha sett denne boken i Kildare kan han ha sett en annen, i dag en tapt, bok  av tilsvarende kvalitet som Kellsboken. Han kan også ha gitt feil informasjon om hvor han så boken.
Kellsboken forble på Kells fram til 1654. I det året ble kavaleriet til Oliver Cromwell innkvartert i Kells' kirke, som da var i en slik falleferdig tilstand at den passet kun som stall. Guvernøren av byen, Charles Lambart, jarl av Cavan, fikk sendt boken avsted til Dublin for at den skulle være trygg. Henry Jones, som senere ble biskop av Meath etter restaurasjonen i England, ga manuskriptet til Trinity College i Dublin i 1661. Det har blitt oppbevart ved dette lærestedet siden da, unntatt noen korte perioder hvor det har vært på utlån til andre biblioteker og museer. Det har vært på offentlig utstilling i det gamle biblioteket på Trinity College helt siden 1800-tallet, og er et av de mest kostbare klenodier ved lærestedet.
I årenes løp har det kommet flere tillegg til manuskriptets tekst. På 1500-tallet la en viss Gerald Plunkett fra Dublin til en rekke romerske tall for å nummerere kapitlene i evangeliene i henhold til den inndeling som ble opprettet på 1200-tallet av Stephen Langton, erkebiskopen av Canterbury. Den framtredende anglikanske geistlig James Ussher telte og nummererte sidene i 1621, kort tid etter at kong Jakob I av England hadde gjort ham til biskop av Meath. Dronning Victoria og prins Albert ble invitert til å sette sine signaturer i boken i 1849, men heldigvis signerte de kun et moderne forsatsblad som ble feilaktig antatt å ha vært en av de opprinnelige folioene. Siden som bærer deres signaturer ble senere fjernet da boken ble gjeninnbundet i 1953.
I århundrenes løp har boken blitt innbundet gjentatte ganger. I løpet av en innbinding på 1700-tallet ble sidene ganske grovt beskåret hvor mindre deler av illustrasjonene gikk tapt. Boken ble innbundet på nytt i 1895, men denne innbindingen brøt sammen ganske raskt. På slutten av 1920-tallet hadde flere folioer løsnet fullstendig og ble oppvart adskilt fra hovedbindet. I 1953 bant bokbinder Roger Powell manuskriptet inn i fire bind og strakk flere sider som hadde utviklet bulker. To av bindene kan vanligvis bli studert på utstilling på Trinity, en åpnet på en meget dekorativ side, og den andre åpnet slik at man se to tekstsider med mindre dekorasjoner.I 2000 ble det bindet som inneholdt Evangeliet etter Markus sendt til Canberra i Australia for en utstilling av illuminerte manuskripter. Dette var kun den fjerde gangen at Kellsboken hadde blitt sendt utenfor Irland for en utstilling. Beklageligvis fikk dette bindet hva som har blitt karakterisert som «mindre pigmentskader» på reisen til Canberra. Det er antatt at det var vibrasjonene fra flyets motorer i løpet av den lange flyturen førte til skaden.
I 1951 produserte den sveitsiske utgiveren Urs Graf Verlag i Bern den første faksimile av Kellsboken. De fleste av sidene ble reprodusert i svart-hvitt fotografier, men denne utgaven inneholdt også 48 reproduksjoner i farger, inkludert samtlige av de fullsidedekorasjonene. Under lisens fra styret til Trinity College produserte det engelske forlaget Thames and Hudson en andre faksimileutgave i 1974. Denne utgaven omfattet alle fullsideillustrasjonene i manuskriptet og et representativt utvalg av ornamentene på tekstsidene, sammen med en del forstørrede detaljer av illustrasjonene. Reproduksjonene var alle i farger, fotografert av John Kennedy, Green Studio, Dublin.
I 1979 fikk det sveitsiske forlaget Faksimile-Verlag Luzern tillatelse til å produsere en faksimile av boken i farger. Tillatelsen ble innledningsvis avslått da Trinity College mente at risikoen for å skade boken var for høy, men ved 1986 hadde forlaget utviklet en prosess som ville benytte forsiktig sug for å rette ut sidene slik at det ville bli fotografert uten behov for retusjering. Forlaget fikk således tillatelse til å utgi en ny faksimileutgave. Etter at hver side hadde blitt avfotografert ble en faksimile på enkeltsider forberedt slik at fargene kunne bli nøye sammenlignet med originalen og gjort justeringer der hvor det var nødvendig. Det komplette verket ble utgitt i 1990 i et sett på to bind som inneholdt den komplette faksimilen og forskerkommentarer. En kopi er blitt gitt til den anglikanske kirke i Kells på det sted hvor det opprinnelige klosteret sto.
Mario Kleff har også reprodusert folioer fra Kellsboken og sammen med utgiveren Urs Düggelin fra forlaget Faksimile-Verlag har de satt opp en utstilling av manuskriptet som inkluderte disse faksimilesidene. Disse ble skapt ved å benytte originale teknikker og ble også presentert i Bispemuseet i Trier, Tysklands eldste by.
Kellsboken består av de fire bibelske evangeliene skrevet i svart, rødt, purpur og gult blekk i insulær majuskelskrift, før disse er det forord, sammendrag og sammenstillinger av evangelieavsnitt. I dag består av boken av 340 pergamentpapir eller folioer. Mesteparten av folioene er deler av større ark som kalles bifolioer og som er foldet til det halve for å utgjøre to folioer. Bifolioene er lagt i hverandre og sydd sammen for å utgjøre  samlinger (engelsk: «quires») av ark. Av og til er det enkle folioer som bare er satt inn i en slik samling. De bevarte folioer er organisert i 38 slike samlinger. Det er mellom fire og tolv folioer (to til seks bifolioer) per samling; folioene er vanligvis, men ikke alltid, bundet sammen i grupper av ti. En del folioer er enkeltark, slik det ofte er tilfelle med de viktige dekorerte sider. Folioene hadde hjelpelinjer trukket langs teksten, noen ganger på begge sider, etter at bifolioene ble foldet. Merker etter prikker og hjelpelinjer kan fortsatt bli sett på noen av sidene. Vellumpapiret er av meget høy kvalitet, selv om folioene har ulik tykkelse. Noen er så tykke at de nærmest er lær mens andre er så tynne at de er nesten gjennomsiktige.
Bokens nåværende dimensjoner er 330 x 250 mm. Opprinnelig var folioene ikke av samme størrelse, men de ble beskåret til dagens størrelse i løpet av en innbinding på 1700-tallet. Tekstområdet utgjør bortimot 250 x 170 mm. Hver side har mellom 16 og 18 linjer med tekst. Manuskriptet er i bemerkelsesverdig god forfatning i betraktning sin høye alder, skjønt mange av sidene har fått en del skader på det fintfølende kunstarbeidet på grunn av gnidning og slitasje. Boken må ha vært resultatet av et betydelig scriptoriums arbeide gjennom mange år, dog ser det ut til at den aldri ble fullført. En del av de planlagte dekorasjonene på noen sider opptrer kun i omriss. Det er antatt at rundt 30 folioer av det opprinnelige manuskriptet har gått tapt i århundrenes løp. Ussher telte 344 folioer i 1621, men flere sider hadde gått tapt allerede da. Den samlede beregning er basert på hull i teksten og fraværet av bestemte nøkkelillustrasjoner.
Den bevarte boken inneholder innledende emner, de fullstendige tekstene til evangeliene til Matteus, Markus, Lukas og Johannes fram til 16:13. Resten av Johannesevangeliet og en ukjent mengde av innledende tekster mangler og gikk kanskje tapt i den tiden da boken var stjålet på 1000-tallet. Det bevarte av innledningen består av to fragmentariske lister av hebraiske navn fra evangeliene, Breves causae (evangeliesammendrag), Argumenta (korte biografier av evangelistene), og Eusebius av Cæsareas kanonske tabeller. Det er sannsynlig at Hieronymus' brev til pave Damasus opprinnelig har vært gjengitt i innledningen, slik som det er i Lindisfarne-evangeliene, Durrow-boken, og Armagh-boken. Det er også mulig, skjønt mindre sannsynlig, at det tapte materialet inkluderte brev fra Eusebius til Carpianus hvor han forklarer bruken av de kanonske tabellene. Av alle de insulære evangeliene er det kun Lindisfarne-manuskriptet som inneholder dette brevet.
Det første fragmentet med lister er fulgt av de kanoniske tabellene som har opphav som går forut teksten til Vulgata og ble utviklet som kryssreferanse til evangeliene. Eusebius delte evangeliene inn i kapitler og skapte deretter tabeller som gjorde det mulig for leserne å finne hvor en gitt episode i Jesu liv var lokalisert i hver av evangeliene. De kanoniske tabellene ble tradisjonelt inkludert i de innledende delene i de fleste middelalderkopiene av Vulgatateksten av evangeliene. Tabellene i Kellsboken er imidlertid uvanlig ved at skriverne klemte tabellene sammen på slik måte at de er forvirrende. I tillegg er de korresponderende kapittelnumrene aldri plassert i tekstens marger, noe som gjorde det umulig å finne de seksjoner som tabellene refererte til. Grunnen for denne utelatelsen er uklar; skriverne kan ha planlagt å legge til referansene helt til slutt, eller de kan bevisst ha utelatt dem, slik at de ikke forstyrret sidenes visuelle utseende.
Breves causae og Argumenta tilhører en før-Vulgata-tradisjon av manuskriptene. Breves causae er sammendrag av de gammellatinske oversettelsene av evangeliene og er inndelt i nummererte kapitler. Disse kapittelnumrene, som numrene på de kanonistiske tabellene, er ikke benyttet på tekstsidene til evangeliene. Det er usannsynlig at disse numrene ville ha blitt benyttet, selv om manuskriptet hadde blitt fullført ettersom kapittelnummereringene tilsvarte de gammellatinske oversettelsene og ville ha vært vanskelig å få til stemme overens med teksten i Vulgata. Argumenta er samlinger med legender om evangelistene. Breves causae og Argumenta er arrangert i en merkelig orden: først kommer Breves causae og Argumenta for Matteus, fulgt av Breves og Argumenta for Markus, og deretter ganske merkelig nok, Argumenta for både Lukas og Johannes, fulgt av deres Breves causae. Denne avvikende orden speiler hva som er funnet i Durrow-boken, skjønt i sistnevntes tilfelle er disse seksjonene plassert helt i slutten av manuskriptet framfor som en del av kontinuerlig innledning. I andre insulære manuskripter, som eksempelvis Lindisfarne-evangeliene, Armagh-boken og Echternach-evangeliene, er hvert evangelium behandlet som et adskilt verk og har sine innledninger umiddelbart forut. Den slaviske gjentagelsen av rekkefølgen av Breves causae og Argumenta fra Durrow-boken tyder på at den (eller en kopi av den) må ha vært modell for innledningsstoffet i Kellsboken.
Kellsboken inneholder teksten til de fire evangeliene basert på Vulgata. Den er dog ikke en ren kopi av Vulgata. Det er tallrike avvik fra denne teksten, og hvor de gammellatinske oversettelsene er benyttet istedenfor Hieronymus' tekst. Selv om disse variantene er felles for alle de insulære evangeliene synes det ikke å være et felles og konsistent mønster mellom disse. Når skriverne skrev teksten stolte de muligens mer på sin egen hukommelse enn på teksteksemplar. Tatt i betraktning det omfattende arbeid som er lagt i dekoreringen av boken, er det bemerkelsesverdig at selve transkriberingen av tekst er skjødesløst utført. Både bokstaver og hele ord er utelatt, og tekst allerede kopiert på én side blir gjentatt på den neste (folio 218v, 219r)
Manuskriptet er hovedsakelig skrevet i skrifttypen som kalles for insulær majuskel med en del tilfeller av minuskler (små bokstaver), vanligvis bokstavene «e» eller «s». Teksten er vanligvis skrevet i en lang linje på tvers over siden. Françoise Henry har identifisert minst tre skrivere i dette manuskriptet som hun har karakterisert som «Hånd A», «Hånd B», og «Hånd C». Hånd A er funnet på folioene 1 til 19v, folioene 276 til 289, og folioene 307 og helt til slutten av manuskriptet. Hånd A, for en stor del, skrev 18 eller 19 linjer per side i brun gallusblekk som var vanlig i vest. Hånd B er funnet på folioene 19r til 26 og folioene 124 til 128. Hånd B har en noe større tendens til å benytte minuskler og benyttet blekk av fargene rød, purpur og sort, og har et varierende antall linjer per side. William O'Sullivan karakteriserte hånd B som en «brilliant kalliograf». Hånd C er funnet over det meste av teksten. Hånd C har også en større tendens til å benytte minuskler enn Hånd A. Hånd C benyttet det samme brune gallusblekket som Hånd A og skrev bortimot alltid 17 linjer per side. Etter Henry har Bernard Meehan identifisert en fjerde skriver ved å fastslå at to skrivere sto bak det Henry karakteriserte som Hånd C, slik at han også viser til en Hånd D.Kategoriseringen A, B, C og D følger rekkefølgen i bokens innhold, men rekkefølgen de arbeidet i er ifølge O'Sullivan en annen. De synoptiske evangeliene skrevet av C og D må ha vært gjort først, fulgt av Johannesevangeliet og begynnelsen av innledningstoffet (Hånd A) og tilslutt Hånd B som skulle fullføre manuskriptet. Foruten innledningstoffet er Hånd B synlig i slutten av Matteusevangeliet og verso av åpningsiden til Lukasevangeliet.I tillegg til de fire skriverne identifiserer Bernard Mehaan tre kunstnere som har laget de store dekorerte sidene. I hvilken grad disse kunstnerne kan ha vært de samme personene som skriverne er ifølge Mehaan blant «ubesvarte nøkkelspørsmål om manuskriptet».
Det er et antall av forskjeller mellom teksten og de aksepterte evangeliene. I Jesu slektsregister, som begynner ved Lukasevangeliet 3:23 har Kellsboken feilaktig navngitt en ekstra slektning. Andre steder som i Matteus 10:34b hvor det skal leses «Jeg er ikke kommet for å bringe fred, men sverd» lar manuskriptet det stå gaudium («glede») der hvor det burde ha stått gladium («sverd») og oversetter det så med «Jeg kom ikke [bare] for sende fred, men glede.»
Teksten er fulgt av mange fullsideminatyrer med mindre malte dekorasjoner som opptrer sammen med teksten i en enestående kvantitet. Dekorasjonene i boken er berømt for å kombinere intrikate detaljer med dristige og kraftfulle komposisjoner. Karakteristikken av insulære manuskriptinitialer, som beskrevet av Carl Nordenfalk, har her nådd sin ekstreme realisering: «initialene... er unnfanget som elastiske former, ekspanderer og kontraherende med en pulserende rytme. Den kinetisk energi fra deres konturer unnslipper til fritt tegnede tillegger, en spirallinje som i seg selv genererer nye kurvlineære motiver...» Illustrasjonene omfatter en bred rekke av farger hvor purpur, lilla, lyserød, grønn og gul er de som oftest er benyttet. Tidligere manuskripter tenderte til å benytte en smalere palett: Durrow-boken som eksempel benyttet kun fire farger. Slik som det er vanlig med insulære verker er det ikke benyttet gullblader eller sølvblader i manuskriptet. Pigmentene i illustrasjonene, som inkluderte rød og gul oker, grønn kobberpigment (tidvis kalt for verdigris), indigo (blått) og lasurstein, ville ha blitt importert fra regionen rundt Middelhavet, og i tilfellet med lasurstein. fra nordøstlige Afghanistan.Det overdådige illuminasjonsprogrammet er langt større enn noe annet bevart insulær evangeliebok. Det er ti bevarte fullsideilluminasjoner, inkludert evangelistportretter, tre sider med fire evangelistportretter, en teppeside, en miniatyr av jomfru Maria med Jesusbarnet, en miniatyr av Kristus på tronen, og miniatyrer Kristus' arrest og Jesu fristelse. Det er tretten bevarte fullsider med dekorert tekst, inkludert sider for de første ordene til hver av evangeliene. Åtte av de ti sidene med kanoniske tabeller har omfattende dekorasjoner. Det er meget sannsynlig at det var andre sider med miniatyrer og dekorert tekst som har gått tapt. I tillegg til disse betydelige sidene var det en rekke mindre dekorasjoner og dekorerte initialer  gjennom hele teksten, faktisk er det kun to sider som ikke har noen form for dekorasjon.De bevarte folioer av manuskriptet begynner med fragmentet av glossaret med hebraiske navn. Dette fragmentet opptar venstrehåndskolonnen av folio 1r. En miniatyr av de fire evangelistsymbolene, i dag ganske nedslitt, utgjør høyrehåndskolonnen. Miniatyrene er orientert slik at bindet må bli snudd nitti grader for å kunne se dem skikkelig. De fire evangelistsymbolene er et visuelt tema som går fortløpende gjennom hele boken. De er bortimot alltid vist sammen for å framheve læren om de fire evangelienes forente budskap.
Evangelienes enhet er ytterligere framhevet ved dekorasjonen av de eusebianske kanonistiske tabellene. Tabellene er seg selv en illustrasjon på evangelienes forente budskap ved at de organiserer de korresponderende avsnittene fra disse. Tabellene krever normalt tolv sider. I Kellsboken har det blitt planlagt tolv sider, fra folioene 1v til 7r, men av ukjente grunner er de blitt sammentrykt til ti sider, noe som har etterlatt folioene 6v og 7r blanke. Denne fortettingen har gjort tabellene ubrukelig i deres opprinnelige hensikt. Dekorasjonen av de åtte første sidene av tabellene er meget påvirket av tidlige evangeliebøker fra Middelhavet hvor det var tradisjon å ramme tabellene innenfor en arkade. Kellsmanuskriptet presenterer dette motivet i en insulær ånd hvor arkadene er ikke sett på som arkitektoniske elementer, men heller blitt stiliserte geometriske mønstre med insulære ornamentikk. De fire evangelistsymbolene okkuperer plassen under og over arkadene. De to siste kanonistiske tabellene er presentert innenfor et gitter. Denne presentasjonen er begrenset til insulære manuskripter og ble første gang sett av de bevarte manuskriptene i Durrow-boken.
Resten av boken er brutt opp i seksjoner med inndelinger som også er satt av til miniatyrer og fullsider med dekorert tekst.
De innledende emnene er introdusert av et ikonisk bilde av jomfru Maria og Jesubarnet (folio 7v). Denne miniatyren er den første representasjonen av jomfru Maria i et vestlig manuskript. Maria er vist i en merkelig blanding av frontal og trekvart positur. Denne miniatyren bærer også en stilistisk likhet med det utskårne bildet på lokket av den hellige Cuthberts kiste i Durhamkatedralen fra 698. Ikonografien av miniatyren kan være avledet fra et østlig eller koptisk ikon.Miniatyren av jomfru Maria og Jesusbarnet møter den første siden med tekst og er derfor en egnet innledning til begynnelsen av Matteus' Breves Causae, som begynner med Nativitas Christi i Betlehem (Kristus' fødsel i Betlehem). Den første siden av teksten til Breves Causae (folio 8r) er dekorert og har innholdet innenfor en detaljert ramme. Miniatyren og teksten er spredd utover to sider og utgjør en livlig innledende konstatering for det innledende materialet. Åpningslinjen av hver av seksjonene til de innledende emnene er forstørret og dekorert (se over Lukas' Breves causae), men ingen andre seksjoner av de innledende emnene er gitt samme nivå av omsorg og behandling som begynnelsen av Matteus' Breves Causae.
Boken er formgitt slik at hver av evangeliene ville ha en forseggjort innledende dekorativt program. Hver av evangeliene hadde opprinnelig en innledende fullsideminiatyr som inneholdt evangelistsymbolene, fulgt av en blank side. Deretter kom et portrett av evangelisten som var vendt mot åpningsteksten av evangeliet som også var gitt en detaljert dekorativ behandling.  Matteusevangeliet inneholder både dets evangelistportrett (folio 28v) og dens side med evangelistsymbol (folio 27r, se over). Markusevangeliet mangler evangelistsymbolet, men har beholdt siden med evangelistportrettet (folio 129v). Lukasevangeliet mangler både sidene med evangelistportrettet og evangelistsymbolet. Johannesevangeliet, som med Matteusevangeliet, har beholdt både portrettet (folio 291v, se over til høyre) og dets side med symboler (folio 290v). Det blir antatt at portrettene for Markus og Lukas og symbolsiden for Lukas på en tid har eksistert, men siden gått tapt. Bruken av alle fire evangelistsymbolene foran hver av evangeliene er påfallende og hadde som hensikt å styrke budskapet om evangelienes enhet.
Dekorasjonen av åpningsordene for hver av evangeliene var overdådige. Disse sidene var effektivt omgjort til teppesider. Dekorasjonen av disse tekstene var så detaljerte at teksten i seg selv ble bortimot uleselig. Åpningssiden  (folio 28r) av Matteus kan stå som eksempel. (Se illustrasjonen til venstre). Siden består av kun to ord: Liber generationis («Generasjonenes bok»). «Lib» i Liber er omgjort til et voldsomt monogram som dominerer hele siden. Resten, «er» i Liber, er presentert som et sammenslynget ornament innenfor «b» i lib-monogrammet. Generationis er brutt ned til tre linjer og holdt innenfor detaljert dekorert ramme i nedre høyre kvadrant av siden. Hele monteringen er holdt innenfor en dekorert ramme.
Rammen og bokstavene i seg selv er ytterligere dekorert med snirklete spiraler og keltiske knuter, mange av dem zoomorfiske. Åpningsordene for Markus, Initium evangelii («Begynnelsen på evangeliet»), Lukas, Quoniam quidem multi, og Johannes, In principio erat verbum («I begynnelsen var ordet»), er alle gitt tilsvarende behandling. Selv om dekorasjonen av disse sidene var blant de mest omfattende i hele manuskriptet, er disse sidene også dekorert i alle andre insulære evangeliebøker.Matteusevangeliet begynner med Jesu slektsregister. Ved Matteus 1:18 begynner den faktiske fortellingen om Kristus' liv. Denne «andre begynnelsen» i Matteus ble framhevet i mange av tidlige evangeliebøker slik at ofte ble de to seksjonene behandlet som adskilte verker. Den andre begynnelsen begynner med ordet «Kristus». De greske bokstavene khi og rho ble ofte benyttet i middelaldermanuskripter for å forkorte ordet «Kristus». I insulære evangeliebøker ble initialene Khi og Rho benyttet som et monogram og gitt forstørret og dekorativ form. I Kellsboken er denne andre begynnelsen gitt et dekorativ program tilsvarende til de i forordene til de enkelte evangeliene. Folio 32 har en miniatyr av Kristus på tronen. (Det har blitt argumentert at denne miniatyren er en av de tapte evangelistportrettene, men ikonografien er imidlertid ganske forskjellige fra de bevarte portrettene.) Ansikt mot denne miniatyren, på folio 33 recto, er den eneste teppesiden i Kellsboken, noe som er ganske uregelmessig. Eksempelvis har Lindisfarne-evangeliene fem bevarte teppesider og Durrow-boken har seks. Det blanke verso av folio 33 er vendt mot den enkeltstående mest forseggjorte miniatyren i tidlig middelalder, Kellsbokens Khi og Rho-monogram som tjener som incipit til fortellingen om livet til Jesus.
I Kellsboken har Khi og Rho-monogrammet vokst slik at det har opptatt hele siden. Bokstaven khi dominerer siden med en arm som svinger over det meste av siden. Bokstaven rho er lagt lunt under armene på khi. Begge bokstavene er delt i felter som er ødslig dekorert med knuter og andre mønstre. Bakgrunnen er likeledes overskyllet i en dekorativ masse av buer og knuter. Innenfor denne dekorasjonmengden er det skjulte dyr og insekter. Tre engler stiger opp fra en av korsarmene til khi. Denne miniatyren er den største og med de mest overdådige bevarte Khi og Rho-monogram i noen annen insulær evangeliebok og er kulminasjon og toppen av en tradisjon som begynte med Durrow-boken.Kellsboken inneholder to andre fullsideminiatyrer som illustrerer episoder fra pasjonsfortellingen, Arma Christi, Teksten til Matteus er illustrert med en fullsideillumasjon av Kristus' arrest. (folio 114r). Jesus er vist nedenfor en stilisert arkade mens han blir holdt av to langt mindre figurer. I  teksten til Lukas er det et fullsideminiatyr av Jesu fristelse (folio 202v). Kristus er vist fra midjen og opp på toppen av tempelet. Til høyre for ham er en menneskegruppe, kanskje en representasjon av hans disipler. Til venstre for ham og nedenfor en svart figur av Satan. Over ham svever to engler.Verso (venstresiden) av den folio som handler om arrestasjonen av Jesus består av en fullside med dekorert tekst som begynner med «Tunc dicit illis». Vendt mot den miniatyren som har Jesu fristelse er en annen fullside med dekorert tekst, folio 203r «Iesus autem plenus». I tillegg til denne siden er det også fem andre fullsider med omfattende detaljerte figurer. I Matteus er det ytterligere en fullside, folio 124r, «Tunc crucifixerant Xpi cum eo duos latrones». I Markusevangeliet er det to sider med dekorert tekst, folio 183r, «Erat autem hora tercia», og folio 187v, «[Et Dominus] quidem [Iesus] postquam». Lukasevangeliet inneholder to sider med dekorert tekst, folio 188v, «Fuit in diebus Herodis», og folio 285r, «Una autem sabbati valde». Selv om disse tekstene ikke har miniatyrer knyttet til seg, er det sannsynlig at det var planlagt at miniatyrer skulle følge hver av disse tekstene og at disse har enten gått tapt eller ble aldri fullført. Det er ikke bevart en fullside med tekst i Johannesevangeliet, annet enn incipit. Imidlertid er det i de andre tre evangeliene fullsider med dekorert tekst, unntatt for folio 188c, som begynner med fortellingen om Jesu fødsel som skjer innenfor fortellingen om pasjonen. Siden de manglende folioene til Johannes inneholder pasjonsfortellingen, er det sannsynlig at Johannes evangelium inneholdt fullsider med dekorert tekst som har gått tapt.
Dekorasjonene i boken er begrenset til de viktigste sidene. Spredt rundt i teksten er det dekorerte initialer og små figurer av dyr og mennesker som vridd og knyttet til komplekse knuter. Mange betydningsfulle tekster som Pater Noster (Fader vår) har dekorerte initialer. Siden som inneholder teksten Saligprisningene i Matteus (folio 40v) har en stor miniatyr langs den venstre margen av siden hvor bokstaven «B» som begynner langs hver linje er knyttet til en utsmykket lenke. Jesu slektsregister er funnet i Lukasevangeliet, folio 200r, inneholder en tilsvarende miniatyr hvor ordet «qui» er gjentatt lenket langs den venstre margen. Mange av de små dyrene er spredt over hele teksten for å markere en «vend-i-sporet», det er et sted hvor linjen er avsluttet på en plass over eller under den opprinnelige linjen. Mange andre dyr tjener til å fylle plassen etterlatt i hver linje. Ikke to av disse formgivningene er lik den andre. Intet annet bevart manuskript har denne massive mengden med dekorasjon.
Dekorasjonene er alle av meget høy kvalitet og ofte meget komplekse. I en dekorasjon, som opptar en plass på rundt 2,5 cm kvadrat på en side, er det hele 158 komplekse sammenflettinger av hvite bånd med en svart ramme på begge sider. En del dekorasjoner kan bare bli sett med forstørrelsesglass, og linser av tilfredsstillende styrke eksisterte ikke før flere hundre år etter at boken ble fullført. Kompliserte knuter og flettverk som er funnet i Kellsboken og i andre tilsvarende manuskripter har mange paralleller i metallarbeid og steinutskjæringer fra denne perioden. Etter at de ble gradvis gjenoppdaget fra og med 1800-tallet og framover, har disse formgivningene også fått en økende interesse. Faktisk er det mange av disse motivene som er benyttet i dag i moderne bokkunst, utsmykninger, gullsmedarbeider og tatoveringer.
Boken hadde en sakral hensikt, ikke misjonshensikt, som var vanlig for denne type bøker. En stor, overdådig evangeliebok, slik som Kellsboken, ville ha blitt plassert til venstre for kirkens høyalter og løftet opp for kun å lese fra evangeliene i løpet av messen. Imidlertid er det sannsynlig at leseren ikke ville egentlig lese fra bokens tekst, men resitere fra hukommelsen. Det er betydningsfullt og bemerkelsesverdig at Ulster-annalene hevder at boken ble stjålet fra sakristiet hvor skåler og andre gjenstander for messen blir oppbevart framfor i klosterbiblioteket. 
Bokens formgivning synes å ha denne hensikten i minnet; det vil si at boken ble produsert med utseende som tok praktisk hensyn først. Det er tallrike ukorrigerte feil i teksten. Linjer ble ofte fullført på en blank plass i linjen over. Kapitteloverskriftene som var nødvendig for å gjøre de kanoniske tabellene ble ikke satt inn i sidenes marger. Generelt ble det ikke gjort noe som ville forstyrre sidenes estetiske opplegg: estetikk hadde forrang framfor praktisk anvendelighet.
Ulster-annalene, redigert og oversatt av Seán Mac Airt og Gearóid Mac Niocaill (Dublin 1983). Elektroniske utgaver hos CELT - Corpus of Electronic Texts: Redigert utgave (mellomirsk/latin), Engelsk oversettelse
Alexander, J.J.G. (1978): Insular Manuscripts: Sixth to Ninth Century. London: Harvey Miller. ISBN 0-905203-01-1.
Calkins, Robert G. (1983): Illuminated Books of the Middle Ages. Ithaca, NY: Cornell University Press. ISBN 0-8014-1506-3.
Dodwell, Charles Reginald (1993): The pictorial arts of the West, 800-1200. New Haven: Yale University Press. ISBN 0-300-06493-4.
Fuchs, Robert; Doris Oltrogge (1994): «Colour material and painting technique in the Book of Kells» i: O'Mahony, Felicity: The Book of Kells: Proceedings of a conference at Trinity College, Dublin, September 6–9, 1992. Brookfield, Vt.: Scolar Press. ISBN 0-85967-967-5. ss. 133–171.
Henderson, George (1987): From Durrow to Kells: The Insular Gospel-books, 650–800. New York: Thames and Hudson. ISBN 0-500-23474-4.
Henry, Françoise (1974): The Book of Kells: Reproductions from the Manuscript in Trinity College, Dublin. New York: Alfred A Knopf. ISBN 0-394-49475-X.
Meehan, Bernard (1994): The Book of Kells: An Illustrated Introduction to the Manuscript in Trinity College Dublin. New York: Thames and Hudson. ISBN 0-500-27790-7.
Meehan, Bernard (2005). «Kells, Book of».  I Seán Duffy. Medieval Ireland. An Encyclopedia (engelsk). Abingdon og New York: Routledge. s. 245–247. ISBN 978-0-415-94052-8. 
Nordenfalk, Carl (1977): Celtic and Anglo-Saxon Painting: Book Illumination in the British Isles 600–800. New York: George Braziller. ISBN 0-8076-0825-4.
O'Sullivan, William (2005). «Manuscripts and palaeography».  I Ó Cróinín, Dáibhí. A New History of Ireland: Prehistoric and Early Ireland. I. Oxford: Oxford University Press. s. 511–545. ISBN 0-19-922665-8. 
Walther, Ingo F.; Norbert Wolk (2001): Codices Illustres: The World's Most Famous Illuminated Manuscripts, 400 to 1600. Köln: Taschen. ISBN 3-8228-5852-8.
Werner, Martin (Juni 1972): «The Madonna and Child Miniature in the Book of Kells, Part II» i: Art Bulletin (College Art Association) 54 (2): 129–139. doi:10.2307/3048962.
Brown, T. J. (1972): «Northumbria and the Book of Kells» i: Anglo-Saxon England I: ss. 219–246.
De Paor, Liam (1997): «The world of the Book of Kells» i: Ireland and early Europe: essays and occasional writings on art and culture. Dublin: Four Courts Press. ISBN 1-85182-298-4
Farr, Carol Ann (1997): The Book of Kells: Its Function and Audience (British Library Studies in Mediaeval Culture, 4). London: British Library & Toronto: University of Toronto Press. ISBN 0-7123-0499-1.
Friend, A. M., Jr. (1939): «The Canon Tables of the Book of Kells» i: Mediæval Studies in Memory of A. Kingsley Porter, red. W. R. K. Koehler. Bind 2, ss. 611–641. Cambridge, Mass.: Harvard University Press.
Lewis, Susanne (1980): «Sacred Calligraphy: The Chi Rho Page in the Book of Kells» i: Traditio 36, ss. 139–159.
McGurk, P. (1955): «Two Notes on the Book of Kells and Its Relation to Other Insular Gospel Books» i: Scriptorium 9, ss. 105–107.
Meyvaert, Paul. (Mars 1989): «The Book of Kells and Iona» i: The Art Bulletin, Vol. 71, No. 1, ss. 6–19 JSTOR
Mussetter, Sally (1977): «An Animal Miniature on the Monogram Page of the Book of Kells» i: Mediaevalia 3, ss. 119–120.
Nordenfalk, Carl (1977): «Another Look at the Book of Kells» i: Festschrift Wolgang Braunfels, ss. 275–279. Tübingen: Wasmuth.
Powell, Roger (1956): «The Book of Kells, the Book of Durrow, Comments on the Vellum and the Make-up and Other Aspects» i: Scriptorum 10, ss. 12–21.
Pulliam, Heather (2006): Word and Image in the Book of Kells. Dublin: Four Courts Press. ISBN 1-8518-2925-3.

Som andre folkeslag i jernalderens Europa hadde de tidlige kelterne en polyteistisk mytologi og religiøs struktur. Blant kelterne med nær kontakt til antikkens romere, som gallere og keltiberere, overlevde troen deres ikke Romerriket, den påfølgende omvendelsen til kristendommen, eller tapet av deres eget språk. Likevel er det hovedsakelig i romerske og kristne kilder at keltisk mytologi er bevart. De keltiske folkene som klarte å bevare enten sin politiske eller språklige identitet (som gælere og britonere i Storbritannia og Irland), etterlot seg overleveringer fra sine forfedres mytologi, som ble nedskrevet i løpet av middelalderen.
Sentralt i keltisk mytologi sto krigerhelter med overnaturlige krefter, samt en forestilling om at jorden er hellig. Den viktigste guddommen var en modergudinne som gav fruktbarhet, liv og beskyttelse. 
Et karakteristisk trekk ved keltisk mytologi er at historiske hendelser og sagn gled over i hverandre, og det er i dag usikkert om kong Arthur var en historisk person, eller en mytologisk figur flettet inn i en historisk kontekst. Kultiske handlinger skjedde som oftest utendørs ved hellige steder som innsjøer, åser, lunder og øyer, der seremoniene ble utført av druider. Druidene var også dommere og læremestere.
Da keltisk kultur nådde sin største utbredelse, var keltiske stammer tilsynelatende bosatt over det meste av vestlige og sentrale Europa, men de var ikke politisk forent, eller rådet over noen vesentlig sentral kilde til kulturell innflytelse eller homogenitet. Som et resultat av dette mangfoldet var det stor variasjon i lokal praksis innenfor keltisk religion (skjønt bestemte motiver som guden Lugh opptrer i diffus spredning over hele den keltiske verden).
Stedet man kom til etter sin død, kaltes Tir inna beo (De levendes land, beo = levende), et paradis der sykdom og alderdom ikke fantes, der musikk strømmet opp fra jorden, og mat og drikke dukket opp i magiske kar. Dette landet var alle steder og hvor som helst - i havet, under jorden, i huler, skoger og vann. Guden Lugh hentet sitt sverd Frecraid (= Svareren) der. Keltiske guder holdt til på steder som vekket åndelige opplevelser, som lunder eller skjulte tjern i hellige skoger. Ofringer kjennes fra steder som Sequana (Seinens utspring), Llyn Cerrig Bach på Anglesey, Segais-brønnen ved Boynes utspring, og kilden ved Carrawburgh ved Hadrians mur som var en helligdom for gudinnen Coventina. Mer enn fire hundre navn er kjent på keltiske guddommer, og iblant kunne én gud stå for alt som var hellig. Noen dyr var hellige, slik som okser (iblant avbildet med tre horn), hjorter, villsvin, hester, harer og gjess, mens menneskehoder representerte en dypt åndelig symbolikk med en viktig plass i keltiske myter og utskjæringer. Alt dette forbindes i dag med keltere; men hvis kelterne, som mye tyder på, hadde sin opprinnelse i bronsealderkulturene som reiste Stonehenge og andre monumentale byggverk langs atlanterhavskysten, var deres troslære arven etter en kultur som hadde utviklet seg gjennom tusenvis av år.Guden for torden het Taranis, som også språklig er beslektet med den norrøne guden Tor. Lucanus navngir Taranis som en av de tre gudene kelterne skal ha ofret mennesker til. Cernunnos (= den hornede) er det vanlige navnet for en skikkelse med horn, dyrenes hersker, som finnes avbildet blant annet på Gundestrupkjelen som ble funnet i Danmark. Navnet hans er imidlertid bare blitt bevart på ett sted, på «Båtmennenes søyle» som ble gjenfunnet under Notre-Dame i 1711.
De fleste keltiske guder synes å ha vært genii locorum, det vil si lokale guder eller stammeguder, og svært få ble dyrket over større områder. Ut fra det som er bevart av keltisk mytologi, er det imidlertid mulig å se likheter og fellestrekk som tyder på en mer enhetlig gudeverden enn det man tidligere trodde.
Disse oldtidsgudenes vesen og funksjoner kan ses ut fra navnet deres, stedet der man finner inskripsjoner, ikonografien deres, de romerske gudene de sidestilles med, og tilsvarende figurer fra senere keltisk mytologi.
Keltisk mytologi regnes i bestemte, beslektede undergrupper som i store trekk tilsvarer de ulike undergruppene av keltiske språk:
Oldtidens keltiske religion (kjent hovedsakelig ved arkeologiske kilder framfor via skriftlig mytologi; det er hovedsakelig gallisk og britonske guddommer)
Mytologi innenfor de goidelistke språkgruppene, representert hovedsakelig av irsk mytologi og skotsk mytologi:
Mytologi innenfor de brytoniske språkgruppene, representert hovedsakelig ved walisisk mytologi (også bretonsk mytologi og folkeminne)
Fordi så lite skriftlig materiale er bevart på gallisk, har man antatt at de hedenske kelterne i liten grad var lese- og skrivekyndige, skjønt en skriftlig form for gallisk som benyttet greske, latinske og norditaliske alfabeter, ble benyttet (som bevitnet i votivgaver som har inskripsjoner på gallisk, og i Coligny-kalenderen). Julius Cæsar har bevitnet gallernes skrivekyndighet, men skrev også at druidene hadde forbud mot å nedtegne bestemte vers av religiøs betydning. Han merket seg imidlertid at helvetere hadde foretatt en skriftlig folketelling.Hos romerne fantes en utbredt skikk med offentlige inskripsjoner, og de hadde brutt druidenes makt i de erobrede områdene; men faktisk er de fleste inskripsjoner til guddommer som er avdekket i Gallia (dagens Frankrike og nordlige Italia), Britannia og andre tidligere (og tidvis fortsatt) keltisktalende områder, fra før den romerske erobringen.
Selv om de tidlige gælere i Irland og deler av dagens Wales benyttet seg av et system som kalles for Ogham-skrift, for å nedtegne korte inskripsjoner (hovedsakelig personnavn), var det først etter kristendommens innføring at skrivekyndighet ble mer vanlig i keltiske områder som ikke hadde vært under romerne. Faktisk var det kristne munker som først nedtegnet mange av de gæliske mytene, men uten å ivareta deres opprinnelige religiøse betydning.
Green, Miranda J.: Dictionary of Celtic Myth and Legend, New York: Thames and Hudson, 1992. ISBN 0-500-27975-6.
Mac Cana, Proinsias: The Learned Tales of Medieval Ireland (Irish Literature – Studies), Dublin Institute for Advanced Studies (1980): ISBN 1-85500-120-9
Timeless Myths: Celtic Mythology, myter og legender fra keltiske Irland, Skottland, Wales og Bretagne
Kenneth William Robson (født 23. desember 1941) er en norsk tidligere styrkeløfter, som konkurrerte for Kristiansand Atletklubb. Han ble valgt til formann i klubben i 1980, hvoretter han satt i styret i mer enn 20 år sammenhengende.

Kenneth Hurlstone Jackson (født 1. november 1909, død 20. februar 1991) var en engelsk lingvist og oversetter som var spesialist på brytoniske språk. Han demonstrerte hvordan teksten til Ulster-syklusen av fortellinger, skrevet ned en gang rundt 1100, bevarte en muntlig tradisjon fra rundt seks århundrer tidligere og reflekterte det keltisk-irske samfunnet på 200-tallet og 300-tallet e.Kr. Hans bok Celtic Miscellany er fortsatt et populær standardverk.
Jackson giftet seg med Janet Dall Galloway den 12. august 1936. Deres to barn Alaster og Stephenie ble født i USA, men vokste opp i Skottland. Selv da Jackson ble pensjonist fortsatte hans sitt arbeid med stedsnavn og keltiske språk. Imidlertid fikk han et slag i 1984 som begrenset hans arbeide. En nekrolog ble utgitt i avisen The Times den 8. mars 1991 og i Nomina 15.
Jackson ble født i Beddington, Surrey. Hans tidligste utdannelse var ved Hillcrest School, Wallington (1916–1919) og deretter ved Whitgift Grammar School, Croydon i årene 1920–1928. Han vant et åpent stipendium til fakultetet St John's College ved University of Cambridge i 1928 hvor han studerte under ekteparet Hector og Nora Chadwick og behersket etterhvert seks keltiske språk flytende. Han ble gitt et resiestripend som gjorde det mulig for ham å studere og gjøre feltarbeid i Wales og Irland. På 1950-tallet benyttet han sine ferier på å nedtegne og innspille dialekter for forskningsprosjektet Linguistic Survey of Scotland (Lingvistisk undersøkelser i Skottland).
Jackson kom tilbake til Cambridge i 1934 som foreleser i keltiske språk. I 1939 dro han til Harvard, USA og fikk en stilling som amanuensis i 1940 etter å ha hatt den første lederstillingen ved Departementet for keltisk språk og litteratur. Han gjorde sin krigstjeneste ved seksjonen for Uvanlige språk hos Den britiske sensuren (hvor det ble sagt at han lærte seg japansk på tre uker). Etter krigen kom han tilbake til Harvard og holdt en professorstilling i 1948. Han aksepterte en lederposisjon i Keltiske språk, historie og fortidsminner ved Universitet i Edinburgh i Skottland (1950–1979). Han var en medlem av British Academy etter å ha blitt valgt inn i 1957.
Mens Jackson var ved Universitetet i Edinburgh utga han en rekke artikler og bøker om oldtidens keltere og middelalderen, om alle de seks keltiske språkene, om folkeminne, stedsnavn og dialekter. En bibliografi over hans komplette utgivelser finnes i Studia Celtica 14/14, sidene 5-11 (1979–1980). Et utvalg av hans utgivelser er nevnt under:
1953: Language and history in early Britain: A chronological survey of the Brittonic languages, first to twelfth century A.D., Edinburgh: University of Edinburgh Press.
1955: Contributions to the study of Manx phonology, University of Edinburgh Linguistic Survey of Scotland Series.
1959: «The Arthur of History». Arthurian Literature in the Middle Ages, Oxford: Clarendon Press. ISBN 0-19-811588-1.
1959: «Arthur in Early Welsh Verse». Arthurian Literature in the Middle Ages, Oxford: Clarendon Press.
1961: «The international popular tale and early Welsh tradition». The Gregynog Lectures, 1961, Cardiff: University of Wales Press.
1964: The oldest Irish tradition: A window on the Iron Age, Cambridge: University Press. Gjenopptrykk i 1999.
1967: A Historical phonology of Breton, Dublin Institute for Advanced Studies, Dublin, ISBN 978-0901282538
1972, etc.: A Celtic Miscellany : Translations from the Celtic Literature, Penguin Paperback. ISBN 0-14-044247-2. Poesi og prosa fra seks keltiske språk, walisisk, irsk, og skotsk-gælisk, kornisk, bretonsk og mansk.
Jackson var medlem av British Academy (valgt 1957) og Kommisjonær for historiske og oldtidsmonumenter i Skottland. Han holdt ærestitler ved en rekke universiteter i England, Wales, Irland og Bretagne. Han ble gitt en riddertittelen Order of the British Empire i 1985 for hans arbeid med keltiske studier. Han var æresmedlem av Modern Language Association of America (MLA) i over førti år og var både visepresident og deretter president ved samme forening.
Han ga sin John Rhys-forelesning ved British Academy i 1953 over emnet «Vanlig gælisk», og ga sin Rede-forelesning i 1964 over emnet «Den eldste irske tradisjonen».

Kenneth Mikkelsen (født 23. mai 1970 i Narvik) er en norsk fotballtrener og tidligere spiller. Som spiller spilte Mikkelsen for Mjølner i 1. divisjon, og for Ranheim i 2. divisjon. Som trener har Mikkelsen erfaring som assistent for Haugesund, og Lyn/Norges Toppidrettsgymnas. Men har siden 2011 jobbet som assistenttrener for Brann. Da Rune Skarsfjord trakk seg som hovedtrener for Brann i november 2013, ble Mikkelsen midlertidig ansatt til å lede laget ut sesongen. Men gikk tilbake til sin tidligere stilling som assistent da Rikard Norling ble ansatt som permanent hovedtrener. Mikkelsen er utdannet fysiolog ved NTNU i Trondheim.

Kenrick Monk (født 1. januar 1988) er en australsk svømmer som spesialiserer seg i fristil. Han representerte landet sitt under Sommer-OL 2012 i London, der han ble slått ut i semifinalen på 200 meter fri.

Kenya vil delta under Sommer-OL 2016 i Rio de Janeiro, Brasil i perioden 5. – 21. august 2016. Den kenyanske troppen består av 35 utøvere som vil delta i syv ulike idrettsgrener. Dette er den fjortende gangen Kenya deltar i et sommer-OL. Bueskytteren Shehzana Anwar var landets flaggbærer under åpningsseremonien.

Khatlon er den største og mest folkerike provinsen i Tadsjikistan. Provinsen ligger i den sørvestlige delen av landet på grensa til Afghanistan. Innbyggertallet var 2 579 300 i 2008. Provinshovedstad er Qurghonteppa. Khatlons areal er 24800 km² og består av 24 distrikt.
Innbyggerne i Khatlon er stort sett sysselsatt i jordbruk, spesielt med bomullsdyrking og kvegdrift. Bare to prosent av befolkningen arbeider i industrien.
29. juli 2006 var det to jordskjelv i Khatlon, hvert skjelv målte 4,5 på Richters skala. Tre personer ble drept og 19 skadd. Totalt ble det anslått at 15 000 ble berørt.
Kid Astray er et popband fra Sandvika, bestående av Benjamin Giørtz, Elizabeth Wu, Even Steine, Alex Meek, Håkon Carlin og Jakob Bechmann. Bandet oppstod i 2010, etter å ha møttes på Rud videregående skole i Bærum.
Bandets karriere begynte for alvor i oktober 2012, etter å ha blitt kåret til Ukas Urørt på NRK P3, med låten «The Mess». Låten kom til i sammenheng med demokonkurransen til by:Larm 2013. 
The Mess ble spillelistet på P3, der den ble liggende på spillelistene i 28 uker. Låta ble i tillegg radiolistet på Alt Nation på Sirius XM Radio i USA.
April 2013 signerte bandet platekontrakt med det nordiskbaserte plateselskapet Cosmos Music. Deres første singel etter dette, «No Easy Way Out», gikk inn på NRK P3s spillelister, og ble i tillegg listet på NRK P1, og flere utenlandske radiostasjoner. Låten ble, sammen med låten «Taking You With Me», produsert av Tord Øverland Knudsen (The Wombats) i Whitewood Recording Studio i Liverpool, med studiotekniker Robert Whiteley bak spakene.
I mai 2014 signerte Kid Astray managementavtale med UK-baserte Big Life Management (Snow Patrol, Wham!, Scissor Sisters, Bloc Party, The Verve), ledet av bransjeveteranene Jazz Summers, Tim Parry og Scott Baker-Marflitt.
Sommeren 2014 spilte Kid Astray inn debutalbumet sitt i Manchester med produsent Joe Cross (Chlöe Howl, Hurts). Bandet har så langt sluppet to singler fra innspillingene i Manchester, som begge gikk inn på NRK P3s spillelister. «Back to the Ordinary» ble gitt ut 29. september 2014 og hadde premiere på den populære musikkbloggen HillyDilly.com. «Still Chasing Nothing» ble gitt ut 10. februar 2015 - som den første singelen ledende opp til albumet - og hadde premiere 9. februar på Idolator.com.
Debutalbumet «Home Before the Dark» ble gitt ut 16. mars 2015 i Norden, mens den internasjonale releasen er venter senere i 2015.

Kiel lufthavn (tysk: Flughafen Kiel, IATA: KEL, ICAO: EDHK) er en liten regional flyplass i Kiel i Tyskland.Flyplassen ligger ca. 8,3 km nord for sentrum i bydelen Holtenau, og er registrert som en offentlig flyplass (tysk: Verkehrslandeplatz).

Kiepenkerle var navnet på omreisende handelsmenn i det nedertyske språkområdet mellom Sauerland og Hamburg som hørte til reisende folk. De bragte med seg næringsmidler som egg, melkeprodukter og fjærkre inn til byene og sørget til gjengjeld for at de landlige områdene ble tilført salt, informasjon om aktuelle hendelser og andre varer. En tyske handelsreisende som på denne måten krysset grensen til Nederland, ble kalt Kiepenkerel eller Kiepkerl.
Kim Il-sung (chosŏn'gŭl: 김일성, hanja: 金日成, romanisering: Kim Il-sŏng, revidert romanisering: Gim Il-seong, født 15. april 1912 i Pyongyang, død 8. juli 1994) var en nordkoreansk kommunistisk politiker. Han proklamerte Den demokratiske folkerepublikken Korea, kjent som Nord-Korea, i 1948 og var deretter statsleder frem til sin død, offisielt under titlene som formann i Koreas arbeiderparti 1949–1966, partiets generalsekretær 1966–1994, statsminister 1948–1972 og president 1972–1994. Med dette ble han den kalde krigens suverent lengstsittende kommunistiske statsleder.
Han har blitt tillagt ansvaret for Koreakrigen 1950–1953. Kim Il-sung sørget for å gjøre Nord-Korea til verdens mest militariserte og lukkede land, med seg selv som totalitær diktator. Han var inspirert av kinesisk kommunisme og økonomisk planlegging, men arbeidet også for en nasjonal koreansk kommunisme, hvor tanken om selvberging – juche – etterhvert ble den dominerende økonomiske ideologi. Kim Il-sungs regime myrdet anslagsvis 1,6 millioner mennesker. Kim Il-sungs Kina- og Sovjet-inspirerte planøkonomiske og isolasjonistiske politikk opplevde omkring 1990 et sammenbrudd som følge av andre kommuniststaters fall, især Sovjetunionens, idet landet var fullstendig avhengig av utenlandsk bistand. Dette kulminerte etter Kim Il-sungs død i en hungersnød, av regimet kalt «den besværlige marsjen», hvor mellom 900 000 og 3,5 millioner mennesker mistet livet.Kim Il-sung etablerte også en personkultus som kunne minne om religiøs tilbedelse. Han fremstilte seg selv som en konfutsiansk farsfigur som fortjente hele folkets totale respekt og kjærlighet, ikke ulikt de japanske keiserne. På grunn av dette innehadde han en rekke mer eller mindre offisielle titler, slik som «den store leder», «den store marskalk», «den store sol», «Asias lysende fyrtårn» og «menneskehetens strålende sol som aldri går ned i våre hjerter». Kim Il-sung ble erklært «evig president» etter sin død. Sønnen Kim Jong-il overtok likevel som de facto statsleder i 1994, og sønnesønnen Kim Jong-un i 2011, og Nord-Korea ble dermed verdenshistoriens første kommunistiske familiedynasti. Kim Il-sungs balsamerte legeme hviler på lit de parade i et offentlig marmormausoleum i hovedstaden Pyongyang.
Mange av opplysningene om Kim Il-sungs liv kommer fra hans selvbiografiske verker og offisielle nordkoreanske utgivelser, som begge ofte strider mot opplysninger hos uavhengige kilder og vanligvis betraktes med stor skepsis. Likevel er det en viss enighet om de grove trekkene i hans livshistorie. Kim-slektens arnested er Jeonju i dagens Sør-Korea, og lite er kjent om slekten bortsett fra at en av Kim Il-sungs stamfedre søkte nordover omkring Imjinkrigen på slutten av 1500-tallet. Dette må sees i lys av masseflyttingen av bønder fra sør til provinsene Pyongan og Hamgyong i nord på 1400- og 1500-tallet.
Han var sønn av Kim Hyŏng-jik og Kang Pan-sŏk, fikk navnet Kim Sŏng-ju, og hadde de to yngre brødrene Ch'ŏl-chu og Yŏng-ju. Hans angivelige fødested og barndomshjem ligger i Mangyongdae like utenfor Pyongyang. Stedet er i dag et valfartssted for turister og nordkoreanere. Kim Il-sungs familie var hverken særlig fattige eller velstående, men levde stadig på grensen til fattigdom. Han ble oppdratt i en presbyteriansk familie; morfaren var protestantisk prest, faren gikk på misjonsskole og var en av lederne i den lokale kirken, og begge foreldrene var aktive i det religiøse miljøet. Kim Il-sung vokste opp i et Korea som fra 1910 var okkupert og kolonisert av Japan. Ifølge den offisielle historiefortellingen deltok Kim Il-sungs familie i antijapansk arbeid, og i 1919 flyktet de til Mandsjuria. Antagelig dro familien hans, i likhet med mange andre koreanere dengang, til Mandsjuria for å unnslippe hungersnød. Til tross for at foreldrene faktisk spilte en mindre rolle i noen antijapanske grupper, er det uklart hvorvidt motivet deres var misjon, nasjonalisme eller begge.I 1923 skal Kim Il-sung ha blitt sendt tilbake til Korea av foreldrene, og var visstnok elev ved morfarens kristne skole 1923–1925. Som fjortenåring mistet Kim Il-sung sin far i juni 1926. Han var elev ved Yuwen middelskole i Jilin fra 1927 til 1929 eller 1930, hvor han angivelig avviste de føydalistiske tradisjonene hos eldre koreanere og ble interessert i kommunistisk ideologi. I 1927 eller 1928 skal Kim Il-sung ha avlagt jevnlige besøk i en metodistisk kirke i Jilin, ifølge pastor Son Chŏng-do. Ifølge professor Choe Yong-ho kan kirkens viktige rolle blant koreanske nasjonalister frem mot 1945, foruten kirkens innsats overfor fattige, være med på å forklare Kims nasjonalistiske kommunisme. Kims formelle utdannelse tok slutt da han ble arrestert og fengslet for undergravende virksomhet. Som syttenåring ble han det yngste av under tyve medlemmer av en marxistisk undergrunnsorganisasjon under ledelse av Hŏ So. Hŏ So tilhørte den sørmandsjuriske kommunistiske ungdomsbevegelsen. Politiet oppdaget gruppen bare tre uker etter dannelsen i 1929, og holdt Kim fengslet i flere måneder.
Det opprinnelige Koreas arbeiderparti ble stiftet i 1925, men ble kastet ut av Komintern tidlig i 1930-årene fordi det var for nasjonalistisk, og noe senere gikk det i oppløsning som følge av indre stridigheter. Kim Il-sung ble med i Det kinesiske kommunistiske parti i 1931 og etterhvert også diverse antijapanske geriljagrupper i det nordlige Kina. I 1935 ble han med i en større antijapansk geriljahær, hvor han også ble oppnevnt som politisk kommissær for rundt 160 soldater. Geriljahæren var styrt av Det kinesiske kommunistiske parti, og det var her Kim Il-sung møtte mannen som skulle bli hans mentor som kommunist, Wei Zhengmin, hans direkte overordnede og daværende formann i hærens politiske komité. Antakelig var Kim på denne tiden medlem av Kinas kommunistparti og lot seg inspirere av dette partiets teoretiske og politiske utvikling. Wei rapporterte inntil sin død den 8. mars 1941 direkte til Kang Sheng, et høytstående partimedlem som tilhørte Mao Zedongs innerste krets.I 1935 tok Kim personnavnet Il-sung, som betyr «solen». Navnet hadde tidligere vært brukt av en fremtredende, tidlig leder av den koreanske motstandsbevegelsen. Den sovjetiske spinndoktoren Grigorij Mekler, som hevder å ha forberedt Kim Il-sung på å lede Nord-Korea, mener at navnet ble tatt fra en avdød kommandant da Kim Il-sung var på opplæring i Sovjetunionen tidlig i 1940-årene. På en annen side trodde endel koreanere simpelthen ikke på at Kim Il-sung, som var i 30-årene ved grunnleggelsen av Nord-Korea, hadde utført alle de bedrifter som statspropagandaen hevdet. Historikeren Andrej Lankov har hevdet at ryktet om at Kim Il-sung på en eller annen måte ble byttet med den «egentlige» Kim Il-sung antageligvis er oppspinn. Flere vitner kjente Kim Il-sung både før og etter hans opphold i Sovjetunionen, deriblant hans overordnede, Zhou Baozhong, som avviste ryktet om «en andre Kim» i sine dagbøker.Kim Il-sung ble utnevnt til kommandant for geriljahærens 6. divisjon i 1937, i en alder av 24 år, og ledet da noen hundre menn i en gruppe som etterhvert ble kjent som «Kim Il-sungs divisjon». Den 4. juni 1937 utførte divisjonen et angrep mot Poch'onbo. Selv om divisjonen bare hærsatte en liten japanskkontrollert by like ved grensen mot Korea i noen timer, ble angrepet allikevel regnet som en militær seier. Dette gav Kim anerkjennelse blant de kinesiske geriljakrigerne, og i ettertid har nordkoreanske biografier vektlagt seieren sterkt. Han ble så utnevnt til kommandant for geriljahærens 2. operative region, men i slutten av 1940 var han den eneste av geriljahærens kommandanter som ennå var i live. Kim og hans gjenværende tropper ble senere drevet på flukt av japanske tropper, og de måtte krysse elven Amur og fortsette inn i Sovjetunionen. Kim Il-sung ble sendt til en militærleir ved Khabarovsk, hvor de koreanske, kommunistiske geriljakrigerne fikk ny trening av sovjeterne. Kim tjenestegjorde i Den røde armé, hvor han oppnådde grad av major, inntil den andre verdenskrigs slutt i 1945.
I tiden som fulgte ble hans bedrifter som geriljakriger brukt aktivt for å bygge personkultusen omkring ham. Han ble fremstilt som en konspirator som gikk inn i motstandsbevegelsen som 14-åring og hadde etablert en kampklar hær som 19-åring. Nordkoreanske skoleelever læres at Kim Il-sungs hær egenhendig drev japanerne ut av Korea.
De allierte hadde under Kairokonferansen i 1943 bestemt at Korea skulle gjenoppstå som en fri og uavhengig nasjon. Da Sovjetunionen erklærte krig mot Japan i august 1945 og invaderte japanskokkuperte Korea, forventet man fra Sovjetunionens side en langvarig konflikt med store blodsutgytelser. Det kom dog overraskende på Josef Stalin da Den røde armé kunne hærsette Pyongyang nesten uten motstand den 15. august. Etter Japans kapitulasjon den 9. september ble Korea delt i to midlertidige okkupasjonssoner, hvorav Sovjetunionen besatte den nordlige delen og USA den sørlige. Demarkasjonslinjen mellom okkupasjonssonene ble trukket langs den 38. breddegrad, der japanske styrker overga seg til de allierte styrkene fra USA i sør, og til sovjetiske styrker i nord.
Stalin innså at han trengte noen til å lede en marionettregjering i den nordlige okkupasjonssonen og spurte Lavrentij Berija til råds om aktuelle kandidater. Berija traff Kim flere ganger før han anbefalte ham til Stalin. Det er en utbredt oppfatning at Kim ble valgt foran flere mer kvalifiserte kandidater fordi han ikke hadde bånd til de koreanske kommunistene. Bård Larsen og flere andre historikere beskriver Kim som en «middels begavet mann med lite sjarm» og en «nyttig idiot» for Stalin, og Stalin ble Kims store politiske forbilde.Kim Il-sung kom tilbake med majors grad i Den røde armé til Nord-Korea den 22. august 1945, etter 26 år i eksil. Ifølge Leonid Vassin, en embedsmann i Sovjetunionens innenriksdepartement, ble Kim simpelthen «skapt fra intet». Han hadde bare åtte års formell utdannelse, utelukkende fra Kina. Han trengte betydelig trening for å holde en tale ved Koreas kommunistpartis landsmøte tre dager etter at han ankom landet. Sovjetunionen sørget også for systematisk å fjerne alle virkelige ledere av motstandsbevegelsen nord for den 38. breddegrad og slik fjernet alle konkurrenter til Kim, både kommunister og ikke-kommunister.I september 1945 ble Kim innsatt som formann i Den provisoriske folkekomité av sovjeterne. Han var dengang ikke formann i Koreas kommunistparti, som hadde sitt hovedkvarter i Seoul i det amerikanskokkuperte Sør-Korea. I løpet av sine tidlige år som komitéformann oppnådde han stor innflytelse, i all hovedsak grunnet folkets støtte til Kims kamp mot japanerne. Et av hans store bidrag i denne tiden var opprettelsen av en profesjonell hær, Den koreanske folkearmé, tilknyttet kommunistene. Hæren bestod i begynnelsen av opptrente geriljasoldater og soldater som hadde kamperfaring fra kamper mot japanerne og senere kinesiske nasjonalister. Hæren benyttet seg av rådgivere og utstyr fra Sovjetunionen, og Kim skapte en stor hær med høy kompetanse innen infiltrering og geriljakrigføring. Josef Stalin utstyrte hæren med moderne stridsvogner, lettere kjøretøyer, artilleri og skytevåpen. Kim etablerte også et flyvåpen utstyrt med tidligere sovjetiske, propelldrevne kampfly. Senere ble nordkoreanske flyelever sendt til Sovjetunionen og Kina for å trene med Mikojan-Gurevitsj MiG-15 på hemmelige baser.
I 1946 slo Koreas kommunistparti seg sammen med Det nye folkepartiet og dannet Nord-Koreas arbeiderparti, hvor Kim ble viseformann. Selv om de opprinnelige planene la opp til felles koreanske valg med kontrollører fra FN, ble Republikken Korea (Sør-Korea) erklært som en selvstendig stat i mai 1948. Den 9. september samme år ble Den demokratiske folkerepublikken Korea (Nord-Korea) proklamert med Kim Il-sung som statsminister. Den 12. oktober kom Sovjetunionen med sin offisielle støtte til Kims regime og betraktet dette som den eneste lovlige regjering i Korea. I 1949 ble Nord-Koreas arbeiderparti og Sør-Koreas arbeiderparti slått sammen til Koreas arbeiderparti, vanligvis bare omtalt som Arbeiderpartiet, med Kim Il-sung som formann og generalsekretær.
I 1949 var Nord-Korea et fullverdig kommunistisk diktatur med Kim som enehersker. Alle politiske partier og masseorganisasjoner ble gjort til medlemmer av Den demokratiske front for gjenforening av fedrelandet, som i navnet var en folkebevegelse, men som i virkeligheten var fullstendig styrt av kommunistene. Det hele var etter samme mønster som Nationale Front i Den tyske demokratiske republikk (DDR). I denne tiden begynte Kim å omtale seg selv som «Den store leder» og beordret byggingen av mange statuer av seg selv, og personkultus av ham begynte.
Arkivmateriale antyder at initiativtageren til Koreakrigen var Kim Il-sung og Nord-Korea, ikke Josef Stalin og Sovjetunionen. Bevismateriale antyder at sovjetisk etterretning, gjennom sine kilder i amerikanske føderale myndigheter og britiske Secret Intelligence Service, hadde anskaffet informasjon om omfanget av amerikanske atombomber og forsvarsnedskjæringer, hvilket lot Stalin konkludere med at president Harry S. Truman ikke hadde tenkt å intervenere i Korea.Folkerepublikken Kina forholdt seg passive til ideen om koreansk gjenforening gjennom bruk av militærmakt, om enn noe motvillig etter å ha blitt informert av Kim Il-sung om at Stalin hadde gitt sin støtte. Kina bidro derfor ikke med direkte militær støtte før FN-styrker, hovedsakelig fra USA, var nær ved å nå elven Yalu i slutten av 1950. Ved krigens begynnelse i juni og juli, klarte nordkoreanske styrker å okkupere mesteparten av Sør-Korea med hovedstaden Seoul, bortsett fra området rundt Pusan i sørøst. I september ble nordkoreanerne imidlertid drevet tilbake av det amerikanskledede motangrepet som begynte med en landgang i Incheon etterfulgt av en sørkoreansk-amerikansk offensiv fra Pusan.
Nordkoreansk historieskriving understreker at USA tidligere hadde invadert og okkupert Sør-Korea, angivelig med intensjon om å trenge seg nordover og inn på det asiatiske kontinentet. Basert på disse antagelsene, fremstiller man derfor Nord-Koreas invasjon av Sør-Korea som et motangrep. I oktober hadde FN-styrkene tatt tilbake Seoul og invadert Nord-Korea i et forsøk på å gjenforene Korea under sørkoreansk kontroll. 19. oktober hærsatte amerikanske og sørkoreanske tropper Pyongyang, hvilket tvang Kim Il-sung og hans regjering til å flykte nordover, først til Sinuiju og senere til Kina.
Den 25. oktober 1950, etter flere advarsler om en forestående intervensjon om FN-styrkene ikke begrenset sin fremmarsj, krysset kinesiske tropper i tusentall elven Yalu og gikk inn i krigen som Nord-Koreas allierte. FN-styrkene ble tvunget til å trekke seg tilbake, og kinesiske tropper besatte Pyongyang i desember 1950 og Seoul i januar 1951. I mars 1951 påbegynte FN-styrkene en ny offensiv hvor de tok Seoul og avanserte nordover nok en gang til de nådde et punkt like nord for den 38. breddegrad. Etter en rekke offensiver og motoffensiver fra begge sider, fulgt av en utmattende periode av stillestående skyttergravskrig som varte fra sommeren 1951 til juli 1953, ble fronten stabilisert langs det som den 27. juli 1953 ble den permanente demilitariserte sonen langs den 38. breddegrad. I tiden med fastlåste fronter ble Nord-Korea så herjet av amerikanske luftangrep at bare noen få bygninger stod igjen i hovedstaden og ellers i landet. Opptil 3,5 millioner koreanere på begge sider døde i konflikten.
Kim Il-sung reiste visstnok hyppig til Kina og Sovjetunionen i løpet av krigen, i søken etter en måte å få avsluttet krigen med nasjonen og regjeringen intakt, samtidig som amerikansk- og FN-ledet bombing av Nord-Korea reduserte landet til en ødemark. Kinesiske og sovjetiske dokumenter fra dengang avslører at Kim ble stadig mer desperat etter å etablere en våpenhvile, ettersom en gjenforening av Korea under hans ledelse syntes mer og mer uoppnåelig med FN og USAs tilstedeværelse.
Kim ble også indignert over Kinas overtagelse av rollen som viktigste part i konflikten, mens Den koreanske folkearmé hovedsakelig opererte i kystområdene i nord. En våpenhvileavtale ble altså signert den 27. juli 1953, og troppene trakk seg tilbake til hver sin side av den demilitariserte sonen. De kommunistiske styrkene frigav 12 773 fanger, herav 7 862 sørkoreanere, men tusener og kanskje titusener ble holdt tilbake for alltid. Siden dengang representerer sonen derfor både en buffersone og en grense mellom Nord-Korea og Sør-Korea.
Ideologien juche (주체, «selvberging») ble utviklet av Kim Il-sung. Den ansees ikke for å være forbundet med marxismen-leninismen, snarere med stalinismen i kombinasjon med ultranasjonalisme, egalitet, isolasjonisme, autokrati og mer tradisjonelle konfutsianske ideer og koreansk kultur. Juche fremstår derfor som en selvstendig retning innenfor kommunistisk ideologi, men Kim Il-sung avviste de tradisjonelle kommunistiske læresetningene om universalisme og internasjonalisme. Han konstaterte også at «den som inntar en dogmatisk holdning til marxismen og til utenlandsk erfaring er ikke en genuin marxist. Han er en liksommarxist.»Et annet poeng er at folket både er subjekt og objekt for revolusjonen, hvilket betyr at individet må endre seg selv for å tilpasse seg kollektivet og lede Nord-Korea til det kommunistiske samfunn. Ifølge historiker Bård Larsen er et moment ved juche at «proletariatets diktatur ikke kan gå over i den kommunistiske fase så lenge det finnes en kapitalistisk verden utenfor,» slik at juche også ble en blankofullmakt for Kim Il-sung og en rettferdiggjøring av tingenes tilstand i Nord-Korea.
Ifølge professor Han Park ved University of Georgia inngår også en deterministisk spirituell doktrine i denne tenkningen, mens konfutsianismens vektleggelse av familiære bånd gjør at folket ser på staten som en utvidet del av familien og på statslederen som sin far. Som en guddom eller konfutsiansk farsfigur kunne Kim Il-sung forvente hele folkets totale respekt og kjærlighet, noe som ble utnyttet til det fulle ved hjelp av statspropagandaen. Noen har til og med argumentert for at juche må ansees som en religion, mens seniorforsker Geir Helgesen ved Nordisk institutt for Asiastudier mener at ideologien heller erstatter religiøs aktivitet.
I 1977 erstattet juche offisielt marxismen som Nord-Koreas statsideologi i landets grunnlov. Etter Kims død i 1994, men særlig fra 2003, er juche ikke lenger alene den viktigste ideologi for det nordkoreanske regimet, men suppleres (og til en viss grad erstattes) nå av Kim Jong-ils doktrine songun (선군정치, «militæret først»). I Nord-Korea brukes derimot fortsatt en tidsregning ved navn juche, som tar utgangspunkt i Kim Il-sungs fødsel i 1912 og gjør året 2011 til «Juche 100».
Med basis i ideologien juche lot han seg hylle som sentrum i en altomfattende personkultus med et religiøst tilsnitt. Landet ble lukket for all informasjon fra omverdenen, og de statskontrollerte mediene, i første rekke Korean Central News Agency (KCNA) og partiavisen Rodong Sinmun, hyllet Kim Il-sungs bedrifter og tenkning. Hans primære tittel ble «Den store leder» (수령, widaehan suryŏng). Alle former for ytringsfrihet, religionsfrihet, organisasjonsfrihet, bevegelsesfrihet, eiendomsrett og personvern forsvant. Det ble obligatorisk å ha portretter av Kim Il-sung og Kim Jong-il hengende i hjemmet og andre steder, og store portretter av Kim Il-sung ble påbudt på offentlige bygninger. Alle medlemmer av Arbeiderpartiet skulle til enhver tid bære en jakkenål med Kims portrett, og portrettet gikk også igjen på klokkenes urskiver. Alle avvik fra bestemmelsene omkring disse elementene ble straffet. Store militærparader og massegymnastikk til ære for landets lederskap ble utbredt. Nordkoreanere ble forventet å valfarte til statuer av Kim på viktige merkedager i hans og sitt eget liv. Nygifte måtte sogar sverge troskap til Kim Il-sung og ofre en gave ved foten av én av utallige statuer av ham. Den tidligere amerikanske presidenten Jimmy Carter uttalte: «Du må huske at hjemme blir president Kim Il-sung behandlet som en kombinasjon av George Washington, Thomas Jefferson og Abraham Lincoln.»Far og sønn Kims fortid ble omskrevet til hel- og halvløgner og gjentatt i pressen, i skoleverket og på de obligatoriske ideologiske skoleringene på alle arbeidsplasser, og historiene hadde ofte klare bibelske trekk. Pressen formidlet historier om overnaturlige hendelser, slik som at sjøfolk ble reddet fra drukningsdøden fordi de sang lovsanger til Kim Il-sung og stormene deretter la seg. På samme måte ble Kim Jong-ils fødsel, angivelig ved det mytiske Paektufjellet, visstnok bebudet av en ny stjerne på himmelen, en dobbel regnbue og en svale som sang om at «en general som skal herske over verden» var blitt født. Det ble også formidlet at Kim Il-sung kunne være på mer enn ett sted av gangen, reise raskere enn det som var mulig, og at han visste alt. Gjenstander han hadde vært i kontakt med, ble tatt vare på som relikvier. I sine «Teser om sosialistisk opplæring» fra 1977 slo han fast at «bare med utgangspunkt i solid politisk og ideologisk opplæring vil folkets vitenskapelige og tekniske utdannelse og fysiske kultur bli vellykket.» Kim Il-sungs tenkning og bedrifter ble et gjennomgående tema i alle fag i skoleverket.Typisk for propagandaen omkring Kim Il-sung var fremstillingen av en alltid smilende og kjærlig farsfigur for hele folket, gjerne omgitt av barn, hvilket hadde både en bokstavelig og en underforstått betydning. Barbara Demick oppsummerte med at «Kim Il-sung ville ikke være Josef Stalin, han ville være julenissen. Smilehullene fikk ham til å virke koseligere enn andre diktatorer.» Dette samsvarer også godt med bildet utenlandske besøkende dannet seg av ham som person. Den tidligere amerikanske kongressrepresentanten Stephen J. Solarz, som møtte Kim to ganger, uttalte like etter Kims død: «Han har denne vennlige personligheten som står i sterk kontrast til regimets virkelighet, som uten tvil er det mest hensynsløse og tyranniske i hele verden. Det er som å møte Hitler ved Berchtesgaden og bemerke hvordan han kom overens med hundene og barna. Han har blodet til millioner på sine hender, han har et samfunn basert på Orwells 1984. Så du forventer deg noen som vil oppføre seg som Saddam Hussein, innesluttet og truende … Han er nettopp det motsatte, alltid smilende, alltid med en myk stemme.»Anklager om at han hadde skapt en personkultus ble avvist av Kim, som kalte denslags for «fraksjonering».
Frykten for forfølgelse fra kommunistene hadde fått tusener av koreanere, deriblant godseiere, forretningsmenn, kristne prester og japanskvennlige kollaboratører, til å flykte sørover allerede under Koreakrigen. Så snart våpenhvilen hadde lagt lokk på Koreakrigen, begynte Kim utrenskningene av antatt farlige personer i Nord-Korea. De første prosessene ble rettet mot potensielle utfordrere til lederposisjonen, og han beordret arrestasjon og drap på tidligere våpenbrødre fra Mandsjuria og grunnleggerne av Sør-Koreas arbeiderparti. Maktkampen om å bli hans etterfølger stilnet da han offisielt erklærte sønnen Kim Jong-il som sin arvtager under Arbeiderpartiets sjette partikongress i oktober 1980.
I 1956 ble han utsatt for et mislykket kuppforsøk i Arbeiderpartiet, utført av en prokinesisk gruppe med støtte fra Kina og Sovjetunionen. Reelle og innbilte grupper av samme art ble ekskludert fra partiet eller myrdet de neste årene, og samme prosess ble også gjennomført i militæret i slutten av 1960-årene. Fra midten av 1950-årene og frem til 1966 ble det foretatt en rekke endringer i sammensetningen av Arbeiderpartiets sentrale organer. Så sent som i 1970 ble imidlertid sentrale tillitsvalgte ekskludert, angivelig på grunn av fraksjonering.I 1958 igangsatte han en intrikat kartlegging av alle nordkoreanere, som alle fikk sin bakgrunnshistorie undersøkt åtte ganger, som så resulterte i en klassifisering med i utgangspunkt i sin politiske pålitelighet. Etterhvert fikk man på plass 51 kategorier som sorterte under tre klasser, nemlig «kjerneklassen», «den ubestemte klassen» og «fiendeklassen». De tre offisielle og likestilte klassene var «arbeidere», «bønder» og «intellektuelle», men den enkeltes egentlige klassetilhørighet ble holdt hemmelig av regimet. Medlemskap i Arbeiderpartiet og mulighet til å bo i Pyongyang var forbeholdt «kjerneklassen». Klassetilhørigheten var arvelig, den eneste bevegeligheten i systemet gikk nedover, og foreldre, barn og barnebarn av forbryteren ble også straffet for eventuelle forbrytelser. Alle nordkoreanere ble oppdelt i grupper på rundt 20 familier med en valgt inminban som leder. Gruppene hadde i oppdrag å overvåke hverandre, mens lederen skulle rapportere alle forbrytelser og mistenkeligheter til høyere myndigheter.
I november 1986 begynte en rykteflom om at Kim Il-sung hadde blitt utsatt for et statskupp, attentat eller begge, angivelig med utgangspunkt i rapporter som Sør-Korea hadde fått fra japanske militære kilder. Saken døde raskt hen da en høyst levende Kim Il-sung møtte sin mongolske kollega, Jambyn Batmönkh, samme måned. De kildene som var tilgjengelige i ettertid, pekte på Sør-Korea som opphav til den feilaktige nyheten. Det er fortsatt uvisst hvilken hensikt ryktespredningen skulle tjene for Sør-Koreas vedkommende. Sørkoreanske myndigheter viste på sin side til de nordkoreanske høyttalerne langs grensen, som skal ha annonsert budskapet om Kims død i tre dager. Først ble det sagt at Kim Jong-il hadde grepet makten, deretter  forsvarsminister O Jin-u, før oppfordringer om ikke å la seg lure av ryktene. Sørkoreanere skal også ha sett nordkoreanske flagg på halv stang over grensen. Det ble spekulert i om det kunne ha vært «opprør i enkelte grenseavsnitt» eller ledd i «en avansert form for psykologisk krigføring.»Kim tillot bruk av tortur, dødsstraff, summariske henrettelser og standrett, og han bygde opp et system av konsentrasjonsleire etter mønster fra Josef Stalins Gulag-system og Adolf Hitlers tilintetgjørelsesleire. Konsentrasjonsleirene ble inndelt etter grader av alvorlighet, med egne leirer for forseelser (jip-kyul-so), forbrytelser (kyo-hwa-so) og politiske forbrytelser (kwan-li-so), med Yodok som den kanskje mest kjente. De om lag 200 000 personene som befant seg i den laveste av Kims sosiale kategorier ble permanent forvist til leirene. I leirene, som har fortsatt sin praksis frem til i dag, ble fangene utsatt for hardt fysisk arbeid, konstant underernæring, kummerlige boforhold, tortur, mishandling, voldtekt og eksperimenter. Amnesty International har rapportert om forfølgelse, internering og drap på alle politiske opposisjonelle, kristne, homofile, funksjonshemmede og personer med «antisosial adferd». I 1994 anslo professor Rudolph Joseph Rummel ved University of Hawaii at Kim Il-sungs regime hadde myrdet mellom 710 000 og 3 549 000 mennesker (ikke medregnet krigs- eller sultofre), med 1,6 millioner mennesker som et kompromiss og en kvalifisert gjetning.
Etter den andre verdenskrig var Korea preget av en ubalanse i fordelingen av naturressurser og arbeidskraft, hvilket medførte ulemper for både Nord- og Sør-Korea. Etter de fleste målestokker hadde Nord-Korea det gunstigste utgangspunktet med hensyn til industri og naturressurser, mens Sør-Korea hadde to tredjedeler av arbeidskraften. I 1945 lå rundt 65 % av koreansk tungindustri i Nord-Korea, men bare 31 % av småindustrien, 37 % av landbruket og 18 % av Koreas samlede næringsliv. Hele Korea led under massive ødeleggelser som følge av Koreakrigen.
Etter Koreakrigens slutt startet Kim umiddelbart gjenoppbyggingen av det krigsherjede Nord-Korea. Til grunn for sin politikk la han tanken om at militær og diplomatisk uavhengighet ikke kunne realiseres uten økonomisk uavhengighet. Han fryktet at økonomisk avhengighet av andre land, og spesielt i form av bistand, ville gjøre landet til en satellittstat. Han lanserte en femårsplan for den økonomiske utviklingen og gjennomførte en full nasjonalisering av industrien og kollektivisering av jordbruket. Økonomien ble basert på tungindustri og våpenproduksjon, og han hindret utenlandske investeringer i landet. En teori er at Kims økonomiske planlegging i 1950- og 1960-årene ble særlig inspirert av «det store spranget» i Kina. Med bistand fra spesielt Sovjetunionen og Kina klarte Nord-Korea å skape en høy vekstrate i tiden like etter Koreakrigen. Kim garanterte alle innbyggere mat, bolig, utdannelse og arbeid, og i de første tiårene bygde han en tilsynelatende levedyktig, om enn spartansk, økonomi som, ved siden av Jugoslavia, ofte ble fremhevet som eksempel på en vellykket kommuniststat internasjonalt. I 1949 erklærte Nord-Korea seg som det første landet i Asia som nesten hadde utryddet analfabetismen.I 1960 hadde nesten alle elementer av marked blitt fjernet fullstendig. Nesten alle varer, fra mat til klær, har fra Kim Il-sungs tid blitt utdelt gjennom et offentlig utdelingssystem, slik at penger bare har fått en symbolsk verdi. Matrasjonene til innbyggerne avhenger av plassen i samfunnets hierarki, hvor posisjoner ser ut til å være arvelig i mange tilfeller. Heller ikke bønder har lov til å dyrke sin egen mat, men leverer all produsert mat til staten og får tilbake mat gjennom rasjoner. Rasjoneringsordningene skulle i teorien sørge for alle innbyggernes grunnleggende goder, og lønningene var derfor redusert til noe som kunne minne om lommepenger, slik at innbyggerne bare kunne dekke tilfeldige, små utgifter som fornøyelser, sminke, tobakk og aviser. Klær var også rasjonert, og man fikk utdelt et sommerantrekk og vinterantrekk årlig, gjerne på Kim Il-sungs fødselsdag.
Kim innså at Nord-Korea ikke kunne være fullstendig selvberget, og han innledet derfor et nært økonomisk og teknisk samarbeid med andre kommuniststater. Ifølge sørkoreanske estimater mottok Nord-Korea 1 146 millioner USD og 541 millioner USD i bistand fra henholdsvis Sovjetunionen og Kina i perioden 1945–1970, men dette tallet er usikkert av flere årsaker.Mye av denne økonomiske støtten bestod i lån på særdeles gunstige vilkår, og begge land var tålmodige med hensyn til tilbakebetalingene. Desto oftere kom støtten i form av indirekte bistand, slik som salg av råolje og naturgass til kunstig lave priser, stundom i bytte mot nordkoreanske varer av lav kvalitet som ikke ville være salgbare på det internasjonale markedet. Sist, men ikke minst, kom leveranser av militært utstyr og utenlandsopplæring av nordkoreansk arbeidskraft, ofte kostnadsfritt for Nord-Koreas vedkommende.
Chongsan-ni-metoden (청산리방법) ble ifølge offisiell informasjon unnfanget da Kim besøkte kollektivbruket Chongsan-ni i Sør-Pyongan i februar 1960. Kim og de andre medlemmene av Arbeiderpartiets ledelse gav «veiledning på stedet» (현지지도, hyŏnji chido) og tilbrakte flere dager på stedet for å gi instrukser om administrasjon og prosjektering til arbeiderne. Formålet med denne metoden var å motvirke for stor grad av byråkrati og formaliteter i jordbruket. Lederskapet i partiet hevdet at jordbrukerne var misfornøyde og leverte utilfredsstillende resultater fordi laverestående partifunksjonærer fremmet abstrakte marxistiske teorier og slagord og dermed ikke evnet å motivere.
Med Chongsan-ni-metoden fulgte man Kims eksempel og benyttet høyerestående partifunksjonærer og byråkrater til å inspisere, inspirere og gi råd. Systemet skulle også gi jordbrukerne en mulighet til å presentere sine ideer for landets lederskap. En annen side av Chongsan-ni-metoden var den utvidede bruken av materielle incentiver, for eksempel betalte ferier, spesielle bonuser, ærestitler og pengepremier. I kraft av sin myteomspunnede visdom bragt til folket gjennom de statskontrollerte mediene, fremstod Kim Il-sung som ekspert på alle områder, og det ble aldri stilt spørsmål ved hans råd.
I desember 1961 introduserte Kim det nye Taean-systemet (대안의 사업체계, Taeanŭi saŏpch'e), som forsøkte å overføre styringsmetodene i jordbruket til industrien, og systemet utviklet seg således fra Chongsan-ni-metoden. I Taean-systemet er partikomiteen bedriftens høyeste organ, og her sitter mellom 25 og 35 medlemmer som representanter for formenn, arbeidere, ingeniører og såkalte fagforeninger. En mindre eksekutivkomité, om lag én fjerdedel så stor som den forrige, har ansvaret for den daglige driften og større avgjørelser. Taean-systemet fokuserer på samarbeid mellom arbeidere, teknikere og partifunksjonærer på bedriftsnivå, og er således et korporativt system.
Etter Koreakrigen hadde man operert med ettårsplaner, toårsplaner, treårsplaner og femårsplaner, men i 1961 begynte man å jobbe etter en syvårsplan, utvilsomt inspirert av Kinas kommunistparti. De foregående planene hadde i stor grad handlet om nasjonalisering og industrireising, og i syvårsplanen for perioden 1961–1967 lå hovedfokuset fortsatt på tungindustrien. For første gang opplevde man imidlertid en økonomisk nedgang under Kims politikk, i motsetning til den sterke etterkrigsveksten under de foregående planene.
Skuffende resultater gjorde at Kim forlenget virkeperioden for syvårsplanen frem til 1970. Mot slutten av det som ble en tiårsplan, rettet Kim fokuset vekk fra samtidig økonomisk vekst og militær rustning og over til militæret. Dette kom som en reaksjon på general Park Chung-hees kupp i Sør-Korea, USAs eskalerende militære engasjement i Vietnam og den stadig dypere splittelsen mellom Kina og Sovjetunionen. Kim brukte de økte militære utgiftene og medfølgende omprioriteringer som forklaring på hvorfor tiårsplanen hadde mislyktes. Et lyspunkt ved perioden var allikevel at alle landsbyer hadde fått elektrisitet i 1970.
Kim gav Arbeiderpartiets sentrale folkekomité, hvor han selv var formann, ansvaret for å sette målene i den økonomiske politikken, mens Statens planleggingskomité fikk i oppgave å oversette disse målene til håndfaste årlige og langsiktige utviklingsplaner og kvantumsmål for økonomien som helhet, enkeltsektorer og enkeltbedrifter. Kims reformer i 1964 var ment å løse kjente problemer knyttet til planøkonomien, men rapporten fra syvårsplanen i 1980-årene tyder på at disse problemene vedvarte.
I 1964 kom Kim også med sine «Teser om det sosialistiske jordbruksspørsmålet i vårt land», hvor han vektla teknologisk og utdannelsesmessig fremskritt i rurale strøk, såvel som kollektivt eierskap og administrasjon. I takt med industrialiseringen sank jordbruket, skogbruket og fiskeriets andel av landets samlede produksjon fra 63,5 % i 1945 til 31,4 % i 1946 og 26,8 % i 1990. Andelen av den samlede arbeidsstyrken sysselsatt i disse næringene sank også fra 57,6 % i 1960 til 34,4 % i 1989.
Som en følge av dårlig måloppnåelse i den forrige planen, ble målene i seksårsplanen for perioden 1971–1976 nedjustert betydelig. Seksårsplanen avvek ikke mye fra den foregående planen, ettersom noen av målene i syvårsplanen ikke var oppfylt i 1970 engang. Planen la opp til en selvforsyninggrad på 60–70 % i alle industrielle sektorer. Feilrapportering og vedvarende ubalanse medvirket til at Kims økonomiske planer heller ikke ble oppfylt i seksårsplanen, men utad meldte regimet om at målene var oppfylt allerede sommeren 1975.
Kim mente at skattesystemet var undertrykkende overfor arbeiderne og forbundet med japanernes styre, og den 1. april 1974 avskaffet han derfor alle skatter i landet. Kim hadde startet arbeidet med avskaffelsen med «Tipunktsprogrammet for fedrelandets gjenreisning» i 1936, og siden 1974 har Nord-Korea hevdet å være verdens eneste land som ikke krever skatter. Skatter utgjorde imidlertid bare 1,9 % av den nordkoreanske statens inntekter i 1973.
Det overordnede målet for planen var selvberging. For første gang ble dette et gjennomgående prinsipp i utformingen av planen, kanskje som en reaksjon på den voksende utenlandsgjelden. Av de mer underliggende målene i planen kan nevnes styrking av kraftforsyningen, modernisering av industrien, erstatte importvarer med egenproduserte varer, utvidelse av kapasiteten på veier, jernbane og sjøfart og en teknologisk revolusjon i jordbruket.
I 1979 klarte Nord-Korea å reforhandle mye av sin internasjonale gjeld, men i 1980 forsømte landet alle sine lån bortsett fra gjelden til Japan. I slutten av 1986 hadde utenlandsgjelden i hard valuta oversteget mer enn 1 milliard USD, og man skyldte fortsatt 2 milliarder USD til andre kommunistland, først og fremst Sovjetunionen. Grunnet langvarig vanstyre og gjeldsproblemer hadde landets industrielle vekst bremset. Deng Xiaopings økonomiske reformer i Kina fra 1979 betydde også færre gunstige avtaler for Nord-Koreas vedkommende. I slutten av 1979 var BNP per innbygger i Nord-Korea én tredjedel av Sør-Koreas. I 1982 annonserte Kim en ny økonomisk politikk som prioriterte produksjonsvekst i jordbruket gjennom landvinning, utvikling av landets infrastruktur (spesielt kraftverk og samferdsel), selvforsyning av jordbruksutstyr og mer utenlandshandel.
Grunnlaget for den tredje syvårsplanen var de «Ti langtrekkende hovedmålene for 1980-årenes bygging av den sosialistiske økonomi». At disse målene ble lagt til slutten av den tredje syvårsplanen, er en indikasjon på skuffende økonomisk måloppnåelse i den andre syvårsplanen. Man så for seg en årlig økonomisk vekst på 7,9 %, lavere enn den forrige planen. I 1989 presenterte man en treårsplan for småindustrien som en del av den gjeldende syvårsplanen. Frem til slutten av 1980-årene hadde landet et tilfredsstillende nivå på infrastrukturen. De første tegnene på en forestående matmangel viste seg i 1987, men regimet overså dette.
I samme periode påbegynte man Ryugyong-hotellet, som ville blitt verdens høyeste hotell, men som aldri ble ferdigstilt, formodentlig på grunn av den økonomiske krisen. Motivasjonen for å bygge hotellet er fortsatt ukjent, og retusjeringen av panoramabilder og postkort, slik at hotellet ikke vises eller er ferdigstilt, har gjort hotellet til et symbol på selve Kim Il-sungs Nord-Korea og landets hemmeligheter.
Nordkoreanske avhoppere har fortalt om betydelige forsinkelser i leveranser til industrien fra 1988, og i 1990-årene så man tydelig at økonomien beveget seg fra stagnasjon til kollaps. Kina trådte støttende til i 1991 med økt eksport av matvarer og olje til Nord-Korea, mesteparten til lave priser, men dette forandret seg i 1994. Den årlige importen av olje sank drastisk fra rundt 23 millioner fat i 1988 til mindre enn 4 millioner fat i 1997. Kullproduksjonen sank jevnt fra 43 millioner tonn i 1989 til 18,6 millioner tonn i 1998.
Elektrisitetsproduksjonen nådde sitt høydepunkt i 1989 med rundt 30 TWh, hvorav 60 % og 40 % kom fra henholdsvis vannkraft og fossile energikilder. I 1990-årene ble elektrisitetsmangelen derimot påtagende og til slutt så kritisk at det meste av landet unntatt Pyongyang ble mørklagt om natten, hvilket rammet alle deler av økonomien. Dessuten ble mange kraftledninger tatt ned av innbyggerne, som byttet vekk kobberet mot mat. Folk flest mistet også vannforsyningen. Kim Il-sung la skylden for elektrisitetsmangelen på USA, som han hevdet sanksjonerte mot Nord-Korea av imperialistiske årsaker. Nord-Korea evnet ikke å betale sine lån og led under et stort handelsunderskudd, og samtidig brukte landet over 20 % av BNP på militæret.
I desember 1993 lanserte Kim Il-sung en treårig overgangsplan for økonomien som hovedsakelig vektla jordbruket, småindustrien og utenrikshandelen. Barbara Demick har fremhevet at den systematiske feilrapporteringen gjorde at Kim muligens ikke var kjent med økonomiens sammenbrudd før hele landet var øyensynlig rammet.
Til grunn for Kim Il-sungs utenrikspolitikk lå troen på Nord-Koreas fulle uavhengighet, suverenitetshevdelse og antiimperialisme, slik den også er fundert i juche. Nord-Korea hadde hele tiden et dårlig forhold til sine vestligorienterte naboland, slik som Sør-Korea, Japan, Sør-Vietnam og Republikken Kina. Kim la istedenfor opp til tette diplomatiske forbindelser med land som Folkerepublikken Kina, Sovjetunionen og Nord-Vietnam, men unngikk alle alliansetilknytninger. Nord-Korea var tidlig medlem av Organisasjonen av alliansefrie nasjoner, og fra 1991 også av FN. Alliansefriheten gjorde at Kim Il-sung og Nord-Korea nøt berømmelse fra endel kommunister internasjonalt.Kim agiterte for motstand mot amerikansk imperialisme, og han understreket at «det viktigste i våre krigsforberedelser er å lære alle sammen å hate amerikansk imperialisme. På noen annen måte vil vi ikke være i stand til å bekjempe de amerikanske imperialistene, som skryter av sin teknologiske overlegenhet.» Sovjetunionens statsleder, Nikita Khrusjtsjov, uttalte at Kim «hadde nesen i bakken. Han utviklet en frykt, bokstavelig talt en frykt, for USA.» Da Kim møtte den egyptiske presidenten Hosni Mubarak i 1990 hevdet han deres «felles ideologier antisemittisme og antiimperialisme.»Kim fremholdt viktigheten av en gjenforening av Korea, vel å merke under hans egen politikk. Sør-Koreas mottagelse av dette var heller kjølig, og Kims holdning til Sør-Koreas myndigheter som forrædere gjorde ikke situasjonen videre bedre. Nordkoreanske spesialstyrker gjennomførte flere mislykkede drapsforsøk på sørkoreanske presidenter.
Avgjørende innflytelse på utenrikspolitikken hadde dessuten Den koreanske folkearmé, som ellers også var tett knyttet opp til Arbeiderpartiet og de styrende organene. Ifølge historiker Cynthia Ann Watson gav Kim Il-sung og Den koreanske folkearmé hverandre legitimitet, noe som også gjenspeilte seg i forsvarsbudsjettene og den aggressive holdningen til omverdenen.
Etter 1945 gav Sovjetunionen den økonomiske og militære støtten som var nødvendig for at Nord-Korea skulle kunne invadere Sør-Korea i 1950. Sovjetisk bistand og innflytelse var fortsatt stor under hele Koreakrigen, og den forannevnte bistanden var uunnværlig i gjenoppbyggingen av den nordkoreanske økonomien etter krigen. Folkerepublikken Kina hadde frivillige tropper stasjonert i landet inntil 1958, og disse gav Kina en viss grad av innflytelse. I 1961 hadde Kim underskrevet fredsavtaler på Nord-Koreas vegne med Sovjetunionen (senere videreført av Russland) og Kina.
Under mesteparten av den kalde krigen gikk Kims politikk ut på å plassere seg i en mellomstilling mellom Sovjetunionen og Kina ved å akseptere tjenester fra begge, samtidig som man unngikk å uttrykke at man foretrakk den ene fremfor den andre. Dette gjaldt særlig etter Maos karakteristikk av sovjeterne som revisjonister i 1961, men likefullt etter at Kim selv ble et mål for kulturrevolusjonen da rødegardistene i en artikkel i 1968 beskrev ham som en kontrarevolusjonær revisjonist, millionær og kapitalist.
Forholdet til Sovjetunionen bedret seg etter Kims besøk i Moskva i 1984. Forholdet til både Sovjetunionen og Kina ble dårligere etter at de opprettet diplomatiske forbindelser til Sør-Korea i henholdsvis 1990 og 1992. Formelt stod Nord-Korea uavhengig av Kina og Sovjetunionen sammen med Jugoslavia og Albania under hele den kalde krigen.
Kim startet et atomprogram i 1950-årene, og nordkoreanske forskere begynte å eksperimentere ved Det forente instituttet for kjerneforskning (JINR) i Sovjetunionen, mens andre utdannet seg i DDR og Kina. I 1964 ønsket Kim at Nord-Korea skulle få ta del i Kinas atomvåpenteknologi, men Mao Zedong nektet. I 1960-årene begynte Kim å legge planer om kjernefysisk opprustning sammen med Sovjetunionen. Selv om regjeringsapparatet og statlige forskningsinstitutter ble gitt det operative og administrative ansvaret for atomvåpenprogrammet, beholdt Kim absolutt kontroll over dette og alle avgjørelser knyttet til våpenutvikling forøvrig. Til tross for hjelp i startfasen, fortsatte Nord-Korea sitt atomvåpenprogram i stor grad uten hjelp utenfra. I de siste årene av Kims styre var det en betydelig økning i forsvarsutgiftene og opprustningen i Øst-Asia, i motsetning til hele resten av verden.Våren 1992 ble IAEAs inspektører, ledet av den anerkjente Hans Blix, tillatt innreise til landet av Kim. Kim hevdet at landet hadde bare en liten mengde plutonium, langt ifra nok til å produsere et våpen. Inspeksjonene viste imidlertid at nordkoreanerne hadde produsert store mengder plutonium, nok til flere bomber. I 1993 trakk Nord-Korea seg fra Ikkespredningsavtalen. I 1994 var spenningen mellom Nord-Korea, Sør-Korea, Det internasjonale atomenergibyrået, FN og USA så stor at man fryktet en militær konfrontasjon. Den tidligere amerikanske presidenten Jimmy Carter kom som privatperson til Nord-Korea for å forhandle med Kim i juni 1994, og han klarte å overbevise Kim å vende tilbake til forhandlingene. Langtidsavtalen mellom Nord-Korea og USA (engelsk: Agreed Framework) ble underskrevet i Genève i oktober samme år.
Som ung geriljasoldat hadde Kim Il-sung et forhold til medsoldaten Choi Hye Suk, som allerede var gift. Omkring 1930 ble hun tatt til fange av japanerne, mishandlet ved at hun blant annet fikk øynene stukket ut og brystene skåret opp, og deretter drept.I 1930-årene traff Kim Il-sung sin første kone, Kim Jong-suk (1917–1949), som også var geriljasoldat. Hun fødte ham to sønner og en datter. Den eldste sønnen var Kim Jong-il, mens den andre sønnen, Kim Man-il eller Shura Kim, døde i en drukningsulykke i 1947. Datteren Kim Kyong-hui (1946–) ble gift med Chang Sung-taek (1946–), viseformann i Den nasjonale forsvarskommisjon. Som ensom og fødende i 1949 låste Kim Jong-suk alle leger ute, mens Kim Il-sung var på jobb, og døde i barselseng da hun fødte et dødfødt jentebarn, 31 år gammel. Kim Jong-suk blir stadig portrettert som en revolusjonær heltinne i nordkoreansk propaganda.
I 1952 ble Kim Il-sung gift med Kim Sung-ae (1928–2001?), selv om det aldri ble avholdt noen formell seremoni på grunn av Koreakrigen. Det har vært spekulert i at Kim Il-sung hadde et utenomekteskapelig forhold med Kim Sung-ae allerede før Kim Jong-suk døde. Man mener at Kim Il-sung fikk tre barn med Kim Sung-ae, nemlig Kim Yong-il (1955–2000?), Kim Kyong-il og Kim Pyong-il (1954–). Kim Pyong-il var kjent i nordkoreansk politikk før han ble Nord-Koreas ambassadør til Jugoslavia, Ungarn og senere Polen. Kim Sung-ae var ofte med på Kim Il-sungs statsbesøk i utlandet, men var allikevel ukjent for nordkoreanere flest. Ingen informasjon om henne har nådd omverdenen siden 1998, men det ryktes at hun døde i en bilulykke i Beijing i juni 2001.
Kim Il-sung hadde en rekke hemmelige forhold og barn født utenfor ekteskap, deriblant Kim Hyon-nam (1972–), sjef for Arbeiderpartiets propaganda- og agitasjonsavdeling, og Kim Chang-hyon (1971–), sistnevnte adoptert av Kim Il-sungs datter, Kim Kyong-hui. Kim Il-sungs privatliv var preget av hemmeligholdelse, og for nordkoreanere flest var de fleste av Kim-familiens medlemmer ukjente. Familien levde luksuriøst og hadde endog sin egen innkjøpsagent med base i Wien, oberst Kim Jong-ryul.
Den aldrende Kim utviklet fra slutten av 1970-årene en kalsinoseutvekst på høyre side av nakken, og denne lot seg ikke operere bort ettersom den lå for nært hjernen og ryggmargen. At det dreide seg om en kreftsvulst, er en utbredt misforståelse, men ble likefullt gjenstand for rykter som følge av hemmeligholdelsen. Utvekstens frastøtende utseende gjorde at nordkoreanske fotografer alltid måtte fotografere eller filme ham i en vinkel noe til venstre fra ham, noe som etterhvert ble vanskeligere da utveksten ble på størrelse med en baseball i slutten av 1980-årene. Utveksten skal ha sjokkert personer som møtte eller hilste på Kim og ikke var klar over den på forhånd. Utveksten er fortsatt synlig på hans balsamerte legeme.
I slutten av 1980-årene fikk Kim stadig flere helseproblemer, herunder høyt blodtrykk. Han hadde på dette tidspunktet trukket seg gradvis ut av de fleste av sine administrative oppgaver og delegert dem til Kim Jong-il. Kim Il-sung skal dog ha involvert seg sterkere igjen tidlig i 1990-årene for å løse den økonomiske krisen.Kims helseproblemer ble hverken omtalt i mediene eller diskutert offentlig.
Om ettermiddagen den 8. juli 1994 kollapset han plutselig av et kraftig hjerteinfarkt «grunnet tunge mentale anstrengelser» på sitt landsted Hyangsan ved Myohyang-san, visstnok etter en opphetet diskusjon med Kim Jong-il. Tidligere på dagen hadde Kim Il-sung gitt «veiledning på stedet» på et kollektivbruk i nærheten, og lufttemperaturen skal ha vært rundt 37 °C. Kim Jong-il beordret angivelig Kim Il-sungs tilstedeværende livleger om å forlate stedet, og kalte inn landets beste leger til stedet, men til tross for forsøket, stod ikke livet til å redde. Etter den tradisjonelle konfutsianske sørgeperioden, ble Kim erklært død 34 timer senere. Dette var likevel uvanlig raskt i en kommunistisk stat.Tidspunktet og omstendighetene rundt Kims død medførte spekulasjoner i utlandet, og et mulig attentat som følge av intern maktkamp ble antydet. Spekulasjonene omkring dødsfallet skjøt ytterligere fart ved ryktene om at Kim Jong-il ikke slapp inn noen leger i lang tid, og at to av fem helikoptre som skulle fly Kim Il-sungs lik til Pyongyang styrtet, således at legene og livvaktene ombord omkom, mens andre funksjonærer forsvant sporløst. Ifølge nordkoreanske myndigheter påviste obduksjonen arteriosklerose som årsak til hjerteinfarktet og dødsfallet.
Meldingen om Kims dødsfall ble mottatt med stor sorg blant nordkoreanerne, og dette ble gjenstand for medieomtale verden over. Årsakene til de store opptogene av sørgende mennesker ved praktisk talt alle statuer av Kim Il-sung i landet, synes å være flere. Personkultusen og årelang indoktrinering later til å ha utløst virkelige sorgreaksjoner, og dette ble forsterket av propaganderende fjernsynssendinger som vekselvis hyllet Kim, viste sørgende nordkoreanere og viste «bilder av tordenvær og øsende regn». Det er også pekt på massesuggesjon og det faktum at det var straffbart ikke å sørge nok. Frustrasjon over egen situasjon og ryktene om at en enda mer tyrannisk statsleder var i vente, kan også ha vært medvirkende.
I tiden etter dødsfallet steg tilfellene av selvmord, hjerteinfarkt og hjerneslag i befolkningen markant. I en propagandafilm som erklærte at Kim Il-sung kanskje kunne vekkes til live hvis folket sørget tilstrekkelig, ble det sagt: «Da Den store marskalk døde, steg tusenvis av traner ned fra himmelen for å hente ham. Men fuglene greide ikke å ta ham med seg, for de så at nordkoreanerne gråt og skrek og hamret seg på brystet, rev seg i håret og slo i bakken.» Kim Jong-il erklærte ti dager landesorg frem til bisettelsen.
Bisettelsen fant sted i Pyongyang den 18. juli 1994. Hundretusener av mennesker fra hele Nord-Korea møtte opp, men ingen utenlandske gjester ble sluppet inn i landet, skjønt også bisettelsen ble sendt på fjernsyn. Det ble sendt kondolanser til Nord-Korea fra en rekke statsoverhoder, men ikke fra Sør-Koreas president, Kim Young-sam, til tross for at den amerikanske presidenten Bill Clinton gjorde det. Kim Il-sung ble balsamert og stedt til hvile på lit de parade i sitt tidligere palass, som ble omgjort til et offentlig mausoleum, Kumsusan minnepalass. Han ligger fortsatt i mausoleet i en sarkofag med klart glass på toppen. Hodet hviler på en koreansk pute, og kroppen er dekket av Arbeiderpartiets flagg.
Han etterlot seg en stor mengde skriftlige arbeider som er utgitt på en lang rekke språk, deriblant arabisk, kinesisk, engelsk, fransk, japansk, russisk, spansk og tysk, og disse foreligger i rundt 40 bind. Det er stort sett de nordkoreanske myndighetene som har stått for utgivelsene, mens de regimevennlige vennskapsforeningene Vennskapsforeningen Norge-Korea og Svensk-koreanska föreningen har stått for endel oversettelser til henholdsvis norsk og svensk.
En rekke steder, institusjoner med mer bærer hans navn, for eksempel Kim Il-sung-universitetet, Kim Il-sung-plassen, Kim Il-sung stadion og Kim Il-sungs sosialistiske ungdomsforbund. På en reise til Indonesia i april 1965 merket han seg i Bogor en kultivar i orkidéfamilien, som han gav navnet «kimilsungia». Ifølge nordkoreanske myndigheter blir Kim Il-sungs karakter «reflektert i den udødelige blomsten,» som «blomstrer overalt på de fem kontinentene.» I 1972 innstiftet han selv Kim Il-sung-ordenen, som fortsatt er Nord-Koreas høyeste utmerkelse.
I 1999 ble han, sammen med den sørkoreanske lederen Park Chung-hee, kåret til én av 1900-tallets 100 største asiater av TIME Magazine, og i Library of Congress' landstudium av Nord-Korea fra 2009 beskrives Kim som «en av det tyvende århundres mest fascinerende personer» idet han overlevde Josef Stalin med førti år, Mao Zedong med tyve og forble ved makten under seks sørkoreanske presidenter, ni amerikanske presidenter og 21 japanske statsministre.I Nord-Korea lever personkultusen omkring ham fortsatt, mens han i verden forøvrig i all hovedsak ansees som en av historiens mest brutale diktatorer. For resten av verden fremstår personkultusen i dag som en anakronisme og en etterlevning fra den kalde krigen.
Blair, Clay (2003). The Forgotten War: America in Korea (engelsk). Annapolis: Naval Institute Press. ISBN 1-59114-075-7. 
Goncharov, Sergei N.; Lewis, John W.; Litai, Xue (1993). Uncertain Partners: Stalin, Mao, and the Korean War (engelsk). Stanford University Press. ISBN 0-8047-2115-7. CS1-vedlikehold: Flere navn: forfatterliste (link)
Hunter, Helen-Louise (1999). Kim Il-song's North Korea (engelsk). Westport: Praeger Publishers. ISBN 0-275-96296-2. 
Kim Il-sung (1992). Kim Il Sung: With the Century (PDF) (engelsk). Pyongyang: Foreign Languages Publishing House. 
Kracht, Christian; Munz, Eva; Nikol, Lukas (2007). The Ministry of Truth. Kim Jong-Il's North Korea (engelsk). Port Townsend: Feral House. ISBN 1-932595-27-9. CS1-vedlikehold: Flere navn: forfatterliste (link)
Lankov, Andrej (2004). Crisis in North Korea: The Failure of De-Stalinization, 1956 (engelsk). Honolulu: Hawaii University Press. ISBN 0-8248-2809-7. 
Lankov, Andrej (2002). From Stalin to Kim Il Sung: The Formation of North Korea 1945–1960 (engelsk). New Brunswick: Rutgers University Press. ISBN 0-8135-3117-9. 
Lim Un (1982). The founding of a dynasty in North Korea : an authentic biography of Kim Il-song. Tokyo: Jiyu-sha. 
Lintner, Bertil (2005). Great leader, dear leader : demystifying North Korea under the Kim Clan (engelsk). Chiang Mai: Silkworm Books. ISBN 974-9575-69-5. 
Mansourov, Aleksandr Y. (1995–1996). «Stalin, Mao, Kim, and China's Decision to Enter the Korean War, 16 September – 15 October 1950: New Evidence from the Russian Archives». Cold War International History Project Bulletin (engelsk) (6–7). 
Martin, Bradley (2004). Under the Loving Care of the Fatherly Leader: North Korea and the Kim Dynasty (engelsk). New York: St. Martin's Griffin. ISBN 0-312-32322-0. 
Scalapino, Robert A.; Chong-sik Lee (1972). Communism in Korea (engelsk). Berkeley: University of California Press. ISBN 0-520-02080-4. CS1-vedlikehold: Flere navn: forfatterliste (link)
Seiler, Sydney A. (1994). Kim Il-sung, 1941–1948: The Creation of a Legend, The Building of a Regime (engelsk). Lanham: University Press of America. ISBN 0-8191-9467-0. 
Sudoplatov, Pavel Anatoli; Schecter, Jerrold L.; Schecter, Leona P. (1994). Special Tasks: The Memoirs of an Unwanted Witness — A Soviet Spymaster (engelsk). Boston: Little Brown. ISBN 0-316-77352-2. CS1-vedlikehold: Flere navn: forfatterliste (link)
Suh Dae-sook, red. (1970). Documents of Korean Communism: 1918–1948 (engelsk). Princeton: Princeton University Press. ISBN 0-691-08723-7. 
Suh Dae-sook (1995). Kim Il Sung: The North Korean Leader (engelsk). New York: Columbia University Press. ISBN 0-231-06573-6. 
Szalontai, Balázs (2005). Kim Il Sung in the Khrushchev era : Soviet-DPRK relations and the roots of North Korean despotism, 1953–1964 (engelsk). Washington D.C.: Stanford University Press. ISBN 0-8047-5322-9. 
Weathersby, Kathryn (1993). «The Soviet Role in the Early Phase of the Korean War». The Journal of American-East Asian Relations (engelsk) (4). 
Won Tai Sohn (2003). Kim Il Sung and Korea's struggle: an unconventional firsthand history (engelsk). Jefferson: McFarland & Company. ISBN 0786415894.
(en) Kategori:Kim Il-sung – bilder, video eller lyd på Wikimedia Commons«North Korean International Documentation Project (NKIDP)» (engelsk). Woodrow Wilson International Center for Scholars. 

Kimmo Kalevi Immeri Sasi (født 21. februar 1952 i Tammerfors ) er en finsk politiker. Han er jurist av utdanning og har mastergrad både fra universitet i Finland og Columbia University. Han representerer Samlingspartiet og har sittet i Riksdagen siden 1983. Fra 1999 til 2003 var han samferdselsminister i Finland. Fra 2003 til 2011 var han leder av konstitusjonskomiteen, fra 2011 er han leder for Finanskomiteen i Riksdagen.

Kina under Sommer-OL 2008. Kina var vertslandet for Sommer-OL 2008 som i hovedsak ble avholdt i hovedstaden Beijing. Som vertsland fikk Kina en automatisk kvote for hver konkurranse, men utøverne måtte kvalifisere seg gjennom kvalifiseringskravene som var satt av Kinas olympiske komité på vanlig måte.
639 utøvere ble kvalifisert for deltakelse, og Kina hadde dermed OLs største tropp. Dette var en betydelig større tropp enn troppen til Sommer-OL 2004, som bestod av 407 utøvere. Kinesiske utøvere fra alle provinsene  kvalifiserte seg til å konkurrere i alle de 28 olympiske øvelsene.
Av de totalt 639 utøverne konkurrerte 469 i sitt første OL, 165 deltok i Athen i 2004, 37 deltok i Sydney i 2000, mens tre utøvere: stuperen Guo Jingjing, skytteren Tan Zongliang og basketballspilleren Li Nan, hadde sin fjerde olympiske deltakelse, da de også deltok i Atlanta i 1996. Den gjennomsnittlige alderen på OL-utøverne var 24,2 år.
Under åpningsseremonien gikk Kina inn som det siste landet på Beijings nasjonalstadion. De ble ledet av basketballspilleren Yao Ming og den ni år gamle skoleeleven Lin Hao som hadde reddet to skolekamerater under jordskjelvet i Wenchuan 2008
Kina var det landet som fikk flest medaljer, med 51 gullmedaljer, 21 sølvmedaljer og 28 bronsemedaljer. For dette ble Kina tildelt Laureus World Team of the Year for 2009.
Flere kommentatorer påpekte at Kina både som arrangør- og  utøverland anså OL som en betydelig PR-mulighet: «En spektakulær åpningsseremoni, i like spektakulær arkitektur, vil være en manifestasjon av det moderne Kinas teknologiske kompetanse og samfunnsmodellen sin suksess.»
Kina vant tilsammen 100 medaljer, 51 gull-, 21 sølv- og 28 bronsemedaljer, noe som var nok til å slå deres egen rekord gjennom hele den olympiske historien. Dette plasserte for første gang Kina øverst på medaljetabellen for et sommer-OL. Hele 639 utøvere konkurrerte for Kina, et karakteristisk antall for en vertsnasjon.Søndag 17. august vant Kina kvinnenes lagkonkurranse i bordtennis, og sikret landets 33. gullmedalje. Dette gjorde at Kina slo sin rekord på 32, som de satt under Sommer-OL 2004. Samme dag tok Kina åtte gullmedaljer, noe som er det høyeste antall gullmedaljer tatt på en enkelt dag av en nasjon siden Sommer-OL 1988.
Trampoline (2 gull)Vant gullmedalje i både kvinne- og herreklassen der kun en utøver var kvalifisert
Kinas herrelandslag i baseball ble automatisk kvalifisert til lekene takket være Kinas rolle som vertsnasjon, noe som sikret landslaget sin OL-debut. Landslagstrener var amerikaneren Jim Lefebvre.
Kina fikk en kvote på seks boksere automatisk kvalifisert som vertsnasjon, men fikk kvalifiserte deltagere i totalt ti av elleve boksekonkurranser (alle utenom fluevekt) gjennom verdensmesterskapet i boksing 2009 i Milano, og asiakvalifiseringen.
Som vertnasjon fikk Kina automatisk kvalifisert seks utøvere (tre for menn og tre for kvinner). Kina valgte Xue Haifeng, Jiang Lin og Li Wenquan for mennene og Zhang Juanjuan, Chen Ling, og Guo Dan for kvinnene. Xue og Zhang, som var med på å ta sølv i lagkonkurransen, var begge veteraner fra Sommer-OL 2004. Dette som var Kinas fjerde sølv i bueskyting noensinne. 
Den 14. august, tok Zhang Juanjuan Kinas første gullmedalje i bueskyting, da hun vant den individuelle konkurransen.
Totalt 77 friidrettsutøvere deltok for Kina i friidrett. Kina tok to bronsemedaljer, begge for kvinner. Den største skuffelsen var derimot at nasjonalhelten og storfavoritten Liu Xiang ble skadet under oppvarmingen til 110 meter hekk, og dermed ikke kunne starte.
Individuell dressurIndividuelt feltrittIndividuelt sprangridningSprangridning lag
De viktigste rettighetene til OL-dekningen i Kina var eiet av China Central Television (CCTV), og lekene ble det første OL noensinne som ble kringkastet i høy HDTV. Foruten HDTV, kringkastet CCTV i digitalt kabel-TV. Live-sendingene ble sendt på CCTV-1, CCTV-5 og CCTV-12, med reprisesendinger på ITV-2 og CCTV-7. Internettsiden CCTV.com ble kringkastet via fastlandet og Macao, i over 3800 timer. Radiodekningen ble gitt av China National Radio (CNR).
Over 100 millioner så lekene online i Kina, ifølge Timo Lumme, markedsføringsdirektør for IOC.
Den amerikanske sportsklærbedriften Nike hadde den største draktsponsorkontrakten med Kina, og de leverte klær til 22 av 28 sporter, mens Adidas hadde rettighetene for volleyball og fotballkonkurransene. De siste fire sportene var det Li-Ning som leverte, som var skyting, turn, stuping og bordtennis.

Kinas kommunistparti (KKP), også kjent som Det kinesiske kommunistparti, er det statsbærende parti i Folkerepublikken Kina (FRK). FRK ble grunnlagt av partiet. KKP er landets eneste lovpålagte styrende parti, men det finnes regler for samarbeid med åtte andre partier som tilsammen utgjør Enhetsfronten. Partiet ble etablert i 1921, hovedsakelig av Chen Duxiu og Li Dazhao. Det vokste raskt, og i 1949 beseiret KKP Kuomintang-regjeringen ledet av Chiang Kai-shek. Slutten på den kinesiske borgerkrigen førte til etableringen av Folkerepublikken. KKP etablerte det som er nå er Folkets frigjøringshær (FFH) som en partiorganisasjon under borgerkrigen. FFH er verdens største væpnede styrke.
KKP drives etter prinsippene for demokratisk sentralisme, et styringssystem oppfunnet av den russiske marxisten Vladimir Lenin. Demokratisk sentralisme innebærer ifølge partiet demokratisk og åpen diskusjon om politikk før iverksettelsen. Deretter må alle uansett oppfatning bli med på iverksettelsen av partiets beslutning. Sentralisme betyr at partiet må etterfølge sentralkomiteen, og at partimedlemmer og lavere nivåer må støtte opp om partiledelsens vedtak. Dette innebærer at partiet styres ovenfra. For eksempel avgjøres utvelgelsen av kandidater til valg på lavere nivåer, av nivået over.
Partiets høyeste organ er nasjonalkongressen. Mellom partikongressene er sentralkomiteen partiets høyeste organ. Siden sentralkomiteen normalt innkalles til kun ett møte per år, er dens oppgaver delegert til politbyrået og dens stående komité, som innkalles til møter mer regelmessig. KKPs leder holder blant annet vervene som generalsekretær, formann i Den sentrale militærkommisjon (forsvarssjef) og statspresident (en seremoniell stilling). Ved å besitte disse stillingene kalles partiets leder også landets «lederkjerne» (reelle leder). Dagens partileder er Xi Jinping. Han ble valgt etter partiets 18. nasjonalkongress avholdt i oktober 2012.
KKP arbeider offisielt for opprettelsen av et kommunistisk samfunn og deltar på møtene til Den internasjonale sammenkomsten av kommunist- og arbeiderpartier. Partiets ideologi er ifølge partiets egen grunnlov, marxisme-leninisme, Mao Zedong tanker, Deng Xiaoping teori, de tre representasjonene, vitenskapelig syn på utvikling og Xi Jinping tanker om sosialisme med kinesiske særtrekk for den nye æra. Den offisielle forklaringen på Kinas økonomiske reformer, kalt reform og åpning, er at landet gjennomgår en historisk periode kjent som sosialismens primære stadium, et utviklingsstadium som ligner den kapitalistiske produksjonsmåten. Planøkonomien etablert under Mao Zedong ble erstattet med den sosialistiske markedsøkonomien, dagens økonomiske system, med utgangspunkt i at «praksis er det eneste kriteriet for sannheten».
Siden kommunismens sammenbrudd i Øst-Europa i 1989-1990 og Sovjetunionens oppløsning i 1991 har KKP prioritert å forbedre og styrke sitt forhold til de statsbærende partiene i de gjenværende sosialistiske statene. KKP fortsetter å opprettholde og å opprette nye, partiforhold med ikke-styrende kommunistpartier rundt om i verden. Samtidig arbeider partiet med å etablere forbindelser med ikke-kommunistiske partier, særlig med regjerende partier i ettpartistater (uansett ideologi), dominerende partier i demokratier (uansett ideologi) og sosialdemokratiske partier.
KKP har sin opprinnelse i 4. mai-bevegelsen i 1919, en begivenhet der radikale vestlige ideologier som marxisme og anarkisme fikk fotfeste i landets intellektuelle miljøer. Dette kombinert med bolsjevik-revolusjonen var eksterne påvirkninger som bidro til etableringen av KKP. På omtrent samme tidspunkt ble Li Dazhao den første kinesiske intellektuelle som offentlig støttet opp om leninismen og verdensrevolusjonen. I motsetning til Chen Duxiu var Li åpen for å delta politisk, og arbeidet for å endre Republikken Kina. Begge anså oktoberrevolusjonen i Russland som en banebrytende begivenhet som ville innlede en ny epoke for undertrykte land. Studiesirkler ble etablert i stort antall og var ifølge Cai Hesen «grunnlaget [til vårt parti]». Studiesirkler ble etablert rundt om i landet under Den nye kultur-bevegelsen, men «innen 1920 hadde skepsisen til deres egnethet som reform-virkemidler blitt utbredt». KKP ville komme til å bryte med dette. Partiet modellerte seg på Vladimir Lenins ide om et fortroppsparti.KKP ble etablert på partiets 1. nasjonalkongress som ble avholdt 23.–31. juli 1921. Nasjonalkongressen ble opprinnelig avholdt i et hus i Den franske konsesjon i Shanghai. Det franske politiet avbrøt imidlertid møtet 30. juli, og det ble flyttet til en turistbåt på Sørsjøen i Jiaxing, Zhejiang-provinsen. Kun tolv delegater deltok på møtet. Verken Chen og Li deltok på møtet, men sistnevnte sendte en personlig representant i sitt navn. Nasjonalkongressen vedtok etableringen av et kommunistparti som samarbeidet med Den kommunistiske internasjonalen. Chen ble valgt som partiets første leder. Ved utgangen av 1921 hadde partiet rundt 50 medlemmer, og partiorganisasjonen vokste raskt de følgende årene.KKP dominerte Kuomintangs (nasjonalistene, KMT) venstrefløy, et parti organisert på leninistisk grunnlag, og kjempet med partiets høyrefløy om dominans i KMT. KMTs leder Sun Yat-sens død i mars 1925, påvirket maktforholdet til de to fløyene. Hans etterfølger, Chiang Kai-shek handlet slik at KMTs venstrefløy ble marginalisert. Dette ble etter nordekspedisjonen, igangsatt et militært felttog mot landets krigsherrer. På dette tidspunkt hadde kommunismen utviklet seg til en nasjonal folkebevegelse. Som en reaksjon igangsatte KMT-lederen Chiang en marsj mot Shanghai, og ignorerte ordrene til KMTs Wuhan-regjering om å stoppe. Shanghai var på dette tidspunkt kontrollert av kommunistiske militser. De ønsket Chiang velkommen, men han gjennomførte likevel en massakre av 5 000 mennesker med hjelp fra Den grønne bande.Etter hendelsene i Shanghai marsjerte Chiangs styrker mot Wuhan, men ble stoppet av KKP-generalen Ye Tings styrker. KMTs høyrefløy var inspirert av Chiangs handlinger og startet et nasjonal angrep på landets kommunister. I Beijing ble 19 ledende KKP-aktivister drept på Zhang Zuolins ordre, mens i Changsa ble hundrevis av bondemilitser drept på ordrene fra He Jian. Flere titusener av kommunister og deres sympatisører ble drept på nasjonalistenes ordre dette året. Omtrent 15 000 av KKPs 25 000 medlemmer ble drept i denne prosessen.KKP fortsatte å støtte opp om KMTs Wuhan-regjering. Til tross for dette vedtok Wuhan-regjeringen den 15. juli 1927 å utvise alle kommunister fra KMT. KKP reagerte med å opprette Arbeidernes og bøndenes røde arme for å bekjempe KMT. Partiet reagerte ved å sende en bataljon ledet av general Zhu De med ordre om å ta byen Nanchang den 1. august 1927, en hendelse kjent som «Nanchangopprøret». Inntoget var vellykket, men kommunistene under Zhu ble presset ut av byen etter fem dager.Etter tilbaketrekningen marsjerte Zhus styrker videre til Shantou før de ble tvunget inn i Fujians villmark. På dette punkt hadde Mao Zedong blitt utnevnt til Den røde armes øverstkommanderende, og fikk ordre om å lede fire regimenter mot Changsa i håp om igangsette et bondeopprør. Denne hendelsen er kjent som «Høstoppstanden». Planen var å angripe den KMT-kontrollerte byen fra tre sider den 9. september, men planen ble avlyst da hans fjerde regimentet deserterte til KMT og angrep hans tredje regimentet. Maos hær nådde Changsha, men klarte aldri å ta byen. Den 15. september aksepterte Mao sitt nederlag og iverksatte en marsj, med rundt 1 000 soldater, til Jianxi, til øst for Jinggangshan.
KMTs angrep lykkes nesten med å utrydde på KKPs organisatoriske apparat i byene. Angrepet på partiet tvang fram interne endringer. KKP vedtok å innføre demokratisk sentralisme, et styresett for revolusjonære partier. Dette innebar at det ble etablert et politbyrå som fungerte som sentralkomiteens stående komité når sistnevnte ikke var i møte. Sluttresultatet var maktsentralisering i partiets øverste sjikt. Disse organisatoriske endringene ble overført til alle nivåer i partihierarkiet, og de stående komiteene ble partiets nye styringsinstitusjonen.Li Lisan tok de facto kontroll over nasjonale partiorganer i 1929–30 i etterkant av Chen's oppsigelse. Lis ledelse mislyktes, og KKP var nær ved å gå i oppløsning. Da Komintern involverte seg tidlig i 1930, og ved utgangen av året, var Lis kastet fra sitt verv. Etter flere år med strid ble Mao KKPs uformelle leder i 1935. Zhou Enlai og Zhang Wentian som var partiets formelle ledere, fungerte som hans nestledere. Konflikten med KMT førte til omorganiseringen av Den røde arme. KKP etablerte politiske avdelinger for å overvåke Den røde arme som bidro til å styrke partiets kontroll over de militære styrkene.Den andre kinesisk-japanske krig satte en demper for konflikten mellom KKP og KMT, og partiene etablerte Den andre enhetsfronten for å bekjempe den japanske invasjonen. Den andre enhetsfronten eksisterte formelt frem til 1945, men i praksis ble samarbeidet avsluttet i løpet av 1940. Til tross for alliansen brukte KKP våpenhvilen til å utvide og utarbeide uavhengige operasjonsbaser for å forberede seg på den kommende konflikten med KMT. I 1939 begynte KMT å iverksette tiltak som begrenset KKPs mulighet til å utvide sitt maktområde. Dette førte til hyppige sammenstøt mellom væpnede styrker tilhørende KKP og KMT. Sammenstøtende ble møtt med stadig svakere mottiltak på grunn av krigen mot Japan. Likevel benyttet KKP allerede i 1943  mulighetene krigen hadde gitt ved å aktivt utvide sitt territorium på bekostning av KMT.
I perioden 1945 til 1949 var borgerkrigen redusert til to motstandere; KKP og KMT. Denne fasen av borgerkrigen gikk gjennom fire stadier: Den første varte fra august 1945 (da Japan overgav seg) til juni 1946 (da fredsforhandlingene mellom KKP og KMT sluttet). Ved krigsslutt i 1945 hadde KMT tre ganger flere soldater under sin kontroll enn KKP, og ble antatt å ha et overveldende overtak over KKP. Med sitt samarbeid med USA og Japan hadde KMT klart å gjenerobre store deler av landet. KMT-styre ble upopulært som følge av omfattende korrupsjon. Til tross for sin tallmessige overlegenhet klarte ikke KMT å gjenerobre distriktene og landsbygda som utgjorde KKPs høyborg. Rundt samme tid begynte KKP en invasjon av Manchuria støttet opp av Sovjetunionen.I den andre fasen, som varte fra juli 1946 til juni 1947, utvidet KMT sin kontroll over storbyene ved overtagelsen av Yan'an (som var KKPs hovedkvarter gjennom store deler av borgerkrigen). KMTs suksess var bare tilsynelatende; taktisk hadde KKP trukket seg fra byene, og valgte å angripe KMT-områder ved å igangsette protester blant studenter og intellektuelle i byene. KMT reagerte på protestene med undertrykkelse. KMT var midt i en fraksjonskrig som svekket deres styringskapasitet. Dette kombinert med Chiang's autokratiske kontroll over partiet var KMTs reaksjonsevne svekket.I den tredje fasen, som varte fra juli 1947 til august 1948, begynte KKP en begrenset motoffensiv. Målet var å kaste ut KMT fra «Sentral-Kina, styrke Nord-Kina og gjenvinne Nordøst-Kina.» Denne politikken kombinert med desertering fra KMTs militærstyrker (på våren 1948 hadde KMTs forsvar mistet anslagsvis 2 av dens 3 millioner soldater på grunn av desertering) og partiets avtagende oppslutning, styrket KKPs posisjon. Sluttresultatet var at KKP var i stand til å omringe KMT-garnisoner i Manchuria og gjenerobre flere tapte territorier.I borgerkrigens siste og fjerde fase som varte fra september 1948 til desember 1949, iverksatte KKP en offensiv militærstrategi som bidro til at KMT-regjeringen kollapset rundt om i Fastlands-Kina. Den 1. oktober 1949 erklærte Mao etableringen av Folkerepublikken Kina, som betydde slutten på Den kinesiske revolusjonen. Ved årsslutt ble KKP omgjort til landets lovpålagte statsbærende parti.
KKP startet noe som ble kalt nydemokrati-politikken, som tillot privat eierskap av produksjonsmidlene samtidig som staten eide «de kommanderende høydene» (de største bedriftene). Chen Yun argumenterte for denne politikken på partiets 8. nasjonalkongress: «Kommer disse tiltakene kombinert til å true med gjenopprettelsen av det kapitalistiske frimarkedet i vårt land? Nei, det vil aldri være tilfelle. Vedtak av de ovennevnte forordningene ... vil fremme veksten av et sosialistisk marked tilpasset våre forhold og folks behov.»Mao begynte på denne tiden å lage en teori for en alternativ måte for å oppnå sosialismen. Det var en modell som var en reaksjon mot både den stalinistiske planleggingsregime i Sovjetunionen og det markedssosialistiske tankegodset i Kina. Sluttresultatet ble Det store spranget der flere titalls millioner mennesker døde. Peng Zhen kritiserte Mao og Det store spranget i 1959 og sa «om ikke de kinesiske arbeiderne og bøndene ikke var så gode som de var, ville en ungarsk hendelse ha skjedd i Kina, og det ville vært nødvendig å be sovjetiske styrker om unnsetning.» Det store spranget var bakteppet til KKPs ideologisk brudd med Sovjetunionens kommunistparti.Maos maktposisjon ble svekket da det store spranget mislyktes, og tiltakene ble reversert til den nye demokratiske politikken før spranget. Som en reaksjon formulerte Mao teorien om at revolusjonen måtte forsette under proletariatets diktatur for å endre landets politikk. Mao hevdet at klassefiender truet revolusjon selv om den sosialistiske revolusjonen syntes å være fullført. Dette førte til kulturrevolusjonen der millioner ble forfulgt og drept. Intensjonen med kulturrevolusjonen var å hindre en kapitalistisk utvikling i partiet. Hua Guofeng og hans allierte støttet opp om Maos intensjoner på dette området, og snakket om å innføre flere revolusjoner i fremtiden for å beskytte partiets retning og tankegods. Deng Xiaoping, Chen Yun og deres støttespillere kritiserte kulturrevolusjonen etter Maos død for å være irrasjonell og ødeleggende for Kina. Statsviteren Harry Harding skriver i The Wilson Quarterly at «I motsetning til hva partilinjen fra 1980 sier, reagerte mange kinesere entusiastisk på kulturrevolusjonen i dens startsfase.»
Maos død i 1976 ble etterfulgt av en maktkamp mellom KKP generalsekretær Hua Guofeng og Deng Xiaoping. Deng gikk seirende ut og ble Kinas overordnede leder. Sammen med Chen Yun og Li Xiannian iverksatte Deng reform og åpning-politikken, og introduserte begrepet sosialisme med kinesiske særtrekk. Reform og åpnings-politikken gav verdensmarkedet tilgang til Kina. Deng gikk imot deler av Maos «venstrepolitikk», og argumenterte for at spørsmålet om å ta i bruk markedsøkonomi ikke betydde gjeninnførelsen av kapitalismen i Kina. Partiets maktmonopol ble videreført av Deng, og den nye økonomiske politikken skapte økonomisk vekst.Dengs politikk ble bekjempet av både den tradisjonelle venstresiden (maoistene) og de som ønsket mer liberalisering av samfunnet. Dette, kombinert med andre betente samfunnsproblemer, kulminerte i studentdemonstrasjoner blant annet i byene Beijing, Nanjing og Hefei i 1986. Studentdemonstrasjonene var ikke kjennetegnet av radikale krav, men dette stoppet ikke konservative elementer innen KKP å betegne dem som et symptom på «borgerlig liberalisering av samfunnet». Hu Yaobang, KKPs generalsekretær, måtte gå av på grunn av hans manglende tiltak mot demonstrasjonene. Han ble anklagd for å ikke være hard nok og ble erstattet av Zhao Ziyang.I tiden som fulgte ledet Zhao reformtiltak av prissystemet, der markedet skulle bestemme prisene fremfor staten. Tiltaket førte til høy inflasjon som påvirket ordinære kineseres levestandard negativt. Uro i Tibet i perioden 1987–89 og demonstrasjoner mot det politiske systemet kulminerte i 1989. Demonstrasjonene på Den himmelske freds plass hadde størst innvirkning på partiet. Demonstrasjonene ble knust på KKPs ordre av Folkets frigjøringshær, og Dengs politiske visjon fikk hegemoni. Zhao og flere ledene reformpolitikere måtte gå av eller ble degradert. På begynnelsen av 1990-tallet ble begrepet sosialistisk markedsøkonomi innført for å beskrive Kinas økonomiske system. Etter Dengs død ble hans bidrag til marxismen systematisert som Deng Xiaoping teori, og teorien ble lagt til partiets grunnlov som et av partiets styrende ideologier.Jiang Zemin etterfulgte Deng på 1990-tallet, og videreførte hans politikk. Som en del av Jiangs arv ble hans teori om de tre representasjonene lagt inn i partiets grunnlov i 2003. Denne teorien sier at partiet må representere de «avanserte produktivkrefter, det progressive veivalget til Kinas kultur og folkets grunnleggende interesser.» Teorien tillot bedriftseiere og borgerlige elementer å melde seg inn i partiet.Hu Jintao etterfulgte Jiang i 2002 som leder. I motsetning til tidligere praksis styrte Hu gjennom kollektiv ledelse fremfor en-mannsdominans. Partiets fokus på ensidig økonomisk vekst hadde medført et bredt spekter av alvorlige samfunnsproblemer. For å imøtekomme disse utfordringene artikulerte Hu det vitenskapelig syn på utvikling og et sentralt ideologisk begrep kalt det sosialistiske harmoniske samfunn. Hu gikk av som leder på den 18. nasjonalkongressen avholdt i oktober 2012. Han ble etterfulgt av Xi Jinping. Xis styre har blitt kjennetegnet av en aggressiv anti-korrupsjonskampanje og personstyre fremfor kollektiv ledelse. Grunnet det sistnevnte trekket har flere kommentatorer sammenlignet Xi med Mao.
Grunnloven har ingen bestemmelse som sier at KKP styrer staten. I motsetning til grunnlovene fra 1975 og 1978, har ikke dagens forfatning en bestemmelse som tildeler partiet makten alene. Kinas grunnlov skiller seg også fra Den sovjetiske grunnloven fra 1977 som hadde en egen artikkel om partiets monopol over staten.Innledningen til landets grunnlov refererer til «ledelsen til» KKP over staten, og at staten er «veiledet» av marxisme-leninisme og andre teorier. Artikkel 2 i 1978 grunnloven sier at partiet er «ledelseskjernen til hele det kinesiske folk». Artikkel 1 i dagens grunnlov sier «Folkerepublikken Kina er en sosialistisk stat under folkets demokratiske diktatur ledet av arbeiderklassen og basert på alliansen av arbeidere og bønder. Det sosialistiske systemet er det grunnleggende systemet i Folkerepublikken Kina. Sabotasje av det sosialistiske systemet av enhver organisasjon eller enkeltperson er forbudt.» Folkets demokratiske diktatur er begrepet for det statlige styringssystemet. Begrepet er definert som at «statsmakten ledes av arbeiderklassen, og basert på alliansen av arbeidere og bønder, for å utøve demokrati for folket og diktatur mot fienden.»Marxist-leninistisk, juridisk teori, som Kinas statsystem er grunnlagt på, ble først formulert av Vladimir Lenin i Stat og revolusjon. I boken gjentar Lenin den marxistiske oppfatningen at staten ikke er «verdinøytral» for å deretter vise at ikke alle klasser har lik tilgang til statsapparatet. Han hevder at den borgerlige oppfatningen at alle individer har lik tilgang til staten er hyklerisk. Staten er et voldsinstrument kontrollert av den herskende klasse, argumenterer han. I henhold til Karl Marx skrifter mente Lenin at staten var et undertrykkelsesapparat. I overgangsfasen mellom kapitalisme og kommunisme (kalt sosialisme av marxist-leninister), må arbeiderklassen gjennom et kommunistparti ta kontroll over statsapparatet. Kommunistpartiet må bruke statens maktapparat for å sikre arbeiderklassens maktmonopol skriver Lenin.Ifølge marxist-leninistisk juridisk teori må kommunistpartiet beskytte klassediktaturet ved bruk av voldsmidler, på samme måte som andre klassediktaturer. I Kina betyr det at KKP står over og kontrollerer staten. KKPs statsmonopol må beskyttes med vold for å overleve, slik det er utlagt i marxist-leninistisk juridisk teori.
KKPs styringsideal er kollektiv ledelse, et styringsprinsipp der vedtak blir truffet gjennom konsensus. Begrepet har sin opprinnelse i Det russiske bolsjevikpartiet og Lenins skrifter. I partiet betyr kollektiv ledelse for eksempel at alle medlemmer av politbyråets stående komité er likeverdige (at hvert medlem har kun én stemme). Et medlem av politbyråets stående komité representerer ofte en sektor: I Maos tid kontrollerte han forsvaret, Kang Sheng styre sikkerhetspolitiet og Zhou Enlai var regjeringssjef.I motsetning til teorien om likeverd blir medlemmene av politbyråets stående komité rangert hierarkisk. KKP blir styrt etter flere uformelle lederprinsipper: Kollektiv ledelse skal være styrt av en «kjerne», det vil si en leder som innehar stillingene KKPs generalsekretær, formann i Den sentrale militærkommisjon (SMK) og Folkerepublikken Kinas president. Før Jiang Zemin ble leder, var kjerne- og kollektiv ledelse uadskillelige, og partiets kjerne ble holdt ansvarlig av den kollektive ledelsen. Dette endret seg under Jiang, da KKP opprettet et ansvarlighetssystem, kjent som «kjernen til den kollektive ledelsen» (at kjernen ikke var uavhengig av kollektiv ledelse, men var en del av den).
KKPs organisatoriske liv er basert på demokratisk sentralisme, et styringssystem basert på to prinsipper: demokrati (vanligvis oppfattet synonymt med «sosialistisk demokrati» og «indre-partidemokrati») og sentralisme. Partiet har blitt organisert på grunnlag av demokratisk sentralisme siden den 5. nasjonalkongressen ble avholdt i 1927. Partiets grunnlov sier at «Partiet er et integrert organ organisert under sitt program og grunnlov og på grunnlag av demokratisk sentralisme».Mao mente at den demokratiske sentralismen kjennetegnes av «å være demokratisk og sentralisert, med de to tilsynelatende motsetningene demokrati og sentralisering forenet i en bestemt form.» Videre argumenterte Mao for at dette systemets overlegenhet lå i dens interne motsetninger, mellom demokrati og sentralisme, frihet og disiplin. KKPs offisielle standpunkt er at «demokrati er partiets livslinje, sosialismens livslinje». For at dette demokratiet skal fungere må det finnes rom for sentralisering. KKP hevdet at demokrati uansett form trenger sentralisme fordi sentralisme ifølge KKP sikrer orden. Ifølge Mao kan begrepet defineres slik: «sentralisert på grunnlag av demokrati og demokrati under sentralisert veiledning. Dette er det eneste systemet som kan gi et fullstendig uttrykk for demokrati med all makt fastholdt i folkekongressene på alle nivåer, fullmakter som befinner seg i folks kongresser på alle nivåer, og samtidig garantere for at sentralisert administrasjon av styringsmakter på alle styringsnivåer utøver sentralisert styring av alle de saker som folkekongressene har betrodd dem på tilsvarende nivå og beskytte alt som er avgjørende for folkets demokratiske liv». Sentralisme betyr i KKP blant annet at valg på lavere nivå må godkjennes av nivået over, for å sikre en sentralisering av makt i partiets øvre organer.
Under Mao tok ikke flerkandidat valg sted innad i KKP. Første flerkandidat valg tok sted på KKPs 12. nasjonalkongress i 1982. Kongressdelegater fikk lov til å fjerne, legge til og erstatte navn på partiledelsens nominasjonsliste. KKPs 13. nasjonalkongress (avholdt i 1987) endret igjen på valgsystemet. Den nye reglen sa at det må være 5 prosent flere kandidater enn plasser på sentralkomiteen. Samfunnsforsker Gang Ling skriver om reformene at «Den marginale forskjellen i antall kandidater og seter, i tillegg til partiets kontroll over nominasjonsprosessen, har vesentlig begrenset velgernes valgfrihet og vetorett, men den hindrer likevel de mest mislikte kandidatene til å bli valgt til sentralkomiteen.» Dette valgsystemet varte til den KKPs 16. nasjonalkongress i 2002. Under den KKPs 15. nasjonalkongress i 1997 prøvde partiledelsen å mobilisere kongressdelegatene til å stemme på visse kandidater. Kongressdelegatene reagerte med å stemme ned flere av partiledelsens prefererte kandidater i protest. Før den 16. nasjonalkongress konsulterte partiledelslen med 32,200 partiledere på distriktsnivå og over for å korte ned den nye nominasjonslisten fra 514 kandidater til 375. Nominasjonslisten ble fattet gjennom et vedtak av Politbyråets stående komité. Kongressdelegatene fikk velge mellom 208 kandidater til 198 faste plasser og 167 kandidater til 158 kandidatplasser i den 16. sentralkomité.Valgsystemet er mer omfattende i de lavere organisatoriske enhetene. For eksempel, flere partiavdelinger i landsbygden tar i bruk det todelte stemmesystemet. I dette systemet anbefaler ordinære landsbygdsbeboere (som ikke trenger å være partimedlemmer) på kandidater ved å stemme på dem gjennom hemmelig valg. Landsbygdas partikomité nominerer da de som ble stemt på. I den andre fasen velger partimedlemmene i landsbygda ut ifra nominasjonslisten ny partisekretær og partikomiteens sammensetning. Lin hevder at «Betydningen av det todelte stemmesystemet er å hindre de mest mislikte kandidatene å bli valgt, men systemet kan ikke garantere for at de som bli valgte er de mest populære kandidatene hos partimedlemmene eller vanlige landsbyboere, siden offisielle kandidater bestemmes av den overordnende partikomiteen. Med andre ord har landsbyboere en form for veto, men ikke en omfattende stemmemakt.» Partiet har videre eksperimentert med slike løsninger. For eksempel, i etterkant av partiets 16. nasjonalkongress innførte man en årlig forsamling i Yaan By, Sichuan-provinsen. Delegatene til denne forsamlingen ble utnevnt av ordinære partimedlemmer i Yaan by og måtte ikke bli godkjent av det overordnende organisatoriske leddet. 82 prosent av delegatene var selv-nominerte. Gjennom hemmelig valg ble den lokale partisekretæren avsatt og ble erstattet av et ordinært partimedlem.Disse reformene er likevel begrenset grunnet KKPs forståelse av demokratisk sentralisme. For eksempel, selv om partigrunnloven sier at partisekretærer uansett organisatorisk nivå blir valgt av deres respektive partikongress fortsetter partiledelsen med å utnevne partisekretærer. Ifølge Lin er partiet kritisk til maktspredning og holder på ideen om et maktsenter. Dette svekker horisontale kontroll- og balansemekanismer innad i partiet. KKP stiller seg også skeptisk til reformene iverksatt av Vietnams kommunistparti (VKP). VKP har blant annet styrket makten til sentralkomiteen, og gitt individuelle sentralkomitémedlemmer muligheten til å stille spørsmål om arbeidet til Politbyrået, Sekretariat og Den sentrale disiplin inspeksjonskomiteen. Videre, under VKPs 10. nasjonalkongress i 2006 stilte to kandidater til å bli partiets generalsekretær. Nông Đức Mạnh ble valgt som VKPs generalsekretar og taperen Nguyễn Minh Triết ble utnevnt som landets president. Flere KKP teorikere og politikere har argumentert for at KKP bør lære av VKP. Partiledelsen har imøtegått dette med en kombinasjon av kritikk og sensur. Til tross for sine likheter virker det ikke som om KKP vil la seg inspirere av VKPs tolkning av demokratisk sentralisme.
KKP definerer disiplin som «å etterfølge vedtak og bestemmelser fattet av partiets utøvende organer». Det motsatte av disiplin er frihet. Partiet mener at disse to begrepene er motstridende, men blir likevel forenlige med hverandre om man praktiserer demokratisk sentralisme. Ifølge samfunnsforsker Taru Salmenkari fra Universitetet i Helsinki mener KKP at «Overdreven bruk av enten demokrati eller sentralisme er skadelig: enten avliver den folkelig deltakelse eller avviser den disiplin i jakten på et felles mål.» Partimedlemmer har demokratiske rettigheter så lenge de respekterer den sentraliserte orden og flertallets demokratiske rettigheter. Demokrati betyr ikke evnen eller muligheten til å gjøre det man vil hevder KKP. Mer dyptgripende blir det argumentert at demokrati ikke er synonymt med enten individets ønske eller folkets vilje. Demokrati betyr da ifølge KKP at alle meninger skal lyttes på og respekteres, men kun at de beste ideene skal iverksettes sentralt. Å iverksette feil ideer og meninger ville kunne svekke demokratiet blir det argumentert.Lenin intensjon med demokratisk sentralisme var, ifølge Taru Salmenkari, å «samle partiets kollektive visjon gjennom en prosess som tillot åpen diskusjon og flertallsvalg, samtidig som den sikret partiets aktiviteter ble innført av et samlet parti og at partiets beslutninger ble iverksatt disiplinert.» Vestlige forskere har som regel definert demokratisk sentralisme ut ifra Lenins egne skrifter.Demokratisk sentralisme i KKP blir brukt til å forklare demokratiske rettigheter, midler og oppførsel i likhet med liberale demokratier. For eksempel om en lov blir innført i et liberalt demokrati kan en borger formulere motsigelser, men må likevel følge loven som er vedtatt. Det samme gjelder i KKP der partimedlemmer har rett til å kritisere vedtak så lenge de følger dem. Formulert er begge systemene enig om at alle skal kunne uttrykke seg demokratisk, men iverksettelsen av vedtaket er universelt (må etterfølges av alle).
Forskjellen mellom de to systemene kan forklares ut ifra partidisiplin. I et liberalt system med flere partier vil et parti som oftest kunne stille seg kritisk til regjeringen selv om andre velger å avstå. Det spiller heller ingen rolle om alle eller flere av partiene er styrt udemokratisk siden det statlige systemet er demokratisk. I ettpartistater som Kina fører for mye partidisiplin til undertrykkelse hevder Salmenarki. I slike stater blir derfor fungerende partidemokrati nødvendig for å ta i bruk demokratiske rettigheter innad og utenfor partiet. Dette forklarer nok hvorfor kinesiske samfunnsvitere vektlegger partidemokrati framfor statlig demokrati i forskning og diskusjoner.  Lenin hevdet at et fortroppsparti måtte være disiplinert for å kunne ta makt. Det er et verktøy for å samle partiet. Ifølge Salmenkari tyder mye på at det demokratiske elementet i demokratisk sentralisme blir svekket når leninistiske partier besitter makt. Etableringen av både parti- og statsbyråkratier kan sies å ha svekket KKPs interne bunn-topp kommunikasjonslinje.Salmenkari skriver at «for å vurdere om partidisiplin er i samsvar med demokrati i ettpartisystemer må man anslå hvor absolutt, hvor inkluderende, og hvordan partidisiplinen praktiseres.» Amerikanske samfunnsforskere Carol Lee Hamrin og Suisheng Zhao hevder at partidisiplin oppfordrer til aktelse for partikadre med høyere status og lydighet uten tvil. Videre nevner de at demokratisk sentralisme i KKP tillater ikke offentlig tvil av avgjørelser etter vedtak fattes, noe som knebler omfattende samfunnsdebatt. Et underordningsforhold blir da skapt der partikadre med lavere status snakker veldig indirekte og forsiktig med sine overordnede. Selv når demokrati fungerer hevder Hamrin og Zhao så begrenser sentralisme det mulige debattrommet. Videre har ikke demokratisk sentralisme i KKP alltid vært tilknyttet begrepet ytringsfrihet. Når demokratisk sentralisme blir beskrevet som en indre partikamp for å beskytte sannheten og organisatorisk enhet eller som kritikk og selvkritikk har vi å gjøre med ytringsfrihet i en mye mer begrenset form enn den vi finner i liberale demokratier.Siden Kina er en ettpartistat kan ikke KKP sikre sosial deltakelse og konsultasjon rundt sin politikk på samme måte som partier i et liberalt demokrati. Som et svar formulerte Mao masselinjen. Den sier at partiet må konsultere med massene (folket), tolke deres forslag innenfor rammen av marxisme-leninisme, og deretter iverksette massenes forslag. Både vestlige samfunnsforskere og kinesiske kommunister har understreket viktighet av masselinjen og dens betydning på partiets forhold med de styrte. Amerikanske samfunnsforsker John Wilson Lewis skrev at «uten en korrekt framgangsmåte for å håndtere kinesere utenfor partiet kan det hende at politiske beslutninger som ikke baserer seg på konkrete og virkelige omstendigheter blir vedtatt for å så bli virkningsløse.» Det bør derimot klargjøres at masselinjen sier at partiet skal sentralisert fatte beslutninger basert på konsultasjon med massene, noe som vil si at partiets ledelse bestemmer vedtakets innhold og utforming.
Flerparti samarbeids- og det politiske konsultative systemet er ledet av KKP i samarbeid og konsultasjon med de åtte demokratiske partiene som utgjør Enhetsfronten. Konsultasjon foregår under ledelsen av KKP gjennom masseorganisasjoner, Enhetsfront-partiene og representanter fra alle samfunnslag. Disse konsultasjonene bidrar til å forme grunnlaget til statens politikk innenfor økonomi, kultur og generelle samfunnsforhold. KKPs forhold til Enhetsfront-partiene er basert på prinsippet «langsiktig sameksistens og gjensidig tilsyn, behandler hverandre med full oppriktighet og dele gode- og dårlige tider.» Dette forholdet er institusjonalisert i institusjonen Det kinesiske folks politisk rådgivende konferanse (KFPRK). Alle partiene i Enhetsfronten støtter opp om Kinas sosialistiske stats ideologi, og støtter opp om KKPs ledelse. KFPRK blir ofte anklagd for å være en institusjon uten reell makt. Diskusjoner finner sted i KPFRK, men de blir ledet og overvåket av KKP.
I 1938 innførte Mao ideen at «Politisk makt springer ut av pistolmunningen». Videre poengterte han at partiet måtte kontrollere og befale de væpnede styrker for å besitte makt. Dette tankegodset har blitt videreført til dagens Kina. For eksempel, Folkets frigjøringshær (FFH) politiske kommissar Li Jinai skriver at soldater må «Resolutt motsette seg den feile tenkningen om parti-forsvar separasjon, depolitisering og militærnasjonalisering.» Videre fastslo tidligere KKP generalsekretær Hu Jintao i 2007 at «Å følge KKPs befalinger er det overordnede politiske kravet som partiet og kineserne har gitt FFH og er det urokkelig og grunnleggende prinsippet som FFH hviler på.» FFH og Folkets væpnede politi (FVP) er partiorganer som er underordnet partiledelsen gjennom Den sentrale militærkommisjon (SMK).Selv om partiet står over de væpnede styrker besitter flere offiserer fra FHH og FVP verv innad i parti- og statsapparatet. Noen besitter verv i partiets ledelse. Statsviter David Shambaugh poengterer at «Å snakke om militærintervensjon [i politikken] er en misvisende fremstilling; militæret er en vanlig deltaker i politikken i kommunistiske systemer.»Partiet kontrollerer FFH ved bruk av leninistiske styringsprinsipper lånt fra Sovjetunionen. SMK er kun et organ tilhørende KKPs sentralkomité og den ledes av KKPs generalsekretær. Andre leninistiske særtrekk er at militæroffiserer ofte er partimedlemmer, og soldater blir valgt ut i henhold til deres politiske lojalitet. Inntil Xi Jinpings militærreformer delte militæroffiserer ansvar med partiets politiske kommissærer. I tillegg har KKP en egen militiær partiorganisasjon som speiler FFHs organisering. Denne har sin egen disiplininspeksjonkommisjon som arbeider for å sikre at soldater og offiserer lever i henhold til partiets normer, verdier og grunnlov.
KKP etablerte et politisert statsapparat i 1949. Kommunistene tildelte partiet et maktmonopol over staten. Den amerikanske statsviteren Francis Fukuyama hevder derfor at «I Kina ble staten kolonisert ikke av patron-politikere, men av et disiplinert leninistisk parti som forsøkte å underordne den til sine egne ideologiske formål. Et leninistisk parti basert på bolsjevik-modellen bygges på en elitekjerne som rekrutterer medlemmer inn i et strengt hierarki på grunnlag av ideologisk lojalitet, og en grasrot som brukes til å integrere partiet med resten av samfunnet.»Den kinesiske staten er bygd opp rundt og har kopiert partiets organisasjonsstruktur. Staten er kontrollert av partikadre som besitter både parti og statsverv samtidig. Dette trekket gjennomsyrer det statlige systemet. I tråd med dette har presidentvervet blitt besittet av KKPs generalsekretær siden 1992. Dette er med på å heve presidentvervets status. Det sentrale statsapparatet hadde mest uavhengighet fra partiet i 1950-årene da landet tok i bruk den sovjetiske-modellen. Derimot var det slik at jo lenger ned i statsapparatet man fant seg, desto mer kontroll hadde KKP-kadre. Dette skiller seg fra dagens statsapparat som kjennetegnes av mer uavhengighet fra partiet på alle nivåer. Partiet veileder staten, men har tildelt statsapparatet betydelig skjønn i hvordan politikken skal iverksettes.KKP er ikke underlagt loven, men er over den. Likevel har partiet prøvd å regulere det politiske liv. Som et resultat av denne utviklingen har «Kina nesten 40 år etter Maos død har blitt et langt mer lovregulert og tradisjonelt byråkratisk samfunn» ifølge Fukuyama. Likevel hevder Fukuyama at det kinesiske systemet baseres på uformelle styringsregler på flere områder. Han nevner at valg av parti- og statsledernes etterfølgere ikke blir regulert eller offentliggjort. Videre påpeker han at kollektiv ledelse ikke er kodifisert i lov. Styringsideen baseres på normer og atferd utviklet i etterkant av kulturrevolusjonen.Dette styringssystemet, der partiet utformer politikken og staten gjennomfører den, gjør landets styringskapasitet tungrodd ifølge Ole T. Bergs artikkel i Store norske leksikon. Fukuyama hevder derimot at et slikt styringsystem kan «faktisk produsere bedre resultater enn et demokratisk system som er gjenstand for krav om rettssikkerhet og formelle demokratiske prosedyrer som flerpartivalg. Systemet kan gjennomføre store, vanskelige avgjørelser uten å bli hemmet av interessegrupper, lobbyvirksomhet, rettssaker, eller behovet for å danne tunge politiske koalisjoner eller bruke ressurser på å opplyse offentligheten om deres egne interesser.»
Nasjonalkongressen er partiets høyeste beslutningsorgan, og har blitt avholdt hvert femte år siden partiets 9. nasjonalkongress i 1969. Før dette ble det innkalt til partikongresser med uregelmessige mellomrom. Partiledelsen kan utsette en nasjonalkongress grunnet ekstraordinære omstendigheter. KKPs grunnlov tildeler nasjonalkongressen seks ansvarsområder:
revidere partiets grunnlov.I praksis blir politikk sjeldent diskutert grundig i løpet av en nasjonalkongress. Derimot blir politikken diskutert under forberedelsen til nasjonalkongressen og under ledelse av partiledelsen. Når nasjonalkongressen ikke er i møte, er sentralkomiteen partiets høyeste beslutningsorgan. SKDI er partiorganet og er ansvarlig for etikk-, kontroll- og antikorrupsjonarbeid. I tiden mellom nasjonalkongresser er SKDI underlagt sentralkomiteen.Sentralkomiteen er partiets høyeste beslutningsorgan når nasjonalkongressen ikke har trådt sammen. SK velger sammensetning til flere organer som styrer på komiteens vegne når den ikke er i sesjon. Det 1. plenarmøte til en nyvalgt Sentralkomité velger SKs generalsektær (partiets leder), Den sentrale militærkommisjonen (SMK), politbyrået, politbyråets stående komité (PSK) og, siden 2013, Den nasjonale sikkerhetskommisjonen (NSK). Møtet er ansvarlig for å godkjenne PSKs nominasjon til sammensetning av partiets sekretariatet og SKDIs ledelse (som blir valgt på SKDIs 1. plenarmøte).I henhold til partiets grunnlov må man være medlem av PSK for å kunne bli valgt som generalsekretær for KKP . Generalsekretæren er ansvarlig for å innkalle til møter i PSK og politbyrået og lede arbeidet til sekretariatet. Politbyrået «utøver sentralkomiteens oppgaver og myndighet når et plenum ikke avholdes». PSK er partiets høyestes organ når politbyrået, sentralkomiteen og nasjonalkongressen ikke er i sesjon. Dette organet møtes minst en gang i uka. Den 8. nasjonalkongressen i 1958 vedtok å etablere PSK for å overta myndighet som tidligere tilhørende sekretariatet.Sekretariatet er sentralkomiteens øverste iverksettelsesorgan, og kan ta beslutninger innenfor rammene satt av PSK, politbyrået, sentralkomiteen og nasjonalkongressen. Den har myndighet til å drive kontrollarbeid over organer som rapporterer direkte til sentralkomiteen som for eksempel departementer, kommisjoner, publikasjoner og så videre. SMK er partiets øverste beslutningsorgan innenfor forsvarsspørsmål, og styrer Folkets frigjøringshær og Folkets væpnede politi. KKP har beholdt tradisjonen startet av Jiang Zemin der partiets generalsekretær samtidig er formann i SMK. SMK styres ikke etter kollektiv ledelse-prinsippet. Formannen i SMK er forsvarets øverstkommanderende med myndighet til å utnevne og avskjedige militære offiserer. NSK har ansvar for å «koordinerer sikkerhetsstrategier på tvers av ulike departementer, inkludert etterretning, forsvaret, utenrikspolitikk og politiet for å takle voksende utfordringer til stabilitet i inn-og utland.» KKPs generalsekretær er NSKs formann.SKs 1. plenarmøte  velger lederne i departementer, byråer, sentrale ledende grupper og andre institusjoner for å iverksette sitt arbeid i løpet av sin periode (en periode er da 5 år, perioden mellom to nasjonalkongresser). Generalkontoret fungerer som partiets nervesenter, og er ansvarlig for det daglige administrative arbeidet, inkludert kommunikasjon, protokoller og fastsetter dagsorden for møter.KKP har fire departementer: Organisasjonsdepartementet (ansvarlig for å sikre gode provinsielle kaderutnevnelser og føre tilsyn av kadre for fremtidige utnevnelser), Publisitetsdepartementet (ansvarlig for å kontrollere media og for å kommunisere partilinjen til media),, Internasjonaledepartementet (fungerer som partiets utenriksdepartement med andre partier) og Enhetsfrontens arbeidsdepartement (som er ansvarlig for Enhetsfronten og andre masseorganisasjoner).SK har direkte kontroll over Sentralpolitikk forskningskontoret, som er ansvarlig for å studere spørsmål av interesse for partiledelsen, Den sentrale partiskolen, som er ansvarlig for å lære kadre i politikk og kommunistisk tankegang, Partihistoriens forskningssenter, som formulerer prioritetsområder for vitenskapelig forskning i statlige universiteter og Den sentrale partiskolen og Samlings- og oversettelsesbyrået som studerer og oversetter klassiske marxistiske verk for partiledelsen.Partiets avis, Folkets dagblad, er direkte underlagt SK og arbeider med målene «å fortelle gode historier om Kina (og partiet)» og fremme partiets ledere. Det teoretiske magasinet Søk sannhet fra fakta og Studietider er publisert av Den sentrale partiskolen. De ulike kontorene tilhørende partiets sentrale ledende grupper, som for eksempel Hongkong og Macao politikkontoret, Taiwan politikkontoret og Den sentrale finanskontoret, rapporterer direkte til SK under plenarmøter.
Partikomiteer finnes på provinsnivå, autonome regioner, kommuner direkte under staten, byer delt inn i distrikter, autonome prefekturer, fylker (inkludert bannere), autonome fylker, byer ikke delt inn i distrikter og kommunale distrikter. Disse komiteene velges av partikongresser på sitt respektive organisatoriske nivå. Lokale partikongresser avholdes hvert femte år, men under ekstraordinære omstendigheter kan de innkalles tidligere eller bli utsatt. Denne avgjørelsen må godkjennes av partikomiteen som er organisatorisk et nivå høyre opp. Antall delegater og valgprosedyrer blir vedtatt av partikomiteen på samme organisatoriske nivå, men den må godkjennes av partikomiteen et organisatorisk nivå høyere.En lokal partikongress har mange av de samme oppgavene som den nasjonale kongressen. Den er ansvarlig for å undersøke rapportene til den avgående partikomiteen på tilsvarende nivå: Undersøke rapporten til den lokale disiplininspeksjonskomiteen på tilsvarende nivå, diskutere og vedta resolusjoner og velge den lokale partikomiteen, samt den lokale disiplininspeksjonskomiteen på det tilsvarende nivået. Partikomiteen til en provins, autonom region, kommune direkte underlagt staten, by delt inn i distrikter eller selvstyrte prefekturer, velges for en periode på fem år, og inkluderer både fullverdige- og varamedlemmer i sin sammensetning. Partikomiteene til et fylke, autonomt fylke, by som ikke er delt inn i distrikter eller kommuner velges for en periode på fem år, men fullverdige- og varamedlemmer må ha vært medlem av partiet i minst tre år. Om et partikongress avholdes før eller etter datoen den blir innkalt for, skal valgperioden enten forkortes eller forlenges.Ledige plasser i en partikomité skal suppleres med et varamedlem i henhold til forrangsorden, som avgjøres av antall stemmer et varamedlem fikk når vedkommende stilte til valg. En partikomité må minst innkalle til to plenarmøter i løpet av et år. I løpet av sin valgperiode skal en partikomité «gjennomføre direktiver fra de neste høyere partiorganisasjonene og resolusjonene til partikongressene på det tilsvarende nivåene.» Partikomiteens stående komité (analog med politbyrået) velges av 1. plenarmøte av partikomiteen på tilsvarende nivå etter en partikongress. Den stående komité er ansvarlig for at partikomiteen holdes til ansvar for partikomiteen på tilsvarende nivå og partikomiteen på det organisatoriske nivå over. Den stående komiteen utfører ansvarsområdet og pliktene til den korresponderende partikomiteen når den ikke er i sesjon.
For å bli partimedlem må en søker bli godkjent av kommunistpartiet. I 2014 var det cirka 22 millioner mennesker som søkte om medlemskap, av disse oppnådde cirka 2 millioner medlemskap. Godkjente medlemmer må gå gjennom en prøveperiode som varer 1 år. KKP rekrutterer medlemmer hovedsakelig fra landets universiteter, og studenter utgjør om lag 40 prosent av partiets nye medlemmer. I henhold til partiledelsens beslutning under Xi Jinping har antall medlemmer som KKP godkjenner sunket. Det ble argumentert med at partiet hadde blitt for stort og uhåndterlig. Dette betyr indirekte at kravene for å bli partimedlem har steget.En søker må skrive et essay om hvorfor han eller hun ønsker å melde seg inn. I teksten må det fremgå hvorfor vedkommende ønsker å melde seg inn, og søkerens forståelse av partiets oppdrag, historie og ideologi. Om søknaden blir godkjent innleder den relevante partiorganisasjonen opplæring om partiet. Potensielle medlemmer blir også oppfordret til å styrke sitt engasjement i frivillig samfunnsarbeid. I tråd med denne prosessen iverksetter partiet en vurderingsprosess av søkeren. Partiet intervjuer venner, klassekamerater og andre relevante personer for å finne ut om søkeren er godt likt, sparsom, behersket og lever et liv i tråd med partiets verdier. Individer som blir intervjuet får klar beskjed fra partiet om å holde intervjuet hemmelig for søkeren. Om søkeren består denne prosessen må kandidaten bestå en 2-timers eksamen om partiets historie, ideologi og liknende. Søker har to forsøk på å bestå eksamen.For å bli prøvemedlem må søkeren avlegge ed foran partiets flagg. Den relevante KKP-organisasjonen er ansvarlig for å observere og utdanne prøvemedlemmer. Prøvemedlemmer har plikter som ligner fullverdige medlemmer, bortsett fra at de ikke kan stemme i partivalg eller stille til valg. Mange blir medlem av KKP gjennom Kinas kommunistiske ungdomsliga, partiets ungdomsorganisasjon. Under Jiang Zemin fikk private entreprenører tillatelse å bli partimedlemmer. Ifølge KKPs grunnlov må et medlem følge partiets ordre, være disiplinert, opprettholde enhet i tanke, tjene partiet og folke og fremme den sosialistiske livsstilen. Medlemmer har det privilegiet å kunne delta på partimøter, lese relevante partidokumenter, motta utdanningsmateriell publisert av partiet, delta i partidebatter gjennom aviser og tidsskrifter, gi råd og komme med forslag, formulere «velbegrunnet kritikk av hvilken som helst partiorganisasjon eller medlem på partimøter» (inkludert partiledelsen), stemme og stille til valg, gå imot og kritisere partiresolusjoner («forutsatt at de resolutt iverksetter resolusjonen eller politikken mens vedtaket er i kraft») og de har muligheter for «å legge frem en forespørsel, appell eller klage til høyere partiorganisasjoner, opp til sentralkomiteen og be den relevante organisasjonen om et ansvarlig svar.» Ingen partiorganisasjon, inkludert sentralkomiteen, kan frata et medlem dets rettigheter.
Partiet har flest medlemmer i områder som tidligere utgjorde Den kinesiske sovjetrepublikk under Den kinesiske borgerkrigen. Det er mange ulike forklaringer på hvorfor denne medlemsdemografien har vedvart. Det kan skyldes manglende vilje til å rekruttere blant de mindre partisellene i sør, men også det faktum at leninistiske partier bevarer gammel medlemsdemografi. Det siste kan forklares ved å nevne at få medlemmer forlate partiet–KKP har ingen formell prosess på hvordan man kan avslutte sitt partimedlemskap. Medlemsstatistikken viser at de fleste som har forlatt partiet offisielt har gjort det grunnet dødsfall.Forsøk på å tvinge fram endringer i partiets medlemasse har produsert blandende resultater. KKP etablerte sin første partiselle i Den autonome region Tibet i løpet av 1970-tallet, og provinsen lå under gjennomsnitt på statistikken antall partimedlemmer per provinsinnbygger frem tusenårskifte. I 2012 derimot lå provinsen 23 prosent over gjennomsnittet.. Den samme oversikten viste at 62 prosent av KKP medlemmer i Tibet tilhørte den han-kinesiske folkegruppen. Dette viser en skjevhet med tanke på at over 90 prosent av befolkningen i Tibet er tibetanere. Likevel ser det ut til at dominansen til medlemsbasen etablert i løpet av revolusjonen er snart omme. Organisasjonsdepartementet i Shanxi provinsen fant ut at flesteparten av partimedlemmer som hadde meldt seg inn i KKP før 1949 på landsbygda levde i fattigdom. Dette kombinert med at partiet under Hu Jintao fokuserte på å rekruttere nye medlemmer i byene og nærmere Kinas maktsentrum har svekket dominansen til partiorganisasjonen på landsbygden. Statsviter Daniel Koss ved bruk at statistikk regner seg frem til at dominansen til KKPs partiorganisasjon i landsbygda kommer til å vedvare senest fram til 2042 om trendene man ser idag fortsetter.Det ble 30. juni 2016 anslått at partiet besto av 26 millioner medlemmer som selv identifiserer seg som bønder, gjetere og fiskere og 7,2 millioner som arbeidere. Videre avdekke undersøkelsen at en annen gruppe, på 12,5 millioner, identifiserer seg med kategorien «Ledere, fag-eksperter og teknisk stab i bedrifter og offentlige institusjoner». Ni millioner identifiserer seg som administrativt ansatte og 7,4 identifiserer seg som partikadre. KKP hadde 89,45 millioner medlemmer i 2015, som gjorde det til det nest største partiet i verden, bare slått av Indias Bharatiya Janata Party. Av disse 89,45 millioner medlemmene er 22,3 millioner kvinner.
Den kommunistiske ungdomsliga (KU) er KKPs ungdomsfløy og den største masseorganisasjonen for ungdom i Kina. Ifølge KKPs grunnlov er KU «masseorganisasjonen for ungdom under ledelsen av Kinas kommunistparti, den fungerer som en partiskole hvor et stort antall unge mennesker lærer om sosialisme med kinesiske særtrekk og om kommunismen gjennom praksis, den fungerer som partiets assistent og reservestyrke.» For å bli medlem må en søker være mellom 14 og 28 år. KU styrer og overvåker Den unge pionerorganisasjonen, en organisasjon for barn under 14 år. KUs organisasjonsstruktur er en kopi av KKPs; det høyeste organet er nasjonalkongressen, etterfulgt av sentralkomiteen, politbyrået og politbyråets stående komité. Sentralkomiteen (og alle sentrale organer) i KU arbeider imidlertid under ledelsen av KKPs sentralkomité. Derfor er KU-organer både holdt ansvarlig av høyere organer innenfor KU og KKP som er en separat organisasjon. KUs 17. Nasjonalkongress som ble avholdt i 2013 offentliggjorde at organisasjonen hadde 89 millioner medlemmer.
I henhold til KKPs grunnlov artikkel 53 er «Partiets emblem og flagg symbol og tegn på Kinas kommunistparti.» I begynnelsen hadde ikke KKP en offisiell standard for partiflagget, og tillot enkelte partikomiteer å kopiere flagget til Sovjetunionens kommunistparti. Den 28. april 1942 vedtok Politbyrået å lage et offisielt flagg. De vedtok at «KKP-flagget har et forhold mellom lengde og bredde på 3:2 med en hammer og sigd i øvre venstre hjørne, men ikke femkantet stjerne. Politbyrået tillater Generalkontoret å skreddersy et antall standardflagg og distribuere dem til alle store organer.» Ifølge Folkets dagblad er «standardflagget 120 cm i lengden og 80 cm i bredden. I midten av øvre venstre hjørne (en fjerdedel av lengden og bredden til grensen) er en gul hammer og sigd 30 cm i diameter. Flagghylsen (pollegemet) er i hvitt og 6,5 cm i bredden. Dimensjonen av flaggstangen er ikke inkludert i flagget. Den røde fargen symboliserer revolusjonen, hammer og sigd symboliserer arbeidernes og bøndenes verktøy, som skal vise at KKP representerer arbeidere, bønder og folkets interesser. Den gule fargen betyr lysstyrke.» Totalt har flagget fem størrelsesklasser som er «nr. 1: 388 cm i lengden og 192 cm i bredden, nr. 2: 240 cm i lengden og 160 cm i bredden, nr. 3: 192 cm i lengden og 128 cm i bredden, nr. 4: 144 cm i lengden og 96 cm i bredde, nr. 5: 96 cm i lengden og 64 cm i bredden.» Den 21. september 1966 utstedte KKPs Generalkontor «Forskrifter for produksjon og bruk av KKPs flagg og emblem» som understrekte at flagget og emblemet var partiets offisielle symbol.
Siden 2000 har det vært påstått at KKP ikke har noen ideologi, og at partiorganisasjonen er pragmatisk og bare interessert i det som fungerer. Det er utenlandske kommentatorer som sier dette. Statsviter Kerry Brown utdyper dette; «Kina har blitt kalt et 'post-kommunistisk samfunn'. Marxismen og de andre dominerende tankeretningene som gjorde at Kinas kommunistparti kom til makten, og på det grunnlaget partiet utøvde den makten fra 1949, er forlatt. Systemet har blitt beskrevet som et styrt av pragmatisme og kun veiledet av å finne ut hva som virker for å sikre det aller viktigste; den økonomiske veksten.»  Partiet selv imøtegår slike vurderinger. For eksempel uttalte Hu Jintao på vegne av partiet i 2012 at den vestlige «verden truer med å splitte oss» og at «den internasjonale kulturen i Vesten er sterk mens vi er svake ... Ideologiske og kulturelle felt er våre hovedmål». KKP legger mange ressurser inn i Den sentrale partiskolen og i arbeidet med å formulere et klart ideologisk ståsted. For «praksis er det eneste kriteriet for sannhet». Under Mao var forholdet mellom ideologi og beslutningsprosessen deduktiv, noe som innebar at politisk utforming ble bestemt av ideologisk ståsted. Under Deng ble dette prinsippet snudd helt om, slik at vedtak skulle få en avgjørende innvirkning på ideologisk utvikling. Det er hevdet å være en konsensus innad i KKP om at Sovjetunionens statsideologi var «lite dynamisk, fantasiløs, rigid og frakoblet fra virkeligheten», og at dette bidro til Sovjetunionens sammenbrudd. For å sikre partiets fortsatte kontroll over Kina blir det argumentert for at kommunistisk ideologi må være dynamisk og kreativ.
Marxisme-leninismen var partiets første offisielle ideologi. Ifølge KKP avslører «Marxisme-Leninismen de universelle lovene som styrer historiens utvikling av menneskesamfunn.» Videre hevder de at marxisme-leninismen formulerer en «visjon om motsetningsforholdene i det kapitalistiske samfunnet og om uunngåelighet av et fremtidig sosialistisk- og kommunistisk samfunn». Mao Zedongs tanker er «marxisme-leninisme anvendt og utviklet i Kina». Ifølge partiet selv var det KKP som formulerte Mao Zedong-tanker og ikke Mao Zedong alene.
Selv om ikke-kinesiske kommentatorer er generelt enig i at KKP har avvist ortodoks marxisme-leninisme og Mao Zedong tanker (eller i det minste grunnleggende elementer innenfor ortodoks tankegang) er KKP uenig i denne tolkningen. Enkelte grupper hevder at Jiang Zemin brøt med grunnleggende kommunistisk teori med innførelsen av den ideologiske teorien de tre representasjonene. Denne teorien tillot private entreprenør å melde seg inn i partiet. Partiteoretiker Leng Rong er imidlertid uenig og hevder «President Jiang klargjorde for partiet de ideologiske hindringene til ulike typer eierskap [...] Han ga ikke opp marxismen eller sosialismen. Han styrket partiet ved å gi en moderne forståelse av marxismen og sosialismen — det er derfor vi snakker om en 'sosialistisk markedsøkonomi' med kinesiske særtrekk.» I tråd med dette har KKP fortsatt et mål om å opprette et kommunistisk samfunn, og det blir beskrevet som partiets «ultimate mål». Offisielt er Kina, ifølge KKP, i sosialismens primære stadium, et utviklingsstadie som partiteoretikere innrømmer «ligner veldig på kapitalisme». Alternativt er det noen partiteoretikere som hevder «at kapitalismen er en tidlig eller den første fasen av kommunismen.» Flere har avvist ideen om sosialismens primære stadium som intellektuell kynisme. Robert Lawrence Kuhn, en kommentator av kinesisk politikk, sa at «da jeg først hørte denne begrunnelsen trodde jeg det var mer komisk enn smart — en ironisk karikatur formulert av slitne, intellektuelt kyniske propagandaarbeidere. Men den 100 år lange horisonten kommer fra seriøse teoretikere.»
Deng Xiaoping-teori ble lagt til partiets grunnlov i 1992 etter et vedtak fattet av den 14. nasjonalkongressen. Begrepene sosialisme med kinesiske særtrekk og sosialismens primære stadium ble formulert på samme tid som, og er tett tilknyttet, til Deng Xiaoping teori. Deng Xiaoping teori sier at statssosialisme og planøkonomi ikke er kommunisme per definisjon, og anser markedsmekanismer som klassenøytrale verktøy. I tillegg sier den at partiet må reagere på endringer dynamisk: For å vite om en bestemt politikk er foreldet eller ikke, må KKP søke «sannhet fra fakta» og følge opp slagordet «praksis er det eneste kriteriet for sannheten». På den 14. nasjonalkongress gjentok Jiang Dengs ideologiske mantra om at det ikke var unødvendig å spørre om noe var sosialistisk eller kapitalistisk, det viktigste spørsmålet er hvorvidt det fungerer.De tre representasjonene ble vedtatt av KKPs 16. nasjonalkongress. Som nevnt kritiserte enkelte segmenter innad i partiet teorien som ikke-marxistisk og som et forræderi mot partiets grunnleggende marxistiske verdier. Andre tolket det som en positiv utvikling av marxisme til kinesiske omstendigheter. Jiang argumenterte at veien til å realisere et kommunistisk samfunn var mer komplisert enn tidligere antatt, og at det var ugunstig å tvinge unaturlige endringer på produksjonsmåten da den burde utvikle seg naturlig i henhold til historiens økonomiske lover. Teorien er mest kjent for å tillate private entreprenører (kapitalister) å bli partimedlemmer, offisielt referert til som det «nye sosialt stratum» med begrunnelsen om at de bedriver «ærlig sysselsetting og arbeid» og bidrar til oppbyggingen av et sosialistisk samfunn. Det 3. plenarmøtet til den 16. sentralkomiteen utviklet og formulerte teorien om vitenskapelig syn på utvikling. Den anses å være Hu Jintaos bidrag til marxistisk teori. For å anvende teorien om vitenskapelig syn på utvikling må KKP arbeide disiplinert for opprettelsen av det sosialistiske harmoniske samfunn.
Deng hevdet at den fundamentale motsigelsen mellom den kapitalistiske og den sosialistisk produksjonsmåten ikke var statlig planlegging vis á vis det frie markedet. Han uttalte: «En planlagt økonomi er ikke sosialismens definisjon, fordi det foregår planlegging under kapitalismen, markedsøkonomi foregår også under sosialisme. Planlegging- og markedskrefter er begge måter å kontrollere økonomisk aktivitet på». Jiang Zemin støttet opp om Dengs synspunkt, og uttalte seg flere ganger at det ikke gjorde noe om en bestemt mekanisme var kapitalistisk eller sosialistisk fordi det eneste som betydde noe var at tiltaket fungerte. Det var i denne anledning at Jiang Zemin fortalte den 14. nasjonalkongressen at den sosialistiske staten ville tillate «markedskreftene å spille en grunnleggende rolle i ressursallokering.»I samme tale introduserte Jiang Zemin begrepet sosialistisk markedsøkonomi, som erstattet det tidligere brukte begrepet «Den planlagte sosialistiske markedsøkonomien» formulert av Chen Yun. Partilinjen som ble formulert av Jiang, og vedtatt av den 14. nasjonalkongressen, forble uendret inntil den 15. nasjonalkongressen. Denne endret ordlyden til «få markedskreftene til å videre utøve sin rolle i ressursallokering». Denne linjen forble uendret fra 3. plenarmøte til 18. sentralkomite, da den ble revidert til «la markedskreftene spille en avgjørende rolle i ressursallokering.» Det 3. plenarmøtet ble avholdt under mottoet «Oppretthold dominansen til offentlig sektor og styrke den økonomiske livskraften til den statseide økonomien», til tross for reformuleringen av markedskreftenes rolle.KKP mener at verden er organisert i to motsatte leire: en sosialistisk og en kapitalistisk. Partiet insisterer på at sosialismen vil seire over kapitalismen på grunnlag av historisk materialisme. De siste årene har KKP returnert til Karl Marxs skrifter for å forklare den kapitalistiske globaliseringen. Partiet innrømmer at globaliseringen oppsto og utviklet seg gjennom kapitalismen, men argumenterer for at globaliseringen (som markedskreftene) er klassenøytral. Om globalisering hadde vært et rent kapitalistisk verktøy ville det ekskludert en alternativ sosialistisk form for modernitet, hevder KKP.
KKP fortsatte å ha forbindelser med ikke-styrende kommunist- og arbeiderpartier og deltar på internasjonale kommunistkonferanser, særlig Den internasjonale sammenkomsten av kommunist- og arbeiderpartier. Delegater fra utenlandske kommunistpartier besøker fortsatt Kina. Blant annet i 2013 hadde generalsekretæren i Det portugisiske kommunistpartiet (PKP) Jeronimo de Sousa et møte med Liu Qibao, daværende medlem av politbyrået. I et annet tilfelle besøkte Pierre Laurent, leder av Det franske kommunistiske parti (FKP), Liu Yunshan som da var medlem av politbyråets stående komité. I 2014 tok generalsekretær Xi Jinping seg tid til å møte Gennadij Ziuganov, førstesekretær i Den russiske føderasjons kommunistparti (RFKP), for å diskutere forholdene mellom de to partiene. KKP opprettholder kontakt med store kommunistpartier som PKP, FKP, RFKP, det Kommunistpartiet i Bohemia og Moravia, Brasils kommunistparti, Nepals kommunistparti  og Spanias kommunistparti, og flere andre. De har også opprettholdt forbindelser med mindre kommunistpartier, som for eksempel Australias kommunistparti, Bangladeshs arbeidersparti, Sri Lankas kommunistparti, Belgias arbeiderparti, Ungarns arbeiderparti, Det dominikanske arbeiderpartiet og Partiet for transformasjon av Honduras. I løpet av de siste årene har KKP merket seg sosialdemokratiets evne til selvreformering og til å marginalisere de vesteuropeiske kommunistpartier.
KKP har opprettholdt gode forhold med styringspartiene i de gjenværende sosialistiske statene Cuba, Laos og Vietnam, samt Nord-Korea, selv om partiet forlot kommunismen til fordel for Juche-ideologien. Partiet bruker mye ressurser på å analysere situasjon i de resterende sosialistiske statene for å finne ut hvorfor nettopp disse statene har overlevd i motsetning til den østeuropeiske kommunismen. KKPs analyser preges av positivitet. De konkluderer som oftest med at de resterende sosialistiske statene vil fortsette å utvikle seg i riktig retning, og hevder at dette vil medføre en revitalisering av kommunismen som bevegelse engang i nærmeste fremtid.Det statsbærende partiet KKP bruker mest tid på å studere Vietnams kommunistparti (VKP). VKP blir betraktet som et prakteksempel på sosialistisk utvikling utenfor Kina i den post-sovjetiske epoke. Kinesiske Vietnam-analytikere påpeker at det var Doi Moi-politikken, vedtatt på VKPs 6. Nasjonalkongress, som etablerte grunnlaget for fremtidig samfunnsutvikling.Mens KKP sannsynligvis er den organisasjonen som har best tilgang til Nord-Korea, blir artikler, bøker og uttalelser om Nord-Korea ofte sensurert av myndighetene. De få rapportene som er tilgjengelige for allmennheten handler om de økonomiske reformene som Nord-Korea har iverksatt. Mens kinesiske analytikere i Nord-Korea har en tendens til å snakke positivt om Nord-Korea i offentlighet, viser de i private diskusjoner forakt for Nord-Koreas økonomiske system, personkulten som gjennomsyrer samfunnet, Kim-familien, ideen om arvelig styre i en sosialistisk stat, undertrykkelsesapparatet, bruken av ressurser på Den koreanske folkearmé og det nordkoreanske folks fattigdom. Noen analytikerne sammenligner den nåværende situasjonen i Nord-Korea med Kina som det var under kulturrevolusjonen. Gjennom årene har KKP forsøkt å overtale Koreas arbeiderparti (KAP) til å introdusere økonomiske reformer ved å vise til kinesiske bragder på grunn av reformer og åpenhetspolitikk. For eksempel inviterte KKP i 2006 KAPs generalsekretær Kim Jong-il til Guandong-provinsen for å vise frem hvilket framskritt de økonomiske reformene hadde gitt Kina. KKP anser KAP, og Nord-Korea mer generelt, som negative eksempler på sosialistiske statsbærende partier og sosialistiske stater.Det er betydelig interesse for cubansk kommunisme i KKP. Fidel Castro som var Cubas kommunistpartis (CKP) tidligere leder, er beundret og idealisert i Kina. Flere bøker har blitt skrevet om Den cubanske revolusjonen og dens politikk. Kommunikasjon mellom KKP og CKP har økt betraktelig siden 1990-årene, og knapt en måned går uten en eller annen form for diplomatisk utveksling. På det fjerde plenarmøte til den 16. sentralkomité diskuterte partiledelsen hvorvidt KKP kunne lære av de andre kommunistiske styringspartiene. CKP ble da fremhevet og tildelt mye ros. Da Wu Guanzheng som medlem av KKPs politbyrå, møtte Fidel Castro i 2007 overleverte han et personlig brev skrevet av Hu Jintao. Der sto det at «fakta har vist at Kina og Cuba er troverdige gode venner, gode kamerater og gode brødre som behandler hverandre med oppriktighet. De to lands vennskap har motstått tester påvirket av den skiftende internasjonal situasjonen, og vennskapet har blitt ytterligere styrket og konsolidert.»
Siden kommunismens tilbakegang og fall i Øst-Europa har KKP etablert partiforhold med ikke-kommunistiske partier. Slike forhold anses av KKP å være av stor verdi, og de bruker jevnlig kommunikasjon med andre partier som en mulighet til å studere sine motparter. For eksempel har KKP studert Folkets handlingsparti (FHP) nærme for å kunne forstå hvordan de har klart å opprettholde sin dominans over Singapores politiske liv gjennom sin «stille tilstedeværelse, men totale kontroll.» KKP konkluderer blant annet med at FHPs dominans kan forklares med partiets «godt utviklede sosiale nettverk som styrer valgkretsene effektivt ved å utvide sine tentakler dypt inn i samfunnet gjennom forskjellige regjeringsgrener og partikontrollerte grupper.» Singapore blir ansett som et eksempel på styrt demokrati ifølge KKP. En annen viktig forskjell er at FHP «ikke [er] et politisk parti basert på arbeiderklassen — det er heller et politisk parti tilhørende eliten] ... Det er også et politisk parti tilhørende det parlamentarisk systemet, ikke en revolusjonært parti.» Andre partier i Asia som KKP opprettholder gode forhold med er Forente malayers nasjonale organisasjon, et parti som styrte Malaysia uavbrudt i perioden 1957–2018, og Japans liberaldemokratiske parti, som har vunnet alle valg med unntak av to siden slutten av andre verdenskrig.KKP har siden Jiang Zemins styretid aktivt prøvd å styrke sitt forhold med sin tidligere motstander Taiwans Kuomintang (KMT). Å styrke KKPs forhold med Kuomintang blir ansett av KKP som et skritt nærmere målet om å gjenforene Taiwan med Fastlands-Kina. Fra et forskningsperspektiv vekker KMT interesse i KKP siden partiet styrte Republikken Kina (dagens Taiwan) uavbrudt i perioden 1929–2000. Generelt kan det sies at ettpartistater og ettpartidominans er av spesiell interesse for KKP, og KKP bruker mye ressurser på å studere disse tilfellene. For eksempel studeres Den syriske regionale grenen til Det arabiske sosialistiske ba'athpartiets evne til å beholde styret innenfor maktkonsentrasjonen i al-Assad-familien. Dette forklares med det sterke presidentsystemet, at makt går i familien (Bashar al-Assad etterfulgte sin far Hafez al-Assad), og rollen Det syrisk arabiske forsvaret har i landets politikk.
De siste årene har KKP vist betydelig større interesse for Latin-Amerika  Antall delegasjoner sent til og mottatt fra kontinentet har økt betraktelig de siste årene. Innen 2008 hadde KKP etablert partiforhold med 99 partier fra 29 latinamerikanske land. Den rosa bølgen, en serie av valgseire for venstrepartier som tok Latin-Amerika med storm ved starten av århundreskiftet, overrasket KKP. Partiet reagerte med å etablere forhold med flere sosialistiske og antiamerikanske partier på kontinentet. Det tetteste partiforholdet ble etablert med Venezuelas forente sosialistparti (VFSP), da ledet av Hugo Chávez. Til tross for det tette samarbeidet har KKP uttrykt irritasjon over partiets anti-kapitalistiske og anti-amerikanske retorikk på den internasjonale arenaen. Likevel forblir forholdet nært, og i 2013 ble partene enige om å sende VFSP-kadre til Kina for opplæring i politikk- og samfunnsområder på Den sentrale partiskolen.Det partiet KKP fascineres mest av i Latin-Amerika er Mexicos Det institusjonelle revolusjonære partiet (IRP), som styrte landet uavbrutt i 71 år. KKP tilskriver dette IRPs lange regjeringstid, landets sterke presidentsystem, partiets tilknytning til machismokulturen, dets nasjonalistiske holdning, identifiseringen med partiets befolkning på landet og iverksettelsen av en økonomisk politikk som baserte seg på både nasjonalisering og markedet. KKP påpeker at IRP mistet makten siden partiet manglet indre partidemokrati, at partiet ble sosialdemokratisk, dets rigide partistruktur som ikke lot seg reformere, korrupsjon, globaliseringspress på samfunnet og amerikansk innblanding i mexicansk politikk.Europas sosialdemokratier har vakt betydelig interesse internt i KKP siden tidlig i 1980-årene. Med unntak av en kort periode i 1970-årene der KKP etablerte partiforhold med høyreekstreme partier for å stoppe sovjetisk ekspansjonisme, var KKPs kontakt med sosialdemokratiske partiet det første alvorlige forsøket på å etablere partiforhold med ikke-kommunistiske partier. KKP krediterer Europas sosialdemokratiske bevegelse for å etablere «kapitalisme med et menneskelig ansikt». Trenden har vakt oppsikt siden KKP hadde et svært negativt syn på sosialdemokratiet som styreform ved inngangen til 1980-årene, et syn basert på tidligere marxist-leninistiske analyser av bevegelsen. Dette endret seg i 1980-årene. Da konkluderte KKP med at de kunne lære av den sosialdemokratiske bevegelsen. Partiet sendte delegasjoner rundt om i Europa for å observere deres politikk og ideologi. Imidlertid hadde de fleste europeiske sosialdemokratiske partier på dette tidspunktet mistet makten og var i en periode med selvreform. Denne prosessen ble fulgt med stor interesse av KKP. Partiet la spesielt fokus på reformarbeidet i Det britiske arbeiderpartiet og Tysklands sosialdemokratiske parti. Partiets konklusjon var at de sosialdemokratiske partiene klarte å gjenoppta makt fordi de moderniserte sin ideologi ved å erstatte tradisjonell statsstyrt sosialistisk politikk med privatisering og markedsøkonomi. At partiene endret velgergrunnlag ved å gi slipp på bindinger til fagforeningene og heller nå ut til gründere, unge og studenter, ble også lagt merke til.
ArtiklerAbrami, Regina; Malesky, Edmund; Zheng, Yu (2008). «Accountability and Inequality in Single-Party Regimes: A Comparative Analysis of Vietnam and China» (PDF). University of California Press. s. 1–46. 
Angle, Stephen (2005). «Decent Democratic Centralism». 33 (4). Sage Publications, Inc. s. 518–546. 
Brown, Kerry. «The Communist Party of China and Ideology» (PDF). China: An International Journal. National University of Singapore Press (NUS Press). 10 (2): 52–68. 
Chambers, David Ian. «Edging in from the Cold: The Past and Present State of Chinese Intelligence Historiography». Journal of the American Intelligence Professional. 56 (3). Central Intelligence Agency. s. 31–46. 
Cheng, Joseph Y. «Sino-Vietnamese Relations in the Early Twenty-first Century: Economics in Command?». Asia Survey. 51 (2). University of California Press. s. 379–405. 
Heuser, Robert (1987). «The Legal Status of the Chinese Communist Party». Occasional Papers / Reprints Series in Contemporary Asian studies. 
Rosen, Stanley. «China in 1986: A Year of Consolidation». Asia Survey. 27 (1). University of California Press. s. 35–55. 
Rosen, Stanley. «China in 1987: The Year of the Thirteenth Party Congress». Asia Survey. 28 (1). University of California Press. s. 35–51. 
Dittmer, Lowell. «China in 1988: The Continuing Dilemma of Socialist Reform». Asia Survey. 29 (1). University of California Press. s. 12–28. 
Dittmer, Lowell. «China in 1989: The Crisis of Incomplete Reform». Asia Survey. 30 (1). University of California Press. s. 25–45. 
Dynon, Nicholas. «"Four Civilizations" and the Evolution of Post-Mao Chinese Socialist Ideology». The China Journal. 60. University of Chicago Press. s. 83–109. 
Gang, Lin. «Leadership, Transition, Intra-Party Democracy, and Institution Building in China». 44 (2). University of California Press. s. 255–275. 
Harding, Neil. «Reappraising the Cultural Revolution». The Wilson Quarterly. 4 (4). Woodrow Wilson International Center for Scholars. s. 132–141. 
Kataoka, Tetsuya. «Political Theory of the Great Leap Forward». 36 (1). The Johns Hopkins University Press. s. 93–122. 
Li, Cheng. «Intra-Party Democracy in China: Should We Take It Seriously?». 30 (4). China Leadership Monitor. s. 1–14. 
Mahoney, Josef Gregory; Yi, Jiexiong; Li, Xiuling. «A Marxist Perspective on Chinese Reforms: Interview with Jiexiong». s. 177–192. 
Köllner, Patrick. «Informal Institutions in Autocracies: Analytical Perspectives and the Case of the Chinese Communist Party» (PDF) (232). German Institute of Global and Area Studies. s. 1–30. 
Miller, H. Lyman. «Hu Jintao and the Party Politburo» (PDF). 32 (9). China Leadership Monitor. s. 1–11. 
Salmenkari, Taru. «Democratic Centralism: Underlining Importance of Democracy for the Socialist System». Studia Orientalia (106). Finnish Oriental Society. s. 527–568. 
Shambaugh, David. «The Soldier and the State in China: The Political Work System in the People's Liberation Army» (PDF). The China Quarterly (127). Cambridge University Press on behalf of the School of Oriental and African Studies. s. 527–568. 
Shigong, Jiang. «Chinese-Style Constitutionalism: On Backer's Chinese Party-State Constitutionalism» (PDF). Modern China. 40 (2). SAGE Publishing, Inc. s. 133–167. 
Smil, Vaclav. «The Next 50 Years: Unfolding Trends» (PDF). Population and Development Review. 31 (4). Population Council. s. 605–643. 
Shigong, Jiang. «China's Agricultural Crisis and Famine of 1959–1961: A Survey and Comparison to Soviet Famines». Comparative Economic Studies. 50 (1). Association for Comparative Economic Studies. s. 1–29. 
Wuthnow, Joel; Saunders, Phillip C. «Chinese Military Reforms in the Age of Xi Jinping: Drivers, Challenges, and Implications» (PDF). China Strategic Perspectivez (10). Institute for National Strategic Studies. s. 1–87. BøkerBaum, Richard (1996). Burying Mao: Chinese Politics in the Age of Deng Xiaoping. Princeton University Press. ISBN 0691036373. 
Baylis, Thomas (1989). Governing by Committee: Collegial Leadership in Advanced Societies. State University of New York Press. ISBN 9780887069444. 
Bush, Richard (2005). Untying the Knot: Making Peace in the Taiwan Strait. Brookings Institution Press. ISBN 0815797818. 
Broodsgaard, Kjeld Erik; Zheng, Yongnian (2006). The Chinese Communist Party in Reform. Routledge. ISBN 0203099281. 
Coase, Ronald; Wang, Ling (2012). How China Became Capitalist. Palgrave Macmillan. ISBN 1137019360. 
Ding, X.L. (2006). The Decline of Communism in China: Legitimacy Crisis, 1977–1989. Cambridge University Press. ISBN 0521026237. 
Finer, Catherine Jones (2003). Social Policy Reform in China: Views from Home and Abroad. Ashgate Publishing. ISBN 0754631753. 
Fisher, Richard (2008). China's Military Modernization: Building for Regional and Global Reach. Greenwood Publishing Group. ISBN 0275994864. 
Fukuyama, Francis (2014). Political Order and Political Decay: From the Industrial Revolution to the Globalization of Democracy. Farrar, Straus and Giroux. ISBN 978-0-374-22735-7. 
Fu Delete repeated word = Zhengyuan (1993). Autocratic Tradition and Chinese Politics. Cambridge University Press. ISBN 0521442281. 
Gao, James (2009). Historical Dictionary of Modern China (1800–1949). Scarecrow Press. ISBN 0810863081. 
Gregor, A. James (1999). Marxism, China & Development: Reflections on Theory and Reality. Transaction Publishers. ISBN 1412828155. 
Li, Gucheng (1995). A Glossary of Political Terms of the People's Republic of China. Chinese University Press. ISBN 9622016154. 
Guo, Sujian (2012). Chinese Politics and Government: Power, Ideology and Organization. Routledge. ISBN 0415551382. 
Guo, Sujian; Guo, Baogang (2008). China in Search of a Harmonious Society. Rowman & Littlefield|Lexington Books. ISBN 0739126245. 
Heath, Timothy R. (2014). China's New Governing Party Paradigm: Political Renewal and the Pursuit of National Rejuvenation. Ashgate Publishing, Ltd. ISBN 1409462013. 
Heazle, Michael; Knight, Nick (2007). China–Japan Relations in the Twenty-first Century: Creating a Future Past?. Edward Elgar Publishing. ISBN 1781956235. 
Hunt, Michael (2013). The World Transformed: 1945 to the Present. Oxford University Press. ISBN 0312245831. 
Izuhara, Misa (2013). Handbook on East Asian Social Policy. Edward Elgar Publishing. ISBN 085793029X. 
Yu, Keping (2010). Democracy and the Rule of Law in China. Brill Publishers. ISBN 9004182128. 
Kornberg, Judith (2005). China in World Politics: Policies, Processes, Prospects. University of British Columbia Press. ISBN 1588262480.  
Koss, Daniel (2018). Where the Party Rules: The Rank and File of China's Communist State. Cambridge University Press. ISBN 9781108354981. 
Kuhn, Robert Lawrence (2011). How China's Leaders Think: The Inside Story of China's Past, Current and Future Leaders. John Wiley & Sons. ISBN 1118104250. 
Latham, Kevin (2007). Pop Culture China!: Media, Arts, and Lifestyle. ABC-CLIO. ISBN 1851095829. 
Historical Dictionary of Revolutionary China, 1839–1976. Greenwood Publishing Group. 1992. ISBN 0313264570. 
Lew, Christopher R.; Leung, Edwin Pak-wah (1996), Historical Dictionary of the Chinese Civil War (2nd utgave), Scarecrow Press 
Li, Cheng (2009). China's Changing Political Landscape: Prospects for Democracy. Brookings Institution Press. ISBN 0815752083. 
Liu, Guoli (2011). Politics and Government in China. ABC-CLIO. ISBN 0313357315. 
Joseph, William (2010). Politics in China: an Introduction. Oxford University Press. ISBN 0195335309. 
Mackerras, Colin; McMillen, Donald; Watson, Andrew (2001). Dictionary of the Politics of the People's Republic of China. Routledge. ISBN 0415250676. 
Richard, McGregor (2012). The Party: The Secret World of China's Communist Rulers (2nd utg.). Harper Perennial. ISBN 0061708763. 
Musto, Marcello (2008). Karl Marx's Grundrisse: Foundations of the Critique of Political Economy 150 Years Later. Routledge. ISBN 1134073828. 
Smith, Ivian; West, Nigel (2012). Historical Dictionary of Chinese Intelligence. Scarecrow Press. ISBN 0810871742. 
Ogden, Chris (2013). Handbook of China s Governance and Domestic Politics. Routledge. ISBN 1136579532. 
Organisation for Economic Co-operation and Development (2005). Governance in China. OECD Publishing. ISBN 9264008446. 
Pantsov, Alexander (2015). Deng Xiaoping: A Revolutionary Life (1st utg.). Oxford University Press. ISBN 019939203X. 
Saich, Tony; Yang, Benjamin (1995). The Rise to Power of the Chinese Communist Party: Documents and Analysis. M.E. Sharpe. ISBN 1563241552. 
Shambaugh, David (2008). China's Communist Party: Atrophy and Adaptation. University of California Press. ISBN 0520254929. 
Shambaugh, David (2013). China Goes Global: The Partial Power. Oxford University Press. ISBN 0199323690. 
Sullivan, Lawrence (2007). Historical Dictionary of the People's Republic of China. Scarecrow Press. ISBN 0810864436. 
Sullivan, Lawrence (2012). Historical Dictionary of the Chinese Communist Party. Scarecrow Press. ISBN 0810872250. 
Jonathan, Unger (2002). The Nature of Chinese Politics: From Mao to Jiang. M.E. Sharpe. ISBN 0765641151. 
van de Ven, Johan (1991). From Friend to Comrade: The Founding of the Chinese Communist Party, 1920–1927. University of California Press. ISBN 0520910877. 
Vogel, Ezra (2011). Deng Xiaoping and the Transformation of China. Harvard University Press. ISBN 0674055446. 
Yeh, Wen-hsin (1996). Provincial Passages: Culture, Space, and the Origins of Chinese Communism. University of California Press. ISBN 0520916328. 
Wang, Gunwu; Zheng, Yongian (2012). China: Development and Governance. World Scientific. ISBN 9814425834. 
White, Stephen (2000). Russia's New Politics: The Management of a Postcommunist Society. Cambridge University Press. ISBN 0521587379. 
Wong, Yiu-chung (2005). From Deng Xiaoping to Jiang Zemin: Two Decades of Political Reform in the People's Republic of China. University Press of America. ISBN 076183074X. 
Zheng, Suisheng (2004). A Nation-state by Construction: Dynamics of Modern Chinese Nationalism. Stanford University Press. ISBN 0804750017.