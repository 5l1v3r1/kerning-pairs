
Chelmsford er administrasjonsby i distriktet Chelmsford i det seremonielle grevskapet Essex, øst i England. Den ligger innenfor Londons pendlerbelte, bortimot 51 km nordøst for Charing Cross i London, og rundt 35 km fra Colchester, og ligger midtveis mellom de to nevnte byene. Chelmsford ligger nesten nøyaktig i midten av Essex, og det er antagelig dette som er årsaken til at den er administrasjonsby selv om den verken er den største eller den eldste byen i grevskapet. Den er også administrasjonssenter for distriktet Chelmsford, som dekker et større område.
Byens urbane område har i henhold til folketellingen i 2011 en befolkning på 111 511 innbyggere, mens distriktet som helhet har en befolkning på 168 310.Byen er sete for Chelmsford bispedømme, som har Englands minste katedral, og hjemby for Anglia polytekniske universitet.
I 1199 besørget biskopen av London at Chelmsford fikk et kongelig charter for å holde marked; dermed fikk den bystatus. Den eldste bosetningen i området går mye lenger tilbake; under forstaden Springfield har man funnet spor etter bosetning fra bronsealderen. Byen var også bebodd av romerne, og rester etter et tempel fra den tiden er funnet.
Siden 1800-tallet har byen vært et viktig industrisenter, og blant annet ble Storbritannias første elektroingeniørbedrift (1878) og første kulelagerfabrikk (1898) opprettet der. I 1898 ble også den første radiofabrikken i verden åpnet i Chelmsford, av Guglielmo Marconi. De første offentlige radiosender i Storbritannia ble sendt ut fra byen i 1920, og i 1922 ble de første underholdningssendinger på radio sendt fra Marconis forskningssenter i Writtle utenfor byen.
Under andre verdenskrig ble Chelmsford angrepet flere ganger. Den verste enkelthendelse fant sted 19. desember 1944, da en V2-rakett traff byen i nærheten av Hoffmans kulelagerfabrikk. 39 ble drept og 138 skadet, mens flere bygninger ble totalødelagt og mange skadet.

Chess Festival Spitsbergen er betegnelsen på en rekke sjakkarrangementer i Barentsburg og Longyearbyen i begynnelsen av september 2006. 
Sjakkfestivalens høydepunkt var tvekampen mellom det norske stortalentet Magnus Carlsen og russeren Pjotr Svidler, rangert som verdens femte beste spiller på FIDEs ratingliste juli 2006. 1. september spilte de to partier mot hverandre med en betenkningstid på en time. Det første partiet endte remis, mens Svidler vant det andre og dermed matchen 1,5-0,5.
Dagen etter ble det arrangert en tilsvarende kamp mellom Simen Agdestein og den amerikanske stormesteren Nick de Firmian, bosatt i Danmark. Denne endte 1-1, etter at spillerne vant ett parti hver. De fire stormestrene ga også simultanoppvisninger i løpet av helgen. 
Chess Festival Spitsbergen var en del av 100-årsfeiringen av Longyearbyen. Det var i 1906 amerikaneren John Munroe Longyear etablerte de første helårsbosetningene.

Chester William Nimitz (født 24. februar 1885 i Fredericksburg i Texas, død 20. februar 1966 på Yerba Buena Island ved San Francisco) var en amerikansk admiral.
Nimitz hadde opprinnelig planer om å begynne ved West Point, men der var det ingen ledige plasser. Han klarte imidlertid å komme inn på United States Naval Academy i Annapolis i 1901 og han ble uteksaminer i 1905 som nummer 7 av 114.
Karrieren kunne imidlertid få en hurtig avslutning da han som 22-årig fenrik («ensign») i 1907 kjørte destroyeren Decatur på en mudderbanke ved Filippinene. Han ble stilt for en militær domstol, anklaget for å ha satt et marinefartøy i fare. For dette fikk han en reprimande.
Han ble overført til skolevirksomhet, men etter et par år var han tilbake som skipssjef, denne gangen på forskjellige ubåter, av de første som kom i tjeneste. I tiden fram til første verdenskrig var han også en periode i Nürnberg og Gent og studerte blant annet ulike dieselmotorer.
10. august 1917 ble Nimitz adjutant for admiral Samuel S. Robinson, som var sjef for ubåtstyrkene i Atlanterhavet. 6. februar 1918 ble han utnevnt til kommandørkaptein og stabssjef  («Chief of Staff») for Robinson og fikk et anbefalelsesbrev for det arbeidet han la ned. Utover i resten av verdenskrigen fikk han stadig større ansvarsområde i forhold til ubåtoperasjonene.
I mellomkrigstiden hadde han forskjellige kommandoer, men studerte også en periode ved Naval War College i Newport, Rhode Island. Han tjenestegjorde både som skipssjef og i stabsfunksjoner.
Etter angrepet på Pearl Harbor 7. desember 1941 ble Nimitz den 31. desember 1941 admiral og sjef for den amerikanske Stillehavsflåten (Commander in Chief of the Pacific Fleet and Pacific Ocean Areas) og han ledet sjøkrigen mot Japan fra sitt hovedkvarter på Hawaii.
Den 19. desember 1944 ble han utnevnt til Fleet Admiral, den høyeste admiralgraden som tilsvarer fem-stjernes general. Han etterfulgte Ernest King som marinesjef (Chief of Naval Operations) den 15. desember 1945 og gikk av 15. desember 1947.
Honolulus store motorvei, Nimitz Highway, er oppkalt etter ham. Den amerikanske flåtens største hangarskip kalles «Nimitzklassen» som følge av navnet på det første skipet i klassen, USS «Nimitz».
Chiltonorchestia pusilla er en art i slekten Chiltonorchestia innenfor tangloppefamilien av ordenen Senticaudata, som inngår i gruppen av tanglopper. 

Middelsstore, ovale, blanke, gulbrunlige (i alle fall på døde eksemplarer) skjoldbiller, oftest med svarte tegninger. Sett frå siden er de jevnt hvelvede. Antennene er trådformede og middels lange. Kroppen er egentlig ganske normalt proporsjonert, med pronotum og dekkvingene er noe utvidet mot sidene slik at de helt dekker oversiden, både hodet og beina er skjult under dette skjoldet. Med utvidelsen blir kroppsformen bredt oval. Pronotum er rundet, dekkvingenes "skuldre" noe framskytende. Oversiden er ganske grovt punktert med punktrader på dekkvingene.
Både larvene og de voksne (imago) billene lever av å spise blad på næringsplanten. De voksne (imago) sitter tett inntil planten og det store flate halsskjoldet og dekkvingene gjør at billen kan være svært vanskelig å oppdage, og det er vanskelig for rovdyr å nå den sårbare undersiden. Larvene gjemmer seg gjerne under et tak av gammel avføring og planterester som er festet til den fremoverbøyde bakkroppsspissen. I alle fall neen av artene lever på planter i vindelfamilien.
Den systematiske plasseringen av gruppen skjoldbiller er uavklart, den har tradisjonelt vært regnet som en underfamilie av bladbiller, slik som i denne oversikten. Mens enkelte plasserer den inn som en stamme (tribe) i delgruppe Hispinae, som tradisjonelt har vært regnet som søstergruppe til skjoldbillene, eller motsatt blir Hispinae plassert som en undergruppe (da kalt Hispini) av skjoldbillene.
Borowiec, L. 1999. A world catalogue of the Cassidinae (Coleoptera: Chrysomelidae). Biologica Silesiae, Wroclaw.

Chloranthaceae er en plantefamilie som plasseres som eneste familie i ordenen Chloranthales av Angiosperm Phylogeny Group III. Denne ordenen plasseres i gruppa av tidlig evolverte blomsterplanter som blant annet inneholder magnolia, overordenen Magnolianae. Familien har lenge vært oppfatta som en "primitiv" eller basal blomsterplante, men slektskapet til andre grupper har vært vanskelig å avklare. APG III plasserer familien som søstergruppe til de andre ordnene i Magnolianae.
Familien omfatter 65-70 arter fordelt på 4 slekter. Det finnes både trær, busker og urter i familien. Bladene er hele med tanna kant og blomstene er små, grønne og reduserte. Blomstene er enten tokjønna eller enkjønna og i så fall er plantene som oftest særbu. Hannlige blomster forekommer i store antall i klaselignende blomsterstender uten kronblad eller begerblad. Det er enten en pollenbærer eller 3 som er sammenvokst. Hunnlige eller tokjønna blomster finnes i langt mindre antall i aks eller klase. Disse blomstene mangler også kronblader, men har 3 sammenvokste begerblad som er vokst sammen med fruktknuten som har kun ett frøemne. Frukten er liten, rund eller avlang steinfrukt med ett frø.
Familien finnes i tropiske strøk, men mangler fra Afrika, Australia og kanskje fra Madagaskar. Artene forkommer først og fremst i fuktige fjellskoger.
Sarcandra - 2 arter, tokjønna blomster.Familien ble opprettet av Robert Brown i 1820 etter at C. inconspicuus var beskrevet av Olof Swartz i 1797.
Tidligere systematikere plasserte også familien blant de mest "primitive" blomsterplantene, men med ulike plasseringer i hierarkiene:

Han representerte Sør-Korea under Sommer-OL 2016 i Rio de Janeiro, der han ble utslått i kvartfinalen med det sørkoreanske U23-landslaget.

Christa Schumann-Lottman (født 3. mai 1964) er en guatamalansk tidligere friidrettsutøver som spesialiserte seg i sprintløp. 
Hun representerte landet sitt under Sommer-OL 1984 i Los Angeles, der hun ble utslått i de innledende rundene på 100 meter.

Christian August Bendixen (født 27. juni 1811 i Oddernes ved Kristiansand, død 25. oktober 1874 Hjartdal) var en norsk jurist.
Han tok juridisk embetseksamen i 1842. Fra 1849 var han underrettssakfører i Ålesund, og ordfører i Ålesund i 1854, 1855 og 1857, og varaordfører i 1856. I 1858 ble han konstituert politimester i Kristiansund, og i 1860 ble han permanent utnevnt til samme embete. Fra 1866 var han sorenskriver i øvre Telemark.Ved siden av sitt virke som jurist skrev han skjønnlitterære fortellinger, som ble publisert i Ny Hermoder og Nat og Dag. Han skal også ha vært teateranmelder i tidsskriftet Rigstidende.

Christian Holtermann Knudsen (født 15. juli 1845 i Bergen, død 21. april 1929) var en norsk typograf, redaktør og politiker som representerte Arbeiderpartiet. Han var av fattig arbeiderslekt, gikk i typograflære, og drev eget trykkeri i Kristiania fra 1884. Han gikk aktivt inn i fagbevegelsen for trykkeriarbeiderne i 1872, og grunnla både forløperen til LO i 1882, forløperen til Arbeiderbladet i 1884, videre Den socialdemokratiske Forening i 1885, og Det forenede norske Arbeiderparti i 1887. Han var også den ledende kraft i maktovertakelsen i Oslo Arbeidersamfunn, denne foreningen meldte overgang fra Venstre til Det norske Arbeiderparti i 1893. Med ett skiftet da 5000 medlemmer partitilhørighet.
Knudsen regnes ofte som grunnleggeren av den politiske arbeiderbevegelse i Norge, og var innvalgt på Stortinget for Arbeiderpartiet 1906–15. Han var partiformann i tre perioder, og selv om han tidvis ble offer for fløystrid forble han i partiet gjennom partisplittelsene 1921–27. Han satt kontinuerlig i partiets sentralstyre fra 1887 til 1924 med bare ett års avbrekk. Knudsen var belest innen teoretisk sosialisme, men beholdt et jordnært og måteholdent forhold til ideologi. I Arbeiderpartiets pionertid var han en nær alliert og personlig venn med Carl Jeppesen. Holtermann Knudsen var gift, men hadde ingen egne barn.
Knudsen var sønn av bøkkeren og daglønneren Knud Olai Rasmussen, og sønnen Christian tok Holtermann-navnet fra sin ubeslektede fadder, kjøpmannen Nicolay Holtermann i Bergen. Han vokste opp i et arbeiderhjem med to brødre og to søstre, og ble en av de fremste elevene ved Christi Krybbe skole. Faren var rodeforstander i Bergens Arbeiderforening – en «borgerlig» arbeiderforening som i motsetning til Kristiania Arbeidersamfund aldri kom til å bli knyttet til den politiske arbeiderbevegelsen. Men inspirert av de «borgerlige» arbeidersamfunnenes sykekasser gikk Christian Holtermann Knudsen senere inn for at også de sosialistiske fagforeningene skulle arrangere slike hjelpekasser for medlemmene. Den praktiske nytten av samhold styrket det indre fellesskapet og solidaritetsånden, mente han.Christian Holtermann Knudsen gikk i boktrykkerlære etter folkeskolen, og forlot Bergen for godt i januar 1865. Han ble gående arbeidsløs i både København og Kristiania, men fikk til slutt jobb hos B. M. Bentzen, senere i andre trykkerier i Kristiania og Kongsberg. Han giftet seg med arbeiderdatteren Marie Knudsen fra Halden, i Kristiania i 1870 – hun var da 33 år gammel og hadde en 10 år gammel datter. Christian og Marie fikk selv ingen barn, men hadde et lykkelig ekteskap.
Christian Holtermann Knudsen fikk nå trykkerjobb i avisen «Almuevennen», eid av den radikale stortingsmannen og senere statsrevisor Christian Johnsen. Knudsen ble der til 1884, og Johnsen ga også ut det mer politiske «Adressebladet». I denne perioden, hvor økonomisk oppgang skapte klarere lønnskrav fra håndverkerne, ble Christian Holtermann Knudsen fagforeningsmann, sosialist, og agitator. I 1872 startet typografene fagforening i Kristiania, med Knudsen som medstifter og tillitsvalgt. Han fikk her blant annet vedtatt at medlemmene betalte ukentlige bidrag til streikekassen for typografer i København.Knudsen ble i 1876 valgt til formann i Den typografiske forening i Kristiania, som var Norges første levedyktige fagforening. Dette året startet en verdenskrise som brakte nødsår og arbeidsløshet i Norge – og økte motsetninger mellom håndverkerne og de ufaglærte arbeiderne som i nødsårene strømmet inn fra bygdene. Under trykket av lønnskamp og arbeidsløshet organiserte trykkeriarbeiderne seg, som den første håndverkergruppen i landet. Knudsen ble med i styret fra 1874 og gikk i møter med svenske og norske tidlige sosialister, og leste tyske småskrifter om sosialismen. Foreløpig fantes det ingen sosialistisk forening i Norge – bare rene fagforeninger uten en nasjonal overbygning. Hans initiativ allerede i 1877 om å danne et nasjonalt forbund for typografforeningene møtte motstand i Oslo, men han fikk Bergens typografforening til å medvirke til opprettelsen av Norsk Centralreisekasse for Bogtrykkere i 1882 – dagens Norsk Grafisk Forbund. Dermed stod Knudsen fadder for Norges første nasjonale fagforbund, som la grunnstenen for LO. Samme år stiftet arbeidersamfundene og arbeiderforeningene en nasjonal fellesorganisasjon – De forenede norske Arbeidersamfund – under det andre arbeidermøte i Trondheim, politisk helt dominert av Venstre.Knudsen ble selv medlem av Kristiania Arbeidersamfund i 1882, en «borgerlig» arbeiderforening hvor Venstre nettopp hadde overtatt den politiske ledelsen på bekostning av Høyre. Holtermann Knudsen tilhørte arbeiderforeningens og partiet Venstres ytterste venstrefløy, og kjempet der for alminnelig stemmerett og «arbeidersagen». Kristiania Arbeidersamfund var helt preget av Venstre, med agitatorer som Bjørnstjerne Bjørnson, Ernst Sars og Johan Sverdrup blant medlemmene, og tusenvis av tilhørere på møtene. Knudsens opposisjonstilværelse i Venstre bar få frukter, og han konsentrerte etter hvert sin kraft om arbeidet gjennom fagbevegelsen. Da snekkerne i Kristiania tok initiativ til en sammenslutning, inviterte de etter hvert til en sentralkomite for ulike fagforbund, hvor Knudsen fikk styreplass sent i 1883. 
Fagforeningenes Centralkomite jobbet med tariffspørsmål og hjelpekasser, og deltok på møtene i den Venstre-dominerte landssammenslutningen De forenede norske Arbeidersamfund, men med sosialistiske delegater. På komiteens oppfordring opprettet Knudsen i mai 1884 avisen Vort Arbeide i 20 000 eksemplarer, med undertittel Organ for Arbeidernes Interesser – det senere Arbeiderbladet. Den konkurrerte med «Demokraten», som appellerte til arbeidere, men ikke brakte noe politisk arbeider- eller fagforeningsstoff. Da byens trykkerier ganske snart nektet å trykke det radikale innholdet, startet han eget trykkeri, og fra august kom «Vort Arbeide» ut i 250 eksemplarer to ganger i uka, til en pris av 1 krone per kvartal. Fra 1886 het avisen «Social-Demokraten». I de kommende år ble Knudsen ofte dømt til bøter, eksempelvis for å trykke Hans Jægers bok «Fra Kristiania-Bohemen» og student Oskar Jægers artikkel til støtte for prevensjon. Knudsen valgte soning framfor pengebot.
Venstre-mannen Jon Hol fikk arbeiderne ved Akers mekaniske verksted til å starte en «borgerlig» arbeiderforening og utgi en ikke-sosialistisk arbeideravis, «Arbeideren», i desember 1884. Det norske Arbeiderforbund under ledelse av Jon Hol hadde brodd mot «Vort Arbeide», og støtte sammen med den sosialistiske Fagforeningenes Centralkomite på møtene i De forenede norske Arbeidersamfund. Kampen om fagbevegelsen var for alvor begynt. Knudsen så seg nødt til å få fagforeningenes sentralkomite til å overta driften av avisen da kampen tilspisset seg. Da de ikke kom til enighet om å støtte avisdriften, ble det trolig utslagsgivende for Knudsens initiativ til å starte et «arbeiderparti».På et folkemøte  i Kasino ved Youngstorget den 27. januar 1885 talte Knudsen til 300 frammøtte, og stemplet Johan Sverdrups arbeiderkommisjoner som «aldeles utilstrækkelige. De bygger på Bismarcks Forslag som er aldeles uantagelig og forkastet af Arbeiderne der». Sammenstillingen mellom Sverdrups og Bismarcks borgerlige arbeiderpolitikk var bevisst. I en artikkel i «Vort Arbeide» 3. februar innbød han til «Stiftelse af en Socialdemokratisk Forening». Medlemmene i typografforeningen var ikke entydig begeistret for at deres fremste tillitsvalgte tonet politisk flagg på denne måten. Den første som meldte seg var advokat Ludvig Meyer, og da 100 interesserte hadde meldt seg 1. mars 1885 ble foreningen startet. 
Foreningen overtok avisdriften, og startet lokale foreningslag i Grorud, Lysaker, Høvik, Porsgrunn og Skien. Den ble møtested for sosialistene som kjempet om makten i arbeidersamfundene, fagforeningene og på de nasjonale arbeidermøtene, og Den Socialdemokratiske Forening gikk inn i Arbeidersamfundenes fellesorganisasjon. Sommeren 1885 agiterte Knudsen og Sophus Phil i Bergen, og samme år deltok Knudsen ved det nasjonale arbeidermøtet for arbeidersamfunn, i Kristiansand. Han fikk her gjennomslag for krav om 10 timers normalarbeidsdag og alminnelig stemmerett for menn, men hans forslag om kvinnelig stemmerett ble forkastet med 58 mot 11 stemmer. Snart ble splittelsen i arbeidersamfundene mer tydelig, særlig etter at regjeringen Sverdrups Arbeiderkommisjon skuffet arbeiderne med lite kraftfulle forslag i 1886. Arbeiderbevegelsen ble radikalisert, avisen tok det ideologiske navnet «Social-Demokraten» under sosialisten Carl Jeppesens ledelse, mens Holtermann Knudsen ble sosialismens klare anfører i arbeiderbevegelsen.Knudsens stiftelse av Den Socialdemokratiske Forening regnes som forløperen til grunnleggingen av Arbeiderpartiet, og det er mulig å se på 1. mars 1885 som den «egentlige» stiftelsesdatoen for arbeiderbevegelsens parti i Norge, snarere enn grunnleggingen i Arendal 21-22. august 1887. Knudsen inviterte til dannelsen av «en socialdemokratisk forening for Norge». Han var to år senere en av foreningens sju utsendinger til stiftelsesmøtet for Arbeiderpartiet. 
Knudsen fikk avløsning som formann for Den Socialdemokratiske Forening høsten 1886, og som redaktør i «Social-Demokraten» i 1887. Begge verv ble overtatt av den 28-årige danske tobakksarbeideren Carl Jeppesen, som Knudsen innledet et livslangt og nært samarbeid med. Sammen med konen Hulda tok Jeppesen jobb som børstebinder for Jordan og Kristiania kommune, men skrev først og fremst fengende taler, skrifter, artikler og arbeidersanger. Selv om de gikk hver sin vei ved partisplittelsen i 1921 – Jeppesen var innom Norges Socialdemokratiske Arbeiderparti – bevarte de det politiske og personlige vennskapet. De to inntok en sentral rolle som utsendinger fra Den sosialdemokratiske forening ved det todagersmøtet som de faglige Samholdsforeningene (dvs. samorganisasjonene) innkalte til i Arendal 21. august 1887, hvor Det forenede norske Arbeiderparti ble stiftet.
Knudsen og hans sosialdemokratiske kamerater fra Oslo og Bergen preget sterkt stiftelsesmøtet i Arendal 21-22. august 1887, hvor i alt 29 utsendinger representerte 19 fagforeninger. De fleste av de 19 lokale samholdsforeningene som møtte, var ikke erklært sosialistiske eller sosialdemokratiske. Carl Jeppesen preget organisasjonsdebatten, og Christian Holtermann Knudsen dominerte i programdebatten. Møtet vedtok allmenn stemmerett, lovfestet normalarbeidsdag, overgang fra innførselstoll på konsumvarer til progressiv inntektsskatt, og støtte til streikerett. 
Dette året lå fortsatt de fleste arbeidere under inntektsgrensen på 800 kroner årlig som grense for mannlig stemmerett, tross helge- og nattarbeid. Knudsen forhindret radikale vedtak om profittutbytte og «sædelighed», siden målet om å trekke Venstre-dominerte foreninger inn i det nye partiet krevde programvedtak som ikke virket støtende eller skremmende. Sagbruksarbeider Anders Andersen ble partiformann, men Knudsen dominerte utformingen av det politiske programmet. Året etter flyttet partiledelsen til Kristiania, og Knudsen og Jeppesen gikk inn i sentralstyret under skredderen Hans G. Jensen. Som agitator vant Knudsen etter hvert varig ry som den sosialistiske bevegelses fornyer og vellykkede partibygger i Norge, godt hjulpet av den splittelse som oppstod i Venstre da partiet i 1884 nådde sitt demokratiske og parlamentariske mål.Partiet var fortsatt lite, stadig støttet de fleste arbeiderforeningene i Norge opp om partiet Venstre. Det store, Venstre-dominerte arbeidermøtet på Haram i 1888 avviste Knudsens forslag om progressiv skatt, men støttet hans krav om 10-timersdag. Da Holtermann Knudsen på Haram-møtet foreslo en statlig fattig- og alderskasse, fikk forslaget kun 3 stemmer. Partiarbeidet gikk tregt, og i 1889 foreslo en fagforening å nedlegge Arbeiderpartiet. I stedet slo partiet inn på en mer utpreget sosialistisk vei og ga opp tanken om å samle de mange Venstre-dominerte arbeiderforeningene i det nye partiet. Arbeiderne burde overta produksjonsmidlene og staten burde «ordne Produktionen». I 1889 vedtok det nye Arbeiderpartiet for første gang et sosialistisk program med Holtermann Knudsen som formann. Etter ett år overlot han også her roret til Carl Jeppesen. 
Christian Holtermann Knudsen fikk Kristiania Arbeidersamfunn over fra Venstre til Arbeiderpartiet i 1893. Samtidig utvidet han sitt trykkeri og fikk blant annet anbudet på statens frimerketrykking. I 1908 var Knudsen gjeldfri og ble med tiden en mer velholden mann. Han tapte formannsstriden i partiet mot Ludvig Meyer i 1897 med én stemme, men fortsatte som sentral kraft i partiet og tok til orde for en knytning til Arbeiderpartiet da Arbeidernes faglige Landsorganisasjon (LO) ble dannet i 1899 med Knudsen som ordstyrer. Knudsen kom denne høsten inn i Kristianias bystyre, og ble sittende der i 27 år til 1926. Med årene vant han tverrpolitisk anerkjennelse for arbeidet i hovedstaden.
Den nye partidannelsen i Norge ble uavvendelig etter at arbeidersamfundene og de nasjonale arbeidermøtene ble stadig mer Venstre-dominert ettersom sosialistene trakk seg ut. Først på 1890-tallet vant det nye Arbeiderpartiet gradvis kampen om arbeidersamfundene, sterkt forløst gjennom Kristiania Arbeidersamfunds overgang i 1891, men i mange år fortsatt var det mye lokalt samarbeid mellom de to fløyene. Arbeiderpartiet stilte fortsatt ikke lister ved stortingsvalgene, og det taktiske forholdet til Venstre preget 1890-tallet. Egne lister i 1894 ble ingen suksess, inntektskravene førte fortsatt til at de fleste i den fattige del av arbeiderbevegelsen uansett ikke hadde stemmerett. Dessuten kom unionssaken mot Sverige etter hvert til å overskygge «arbeidersagen» og sosialismen, ved unionsoppløsningen satt presten Alfred Eriksen alene på Stortinget for Arbeiderpartiet. Holtermann Knudsen ble igjen valgt til partiformann i 1900, men ble kastet ved kampvotering mot Christopher Hornsrud etter tre år. Formannsvalget stod i realiteten mellom Hornsrud som i stortingsvalget 1903 ville stille lister sammen med Venstre, og Knudsen som ønsket rene Arbeiderparti-lister.
Etter det nedslående 1903-valget søkte Knudsen revansje mot Venstre-samarbeidet ved landsmøtet i 1904, men ble igjen nedstemt. Arbeiderpartiet støttet kravet om unionsoppløsning for å få det av veien slik at de sosiale spørsmål igjen kunne komme i forgrunnen. Svenskenes arbeiderleder Hjalmar Branting støttet også unionsoppløsningen. Under den interne partistriden om man måtte forberede seg på kamp mot den svenske overmakten eller skulle stole fullt på klassealliansen med den svenske arbeiderbevegelsen, ble Holtermann Knudsens støtte til folkevæpning nedstemt på partilandsmøtet i 1906, hvor flertallet vedtok pasifisme. Likevel ble Knudsen nestformann i partiet samme år, og inntok Stortinget som representant for første gang i 1906, her ble han parlamentarisk leder fra første stund. 
I 1911 overtok Holtermann Knudsen for tredje gang som Arbeiderpartiets formann, ved opprykk etter Oscar Nissens død. Han fortsatte motstrebende som formann etter at partiet mot Knudsen og Jeppesens advarsler vedtok totalavhold i 1912. Han ville frasi seg stortingsplassen men ble renominert og fikk først trekke seg i 1915, samme år som han fylte 70 år. Tre år senere opplevde han radikaliseringen som gjorde opprør mot den parlamentariske tradisjonen på  påskelandsmøtet i 1918 – hvor den revolusjonære Grepp-Tranmæl-fløyen vant flertall, men Knudsen ble igjen valgt inn i sentralstyret i 1920 som eneste representant for den «gamle» fløyen, 75 år gammel. 
Streng støtte til intern partidisiplin og lojalitet rundt fattede vedtak gjorde Knudsen spiselig i begge leirer, og han gikk ikke sammen med gamle moderate partifeller i dannelsen av Norges Socialdemokratiske Arbeiderparti (NSA) i 1921. Med Ole O. Lian som LO-leder hadde Knudsen en mer moderat alliert som bidro til å holde Arbeiderpartiet borte fra ytterliggående radikalisme og kommunisme. Knudsens 80-årsdag ble feiret stort av Arbeiderpartiet – det var viktig for moralen at ikke selve partistifteren brøt ut sammen med de moderate sosialdemokratene. Enda mer gledet det nok 82-åringen å motta meldingen om samlingskongressen i 1927 hvor den «gamle» fløyen kom tilbake i Arbeiderpartiet.
Fattiggutten og partibyggeren Christian Holtermann Knudsen mistet sin kone Marie i 1923, og i april 1929 sovnet han selv inn, 84 år gammel. På det tidspunktet hadde partiet inntatt posisjonen som landets største i valg, og hadde dannet en kortvarig regjering året i forveien. Avisen Social-Demokraten hadde vokst til å bli en stor, riksdekkende avis. Han hadde ofte blitt nedstemt, men det var til syvende og sist linjen til partiets grunnlegger som seiret. Programfestingen av totalavholdet, pasifismen og den revolusjonære strategien ble kun episoder i partiets liv som ikke fikk varig feste. Men først og fremst lyktes Knudsen i å danne det sosialdemokratiske partiet i Norge, og få store arbeiderforeninger med i dette partiet, herunder foreningen i Kristiania. Han grunnla også en egen, og politisk sett meget viktig avis for arbeiderbevegelsen, med stor personlig kostnad gjennom 24 års gjeldsbetaling på trykkeriet. Knudsen var ingen glitrende taler, snarere syntes mange unge tilhørere at han var kjedelig. Men Knudsen var en grundig, utrettelig og utholdende partibygger. Og han var ingen stor sosialistisk teoretiker, men bygde et stort, sosialistisk parti. Under begge partisplittelsene legitimerte han det samlede, opprinnelige partiet, samtidig som han bremset den indre radikaliseringen 1918-27.
Den Socialdemokratiske forening ble til i en brytningstid hvor industrien vokste fram i landet, og hvor parlamentarismen brakte folket makt. Sterke sosialistiske impulser kom fra Tyskland direkte via Knudsen og via Carl Jeppesen – men den stillferdige, jordnære og pragmatiske fattiggutten Knudsen, i likhet med foregangsmannen Olaus Fjørtoft, bar også med seg det Trygve Bull har kalt «arven fra Venstre». Arbeiderforeningene stod i nesten hele andre halvdel av 1800-tallet nærmest partiet Venstre. Stemmeretten forente bønder og arbeidere, og var lenge en viktigere kampsak enn sosialismen. Men snart raknet alliansen, da nødsår på bygdene og nye sosiale utfordringer og klasseskiller radikaliserte mange av arbeiderne. Verdenskrisen fra 1876 skapte også krise i den gryende industrien, og mange trakk inn til Kristiania eller dro til Amerika. Arbeidsløshet presset lønningene ned, og konkurranse fra billig arbeidskraft fra bygdene gjorde at faghåndverkerne i byene sluttet seg sammen i fagforeninger. Knudsen maktet snart å forene håndverkernes og arbeiderproletarene i én bevegelse, ved å kommunisere klassebevisstheten gjennom klassekamp. Ti års fagforeningsarbeid og studier av sosialisme ga Knudsen et politisk program for den nye, norske arbeiderklassen. I løpet av ett år (1884–85) fikk Norge parlamentarisme, to nye arbeideraviser, og et gryende arbeiderparti. Men konkurransen fra venstre-foreningene, Jon Hol og avisen «Arbeideren» ble tøff før Arbeiderpartiet endelig brøt igjennom som det klare arbeiderklassepartiet, nesten tjue år etter partidannelsen i Arendal.
Knudsen var stortingsrepresentant fra 1906 til 1915. I denne egenskap var han parlamentarisk leder for Arbeiderpartiets stortingsgruppe 1906–1909 og 1913–1915, og var forøvrig medlem av Arbeiderpartiets sentralstyre 1887–1918 og 1919–1924.
Videre var Christian Holtermann Knudsen medlem av Nobelkomiteen 15. mars 1924 – 31. desember 1924, samt varamedlem i Nobelkomiteen 30. juni 1913 – 15. mars 1924 og 1. januar 1925 – 31. desember 1927.
Den socialdemokratiske Forening (1985). Pionerene. Den socialdemokratiske Forening og Christian Holtermann Knudsen. Oslo: Tiden. ISBN 82-10-02705-0. 
Helle, Egil (1988). Grunnleggeren. Christian Holtermann Knudsens liv i norsk arbeiderbevegelse. Oslo: Tiden. ISBN 82-10-03170-8.
Se pekerside for andre forekomster av Christian Michelsens gate.Christian Michelsens gate (1–53, 57–65, 2–66) er en gate i bydelene Grünerløkka og Sagene i Oslo. Gaten er en del av riksvei 161/Ring 2 og går fra Carl Berners plass til Vogts gate.
Knut Are Tvedt, red. (2010). «Christian Michelsens gate». Oslo byleksikon (5. utg.). Oslo: Kunnskapsforlaget. s. 127. ISBN 978-82-573-1760-7.
Christine Pullein-Thompson (født 1. oktober 1925 i Oxfordshire, død 2. desember 2005) var en britisk barnebokforfatter, best kjent for sine hestebøkene. Som hestebokforfatter for barn og ungdom var hun både kollega og samarbeidspartner med den ett år eldre søsteren Josephine  og sin egen tvillingsøster Diana.
Moren Joanna Cannan (1896–1961) var selv forfatter av hestebøker, og søstrene debuterte sammen med It began with Picatee (1946). Til sammen skrev de tre omkring 150 bøker. De drev også en rideskole. 
Christine var den mestskrivende av de tre søstrene. Man mener at hennes bøker inneholder noe mer sosialrealistiske skildringer enn søstrenes bøker. Datteren Charlotte Popescu er også forfatter, av fagbøker om mat og hestehold. 
Søstrene skrev den felles selvbiografien Fair Girls and Grey Horses, Memories of a country childhood i 1996.

Christopher Hornsruds regjering eksisterte fra 28. januar til 15. februar 1928, og er norgeshistoriens kortest sittende regjering. Etter at Arbeiderpartiet i 1927 hadde slått seg sammen med Norges Socialdemokratiske Arbeiderparti, fikk det forente arbeiderpartiet 37 prosent av stemmene. Siden det ikke var noe annet regjeringsdyktig alternativ ba kongen Arbeiderpartiet danne regjering for første gang. Regjeringen er Norges så langt eneste regjering som har hatt et grunnlag som innebærer å erstatte det kapitalistiske systemet med et sosialistisk system. Regjeringen falt imidlertid for et mistillitsforslag på tiltredelseserklæringen, blant annet etter at sentralbanksjef Nicolai Rygg hadde uttrykt sterk skepsis til regjeringen, og er Norgeshistoriens kortest sittende regjering.
Det var ingen lett oppgave for Arbeiderpartiet å skulle danne regjering. Partiet hadde en lang strid bak seg om politisk plassering i forhold til den revolusjonære sosialismen. Det var derfor i utgangspunktet nærmest utenkelig å skulle danne en mindretallsregjering. Johan Nygaardsvold fikk oppdraget med å møte kong Haakon VII, men nærmest flyktet fra dette oppdraget. I stedet ble det Christopher Hornsrud som påtok seg arbeidet med å danne en regjering utgått fra Arbeiderpartiet. Sentralstyret dikterte tiltredelseserklæringen ut fra forutsetningen om at «ministersosialisme» ikke kom på tale. Regjeringen ble ganske kortvarig og falt da erklæringen ble fremlagt for Stortinget. Regjeringen Hornsrud satt i 18 dager, fra 28. januar til 15. februar 1928.

Cicely Mary Barker  (født 28. juni 1895, død 16. februar 1973) ble født i Croydon i England. Hun er mest kjent for sine blomsteralv-akvareller. Som 15-åring begynte hun å selge sine arbeider, og etterhvert begynte hun å gi ut sine tegninger i bøker. C.M. Barker er mest kjent i England, men hennes blomsteralvmotiver er populære i hele verden.
C.M. Barker avbilder mest barn. Det sies at hennes søster jobbet i en barnehage, og at Cicely «lånte» barna og malte dem. Hun sydde kostymene selv. I unge år var hun sterkt påvirket av illustratøren Kate Greenaway, som voksen sa hun selv at hun var mest påvirket av Pre-rafaelittene. I den grad man kan finne en pre-rafaelittisk tendens i hennes bilder var det først og fremst den overflatiske engelske idyllen i legendariske motiv, men ikke den pre-rafaelittiske ånd.

Cieszyn (tsjekkisk Těšín, tysk Teschen) er en by i det sørlige Polen med 35 642 innbyggere (31 XII 2006). Den ligger i det schlesiske voivodskap ved elven Olza, på andre siden av Český Těšín. Den er en av de eldste byene i Schlesien. Med sin vakre arkitektur, som kombinerer både polske og østerrikske særegenheter, er den maleriske gamlebyen også kjent som «Lille Wien».

Cilea silphoides er en biller som hører til underfamilien Tachyporinae i den store familien kortvinger (Staphylinidae). 
En forholdsvis liten (2,5-3,5 millimeter), blank, dråpeformet, brungul kortvinge. Den kjennes lett på de forholdsvis lange dekkvingene med karakteristiske, svarte tegninger. Pronotum er svart med bredt gule ytterkanter, dekkvingen har en oval, svart flekk i midten og en svart flekk ved ytterkanten, disse kan være grodd sammen i den framre delen. Bakkroppen har lange, stive børster på sidene, særlig påfallende på de bakerste leddene.
Arten lever i gjødsel, kompost og annet råtnende plantemateriale. Disse billene er livlige og aktive, og flyr godt, og dukker raskt opp ved fersk gjødsel, som de graver seg ned i.
Silfverberg, H. (1992): Enumeratio Coleopterorum Fennoscandiae, Daniae et Baltiae (Liste over Nordens biller). Helsinki.
Fauna Europaea (2011): Fauna Europaea Web Service Version 2.4. Utbredelsesdatabase for europeiske dyr. nettsted

Citigroup (NYSE: C) er verdens største selskap innen finansielle tjenester, og også verdens største selskap. Citigroup ble etablert i 1998, da Citicorp og Travelers Group ble fusjonert. Selskapet har over 200 millioner kunder i 100 ulike land.
CITI og CITI-senter er også navn på handlesentre som eies av Citigroup. Et slikt finnes blant annet i Tyskland, nær den tysk-danske grense ved Flensburg.
I 1812 ble The City Bank of New York etablert, som anses for å være Citigroups morselskap. Senere på 1800-tallet ble det dannet flere selskaper som senere skulle bli en del av Citigroup, for eksempel Schroders, Farmer's Loan and Trust, Travelers, Smith Barney, Bank Handlowy, Banamex og Golden State Bancorp. I 1866 hjalp National City Bank til med å finansiere den første transatlantiske kabelen, samt ekspansjonen av USAs jernbane. Banken var også en pionér på å låne ut penger til andre land. I årene 1902 til 1915 åpnet City Bank kontorer i Asia, Europa og Brasil, og ble dermed verdens største internasjonale bank. Citigroup har ofte dratt nytte av andres vanskelige situasjoner, og flere ganger snudd situasjonen til gevinst for begge parter; et eksempel på dette er da de gjorde det enkelt for hjemvendende soldater fra andre verdenskrig å få konto i banken.
Det moderne Citigroup ble etablert i 1998, da banken Citicorp og forsikringsselskapet Travelers Group fusjonerte. Dette var den første kombinasjonen av en bank og et forsikringsselskap siden depresjonen på 1930-tallet. Noen hevder at sammenslåingen var ulovlig, på grunn av en gammel lov som forbyr de to virksomhetene i å samarbeide.
I senere tid har Citigroup blitt kritisert for ulike saker, blant annet for tvilsomme transaksjoner knyttet til den såkalte Enron-skandalen. Ifølge en statlig rapport hadde Citigroup hjulpet Enron med å skjule sine gjeldsposter.
Citigroup har også blitt sterkt kritisert fra andre hold. Blant annet finnes det påstander om at de har diskriminert svarte i USA ved å ha gitt dem dårligere lånevilkår enn sine øvrige kunder. Selskapet står også bak byggingen av en særdeles kontroversiell oljeledning i Ecuador, som har ført til store ødeleggelser av regnskogen.
Den 29. september 2008, i forbindelse med krisen i amerikansk finans, forsøkte Citigroup å kjøpe opp den skrantende storbanken Wachovia, men ble trumfet den 3. oktober av et bedre tilbud fra Wells Fargo.

Claire Anita Aho (født Brofeldt 2. november 1925 i Helsingfors, død 29. november 2015 i Stockholm) var en finsk fotograf.
Claire Aho var datter til fotograf og filmmaker Heikki Aho, hennes besteforeldre på farsiden var forfatteren Juhani Aho og billedkunstneren Venny Soldan-Brofeldt. Hun innledet sin karriere som fotograf på 1940-tallet og flyttet til Stockholm på 1970-tallet. Aho hørte til pionerene innen farvefotografering, film og TV-virksomhet; hun var den eneste kvinnen som fotograferte ved OL i Helsingfors i 1952.Bildene hennes har inngått i flere ustillinger rundt i verden, og i hjemlandet er hun kjent som det finske fotografiets grand old lady.

Clara Ursin (født Hansen 1828, død 1890) var en norsk (opprinnelig dansk) skuespiller og operasanger. Hun var ansatt ved Christiania Theater i Christiania fra 1849 til 1876.
Ifølge et historisk verk om Christianias Theater utgitt i 1899, kunne Clara Ursin da hun feiret sitt 25-årsjubileum ved teateret se tilbake på en karriere der hun «ikke (havde) indtaget nogen høi Rang som Skuespillerinde, men i lange Tider været Theatrets bedste Sangerinde og udført betydelige Sangpartier saavel i Operaen som i Operetten.»Hun var gift med den norske fiolinisten Fredrik Ursin (1825-1890).

Claudio Zuan (= Giovanni) Antonio Monteverdi også  Monteverde (døpt 15. mai 1567 i Cremona, død 29. november 1643 i Venezia) var en italiensk komponist, gambist og sanger i overgangen mellom senrenessansen og barokken. Han ble svært berømt allerede i sin samtid, og regnes i dag for en av de virkelig store komponistene i europeisk musikkhistorie.
Etter at Jacopo Peri skrev de aller første forsøkene på det vi i dag kan kalle opera, var Monteverdi raskt ute med mer utviklede verk, og han skrev den tidligste operaen som fremdeles jevnlig oppføres, L'Orfeo. Han var den første betydningsfulle operakomponist, og førte sjangeren fram til sitt tidligste høydepunkt. Men musikken hans var også omstridt, og ble angrepet av representanter for den gamle renessansestilen.
Monteverdis åtte første samlinger med madrigaler viser hvilke betydelige skritt han tok fra renessansens polyfone til barokkens monodiske form. Den åttende madrigalboken med Madrigali guerrieri et amorosi («Madrigaler om krig og kjærlighet») holdes ofte fram som det ypperste innen denne musikkformen.
Monteverdi var en overgangsfigur og ble glemt etter hvert som de etterfølgende generasjonene bygde videre på den tidlige barokkens musikkformer. Først etter at Gian Francesco Malipiero publiserte Monteverdis musikk i 16 bind fra 1916 til 1942 vokste interessen på nytt.
Claudio Monteverdi var den eldste sønnen til barbereren og sårlegen Baldassare Monteverdi (født rundt 1542) og Maddalena Zignani (død rundt 1576). Selv om familien levde i beskjedne kår, fikk de to eldste sønnene en grundig musikalsk utdanning, og også Claudios bror  Giulio Cesare ble en kjent musiker. Brødrene fikk musikalsk opplæring hos Marcantonio Ingenieri, kapellmester ved katedralen i Cremona, og Ingenieris innflytelse kan spores i Claudios første samling Sacrae cantiunculae (1582) som han komponerte 15 år gammel. I 1587 publiserte han sin første samling madrigaler.
I 1590 ble Monteverdi ansatt som sanger og fiolinist ved hertug Vincenzo Gonzagas hoff i Mantova. Her var det gode betingelser med et fullstendig orkester og fremragende solister. Han må raskt ha blitt en ledende medlem av hofforkesteret, for i 1595 fikk han følge tjenesteherren på en militært motivert reise til Ungarn for å møte tyrkerne. 20. mai 1599 giftet han seg med Claudia de Cattaneis, selv sanger og datter til en av musikerne ved hoffet. Nesten umiddelbart måtte han følge tjenesteherren som skulle på spaopphold i Flandern, og her fikk Monteverdi møte mesterne i den fransk-flamske musikkstilen.
Rundt år 1600 var Monteverdis ry som komponist befestet, men musikken hans ble også angrepet av representanter for den gamle renessansestilen som anklaget den nye monodiske stilen for å ikke følge 1500-tallets musikalske krav om et jevnt flytende kontrapunkt, forberedte dissonanser og likeverdige stemmer. Giovanni Artusi publiserte i 1599 en pamflett hvor han – uten å nevne navn – kritiserte flere madrigaler for å være «utålelige for øret», og hevdet at de «såret i stedet for å sjarmere».
I 1601 ble Monteverdi utnevnt til kapellmester, maestro di cappella. Tross forpliktelsene ved hoffet komponerte Monteverdi i perioden fra 1590 til 1605 musikk nok til å fylle fire madrigalbøker. Fra den femte boken hadde han begynt å komponere i den nye stilen, og fra monodiens betoning av klare melodilinjer, forståelig tekst og et sparsomt akkompagnement, var det bare et kort og logisk skritt til den nye operaformen, og i 1607 komponerte Monteverdi en av de første i sitt slag, L'Orfeo, som han skrev som bestillingsverk til det årlige karnevalet i Mantova. Operaen ble oppført 24. februar med stor suksess.
September samme år døde hustruen Claudia, et tap Monteverdi tok svært hardt. Han bodde en stund hos sin far i Cremona og vegret seg mot å reise tilbake til hoffet i Mantova, men til slutt ble han kalt tilbake for å komponere en opera til hertugarvingens bryllupsfeiring. Han skrev da operaen L'Arianna (1608), hvorav bare den kjente «Ariadnes klage» er bevart.
I 1610 gav han ut sitt viktigste kirkemusikalske verk, Vespro della Beata Vergine («Mariavesper»). Etter hertug Vincenzo Gonzagas død i 1612 ble Monteverdi sagt opp av den mindre musikkinteresserte etterfølgeren.
Monteverdi bodde en kort stund i Cremona før han i 1613 enstemmig ble valgt som kapellmester i Markuskirken, en av de viktigste postene i den musikalske verden på den tiden. Her viste han seg som en effektiv administrator. Musikklivet hadde ligget nede en stund, men han fikk koret på føttene igjen, engasjerte nye virtuose sangere, som  Francesco Cavalli, kjøpte inn nye noter, gjeninnførte regelmessig messesang og sørget for at orkestermedlemmene fikk månedslønn i stedet for lønn på oppdragsbasis. Dermed begynte hans beste og mest produktive år. Ved siden av tallrike kirkemusikalske verk fortsatte Monteverdi å skrive verdslig musikk, og han publiserte mellom 1614 og 1638 madrigalsamlingene nr. 6 til 8. 
Sønnen døde i en pestepidemi, og etter det forverret Monteverdis helse seg fort. I anledning åpningen av det første offentlige operahuset i Venezia i 1637 skrev han flere verk for scenen, blant annet Il ritorno d'Ulisse in patria (1641) og L'incoronazione di Poppea (1642). Samtidig overvåket han utgivelsen av utvalgte kirkemusikalske verk fra samlingen Selva morale e spirituale (1641). Han døde i 1643 i Venezia etter en reise til Cremona og Mantova. Venetianerne ga han en fyrstelig begravelse, og han er gravlagt i kirken Santa Maria Gloriosa dei Frari hvor det finnes en minneplakett i et av kapellene som flankerer hovedkoret.
Fram til han var førti år arbeidet Monteverdi hovedsakelig med madrigaler, og han ga ut totalt ni madrigalbøker. De første åtte viser en enorm utvikling fra renessansemusikk til typisk monodisk barokkmusikk.
Den femte MadrigalbokenQuinto Libro (femte bok), publisert i 1605, viser overgangen fra renessanse- til barokkstil. Boken var kjernen i kontroversen mellom Monteverdi og Artusi. Monteverdi svarte på kritikken i forordet til den femte boken hvor han foreslo å dele musikken i to retninger, den gamle renessansestilen som han kalte prima prattica og den nye barokkstilen seconda prattica. Prima prattica beskrev han som forgjengernes polyfone ideal fra 1500-tallet med strengt kontrapunkt, forberedte dissonanser og jevnbyrdighet mellom stemmene. Seconda prattica anvendte et mye friere kontrapunkt med en tiltakende hierarki mellom stemmene med vekt på sopran og bass. I Prima Prattica skulle harmoniene kontrollere ordene, i Seconda prattica skulle ordene kontrollere harmoniene. Dette representerer et skritt mot den nye monodiske stilen. Mange av de nye madrigalene tok i bruk den svært moderne generalbass-teknikken. I tillegg viste den femte boken begynnelsen på en bevisst funksjonell tonalitet (dvs dur-moll-tonalitet i motsetning til modal tonalitet).
Den åttende madrigalbokenOttavo Libro (åttende bok), publisert i 1638, inkluderer de såkalte Madrigali dei guerrieri ed amorosi (dvs «Madrigaler om krig og kjærlighet»), som mange anser for å være madrigalformens høydepunkt.
Mens han var i Venezia fullførte Monteverdi sin sjette, syvende og åttende madrigalbok. Den åttende er den største og inneholder verk skrevet over en trettiårsperiode. Volumet inneholder bl.a. en dramatisk scene i Tancredi e Clorinda (1624) hvor orkester og stemmer danner to separate grupper som spiller mot hverandre. Sannsynligvis ble Monteverdi inspirert av Markuskirkens to motstående balkonger til å forsøke dette oppsettet. Et annet trekk ved komposisjonen er at det er første gang tremolo og pizzicato brukes på strengeinstrumenter for å oppnå spesielle effekter i dramatiske scener.
Den niende madrigalbokenDen niende boken ble utgitt posthumt i 1651 og inneholder lettere stykker som canzonetter i begge stilartene.
Florentineren Jacopo Peri skrev rundt århundreskiftet de første verkene innenfor det man i dag kaller opera og skapte dermed operaformen. Kort tid etter, i 1607, skrev Monteverdi L'Orfeo, den første operaen som utnytter genrens fulle potensial. Handlingen beskrives i levende musikalske bilder og melodiene er lineære og klare. Monteverdi skapte med L'Orfeo en helt ny musikkstil, dramma per la musica. Monteverdis andre opera, L'Arianna, ble uroppført i Mantova i 1608, og er den mest innflytelsesrike og berømte av de tidlige barokkoperaene. Handlingen dreier seg om den gamle greske legenden om Ariadne og Thesevs.
Monteverdi komponerte i alt minst 18 operaer, men bare L'Orfeo, L'incoronazione di Poppea, Il ritorno d'Ulisse in patria og den berømte arien «Ariadnes klage» fra hans andre opera L'Arianna er bevart. De siste årene av sitt liv var Monteverdi mye syk, men i denne tiden komponerte han likevel de to mesterverkene Il ritorno d'Ulisse in patria (1641) og den historiske operaen L'incoronazione di Poppea (1642) basert på keiser Neros liv.
I Mantova ser det ikke ut til at Monteverdi hadde noe ansvar for kirkemusikk før han ble utnevnt til maestro di cappella i 1601. Det første kirkemusikalske verket han publiserte var en messe i prima prattica (gammel) stil med temaer etter Nicolas Gomberts motett In illo tempore fra 1554. Senere ble denne en del av den berømte Vespro della Beata Vergine (1610, ofte feilaktig kalt «Mariavesper») som hovedsakelig er i seconda prattica-stil. Disse Vesper-salmene er et godt eksempel på en tidlig komposisjon med gjentakelse og kontraster – flere satser har en klar ritornell. Det publiserte verket er i stort format, og det har vært en del uenighet om meningen var at alle satsene skulle framføres i en og samme gudstjenteste. Likevel er det flere indikasjoner på en indre sammenheng. I sin store bredde er verket en forløper for barokkmusikkens høydepunkter, som Händels Messiah og J.S. Bachs Matthäuspassion. Hver av de 24 delene er fullt utviklet både musikalsk og dramatisk, og den instrumentale teksturen utnyttes for å oppnå presise dramatiske og emosjonelle virkninger på en måte som den gang var helt ny.
6 bøker med Madrigali a 5 v. 1587, 1590, 1592, 1603, 1605 (med B.c.), 1614 (med B.c., con uno dialogo a 7 v.)
Lamento d’Arianna, 1623; med latinsk tekst som «Pianto della Madonna», i: Selva morale… 1641
Prolog og Intermezzo, u. A. Gli amori di Diana e di Endimione, Parma 1628 (tapt)
Marienvesper (Monteverdi)|Vespro della beata vergine (Marienvesper) da concerto composta sopra canti fermi, 1610
Messa a 4 v. et salmi a 1-8 v. e parte da cappella & con le litanie della B.V. 1650
Arnold, Denis (1975). Monteverdi. London, J.M. Dent & Sons Ltd. ISBN 0-460-03155-4
Bukofzer, Manfred (1947). Music in the Baroque Era. New York, W.W. Norton & Co. ISBN 0-393-09745-5
Carter, Tim (1992). Music in Late Renaissance and Early Baroque Italy. Amadeus Press, 1992. ISBN 0-931340-53-5
Fabbri, Paolo (1994). Monteverdi. oversatt til engelsk fra italiensk av Tim Carter. Cambridge and New York: Cambridge University Press. ISBN 0-52-135133-2. 
Osthoff, Wolfgang: Das dramatische Spätwerk Claudio Monteverdis. Hans Schneider, Tutzing 1960.
Konold, Wulf: Monteverdi. Rowohlt, Reinbek bei Hamburg 1986. ISBN 3-499-50348-4
Passuht, Laszlo: Divio Claudio: ein Monteverdiroman. Dt. Verl. für Musik, Leipzig 1982, 1989. ISBN 3-370-00310-4
Stattkus, Manfred H.: Claudio Monteverdi. Verzeichnis der erhaltenen Werke (SV). Bergkamen 1985. (Kurzfassung)
Monteverdi, Claudio (1980). The Letters of Claudio Monteverdi. ed. Denis Stevens. London. ISBN 0-52-123591-4. 
Schrade, Leo (1979). Monteverdi. London, Victor Gollancz Ltd. ISBN 0-575-01472-5
Leopold, Silke (1991). Monteverdi (Music in Transition). oversatt til engelsk fra tysk av Anne Smith. Oxford: Clarendon Press. ISBN 0-19-315248-7. 
Leopold, Silke: Monteverdi und seine Zeit. Laaber-Verl., Laaber 2002 (3. Aufl.). ISBN 3-921518-72-5
Tomlinson, Gary: Monteverdi and the End of the Renaissance. University of California Press, Berkeley 1990. ISBN 0-520-06980-3
Whenham, John, and Richard Wistreich (eds.) (2007). The Cambridge Companion to Monteverdi. Cambridge Companions to Music. Cambridge and New York: Cambridge University Press. ISBN 0521875250 (cloth) ISBN 0521697980 (pbk)
(en) Kategori:Claudio Monteverdi – bilder, video eller lyd på Wikimedia Commons
(en) Claudio Monteverdi – galleri av bilder, video eller lyd på Wikimedia Commons
Fullstendig liste over alle Monteverdis verk, inklusive innholdet av madrigalbøkene (engelsk)
Lauda Jerusalem fra Vespro della Beata Vergine som interaktiv hypermedia ved BinAural Collaborative Hypertext
NoterFritt tilgjengelige noter av Claudio Monteverdi i Choral Public Domain Library (ChoralWiki)
Fritt tilgjengelige noter av Claudio Monteverdi i International Music Score Library Project
Claudius Aelianus (gresk: Κλαύδιος Αἰλιανός; født ca. 175, død 235 e.Kr.) var en romersk forfatter og lærer i retorikk som virket under keiser Septimius Severus, og levde trolig også under keiser Elagabalus. Han snakket gresk så perfekt at han ble kalt «honningtunge» (meliglossos). Selv om han var født romer foretrakk han greske forfattere og skrev selv på et noe gammelmodig gammelgresk.
Hans to hovedverker er verdifulle for de tallrike sitater han har trukket fra verkene av tidligere forfattere som ellers ville ha vært fullstendig tapt, og i tillegg for de uventede glimtene fra gresk-romersk verdenssyn: De Natura Animalium og Varia Historia.
De Natura Animalium (Περί Ζώων Ιδιότητος), Om dyrs natur, en underlig samling i 17 bøker med korte fortellinger fra emnet naturhistorie, noen gang valgt med et øye for deres allegoriske moralleksjoner, andre ganger for at de er så forbausende. 
Aelianus' anekdoter om mange dyr er sjelden avhengig av egen observasjon. Isteden er de hovedsakelig tatt direkte fra skriftlige kilder, ofte Plinius den eldres Naturalis Historia, men også fra andre verker som nå ikke lenger eksisterer. Det har gitt hans tekst til et verdifull vitnemål. Han er mer oppmerksom på maritimt liv enn hva som kunne forventes, og det synes som en førstehånds personlig interesse; siterer ofte "fiskere" som kilder. Til tider kan han synes for en moderne leser som gjennomgående godtroende, men han skriver uttrykkelig selv at han kun forteller hva han har hørt av andre, selv når han selv ikke tror på det. Aelianus' verk er en av de vesentlige kildene til middelalderens tekster om naturhistorie og bestiarier.Den tekst av dette verket som har blitt bevart for ettertiden er hardt lemlestet og forvirret, og fylt opp med senere tekstlige innskudd. Conrad Gessner, en sveitsisk naturhistoriker i renessansen, gjorde en latinsk oversettelse som gjorde verket bedre kjent for et europisk publikum. En engelsk oversette gjort av A. F. Scholfield ble utgitt i Loeb Classical Library, 3 bind (1959).
Varia Historia (Ποικίλη Ιστορία), Ulike historie, er en blanding av anekdoter og biografiske skisser i 14 bøker (bokruller). Den er i stor grad bevart kun i en forkortet utgave Den består av lister, beskrivelser av naturlige underverk, merkelige lokale skikker og med småfortellinger om berømte greske filosofer, poeter, historikere, dramatikere og myter.
Vekten er lagt på ulike moraliserende fortellinger om helter og herskere, idrettsfolk og lærde menn; omtaler om mat og drikke, forskjellige stiler innen klær og elskov, lokale skikker i å gi gaver eller underholdning, eller i religiøs tro og gravskikker, foruten også kommentarer på gresk maleri.
Aelianus gir også en redegjørelse om fluefisk med en kunstig flue ved å knytte sammen rød ull og fjær. Han skrev også om lakkarbeid og slangedyrkelse. Han er ikke fullstendig troverdig i alle detaljer, og hans agenda var tungt påvirket av stoisk oppfatning, kanskje for at hans lesere ikke skulle føle seg skyldige. Jane Ellen Harrison fant levninger av arkaiske ritualer omtalt av Aelianus som svært opplysende.Den første trykte utgaven kom i 1545, og den moderne standardteksten er av Mervin R. Dilts fra 1974.
Aelian (1958-1959): On Animals. 3 bind. Oversatt av A. F. Scholfield. Loeb Classical Library. ISBN 978-0-674-99491-1, ISBN 978-0-674-99493-5, and ISBN 978-0-674-99494-2
Aelian (1997): Historical Miscellany. Oversatt av Nigel G. Wilson. Loeb Classical Library. ISBN 978-0-674-99535-2
Alciphron, Aelian, & Philostratus (1949): The Letters. Oversatt av A. R. Benner, F. H. Fobes. Loeb Classical Library. ISBN 978-0-674-99421-8
Aelian (2011): On the Nature of Animals. Oversatt av Gregory McNamee. . Trinity University Press. ISBN 978-1-59534-075-7

Tiberius Claudius Nero Drusus Germanicus (Kjent som Claudius, født 1. august 10 f.Kr., død 13. oktober 54) var romersk keiser fra 24. januar 41 til sin død 13. oktober 54. Han var av det Julio-Claudiske dynasti, og var sønn av Drusus og Antonia den yngre. Han var født i Lugdunum i Gallia, og var første romerske keiser født utenfor Italia. Som ung var han sykelig, haltet og hadde dårlig hørsel. Derfor var han ekskludert fra familien og fra offisielle verv, fram til han delte stillingen som konsul med sin nevø Caligula fra år 37. Claudius' skrøpelighet berget ham trolig gjennom utrenskningene som foregikk både under Tiberius og Caligula, da hans potensielle fiender ikke anså ham som noen trussel. At han overlevde disse, muliggjorde at han ble utropt til keiser av Pretorianergarden etter at Caligula var blitt henrettet, på et tidspunkt hvor han var siste gjenlevende av voksne mannlige medlemmer av familien.
Til tross for manglende erfaring, viste Claudius seg å være en dyktig og effektiv administrator. Han var også en ambisiøs byggherre som fikk bygget mange nye veier, akvedukter og kanaler over hele imperiet. I sin regjeringstid erobret Claudius Thrakia, Noricum, Pamfylia, Lykia og Judea, og påbegynte den romerske ekspansjonen i Britannia. Hans personlige interesse for lovgivning fikk ham til å presidere ved rettssaker og til å utstede opptil tjue edikt på en dag. Han ble imidlertid ansett som sårbar gjennom hele sin regjeringstid, og da spesielt av det romerske aristokratiet. Claudius ble stadig tvunget til å befeste sin stilling med makt, noe som medførte døden for mange av senatorene. Disse hendelsene skadet hans renommé blant antikkens historieskrivere, selv om historikere i nyere tid har revurdert noe av bildet. Etter hans død i 54 etterfulgte adoptivsønnen Nero ham på tronen.
Claudius ble født 1. august i år 10 f.Kr. i Lugdunum, samme dag som et alter til ære for Augustus ble innviet ved Tre galleres Valfartssted. Hans far var Nero Drusus og hans mor Antonia den yngre. Han hadde to eldre søsken, Germanicus og Livilla. Antonia kan også ha hatt to barn som døde tidlig, og som ville ha vært Claudius' halvsøsken. Hans besteforeldre på morssiden var Marcus Antonius og Octavia den yngre, Augustus søster, noe som også innebar at han var en fjernere slektning av Gaius Julius Cæsar. Hans besteforeldre på farssiden var den romerske statsmannen Tiberius Claudius Nero og Livia, som også ble Augustus tredje kone. Under sitt styre gjenopplivet Claudius ryktet om at hans far Drusus skulle være en uekte sønn av Augustus, for å gi inntrykk av at han var etterkommer av Augustus gjennom sin far.
I år 9 f.Kr. døde Drusus uventet under et felttog i Germania, muligens av sykdom. Claudius vokste opp hos sin mor, som aldri giftet seg på nytt. Da Claudius' funksjonshemning kom for en dag, ble hans forhold til familien etter hvert heller dårlig. Antonia omtalte han som et monster, og brukte ham som målestokk for dumhet. Det ser ut til at hun satte sønnen bort til farmoren Livia over en periode på flere år. Livia var noe bedre når hun snakket med ham, men sendte ham likefullt korte, sinte brev hvor han ble kritisert og bebreidet. Han ble deretter satt under omsorg hos en tidligere muldyrpasser for å holde ham i aktivitet, med den begrunnelse at hans situasjon skyldtes latskap og manglende viljestyrke.
Da han nådde tenårene, viste imidlertid sykdomssymptomene hans seg å være svekket, og flere innen familien hadde begynt å legge merke til hans interesse for akademiske spørsmål. I år 7 e.Kr. ble Livius ansatt for å undervise Claudius i historie, med hjelp fra Sulpicius Flavus. Han tilbragte mye tid sammen med sistnevnte, samt filosofen Athenodorus. Ifølge et brev skrevet av Augustus var han overrasket over Claudius' veltalenhet, og forventningene rundt hans framtid hadde forbedret seg.
Ironisk nok var det hans arbeid som vordende historiker som ødela hans tidlige karriere. Ifølge Vincent Scramuzza med flere, begynte Claudius på et historisk verk om den romerske borgerkrigen som var enten for korrekt eller for kritisk til Octavian (senere kjent som Augustus). I begge tilfeller var det altfor tidlig å komme med en slik beretning, og den kan bare ha bidratt til å gi Augustus en påminnelse om at Claudius var etterkommer av Antonius. Hans mor og bestemor satte raskt en stopper for det som var i ferd med å skje, og så på det som et bevis på at Claudius ikke var rede for offentlige embeter. Man kunne rett og slett ikke stole på at han ville følge den etablerte linjen man fulgte i familien når det gjaldt historieskriving.
Da han gjenopptok arbeidet på verket senere i livet, hoppet Claudius rett og slett over hele andre triumvirat. Men skaden var allerede skjedd, og familien påså at Claudius havnet i bakgrunnen. Da Pavias triumfbue til ære for den keiserlige familie ble reist i år 8 e.Kr., var Claudius navn risset inn lengst ut mot ene kanten, etter de avdøde prinsene Gaius og Lucius, og Germanicus barn. Det har senere vært reist spekulasjoner om inskripsjonen var lagt til av Claudius selv etter flere tiår, og at den opprinnelig ikke var der i det hele tatt.
Da Augustus døde i år 14, søkte Claudius, som da var 23 år gammel, til sin onkel Tiberius om å få lov til å innlede sitt Cursus honorum. Tiberius, som nå var innsatt som den nye keiseren, svarte Claudius ved å tillate ham å bære en senators merke. Da Claudius søkte igjen, ble han avvist. Da den nye keiseren viste seg å ikke være mere generøs enn den forrige, gav Claudius opp sitt håp om karriere som offentlig embetsmann, og trakk seg tilbake for å pleie sine akademiske interesser.
Til tross for forakt fra den keiserlige familien, så det ut til at Claudius fra et tidlig tidspunkt av var respektert av allmennheten. Etter Augustus' død var han delegasjonsleder for equites (lavadelen), og da huset hans brant ned ønsket senatet at det ble gjenoppbygget med offentlige midler samtidig som de ville gi ham møterett. Tiberius avviste begge forslagene, men senatets støtte til Claudius fortsatte. I perioden som fulgte etter at Tiberius sønn Drusus døde, var det enkelte som fremmet Claudius som en potensiell tronarving. Det tyder på at det at Claudius ble utestengt fra offentlige verv, kan ha hatt bakgrunn i politiske motiver. Da dette imidlertid var i en periode hvor Sejanus, som var leder for Pretorianergarden, gjorde større utrenskninger i den romerske eliten, avslo Claudius å se nærmere på denne muligheten.
Etter at Tiberius var død, oppdaget imidlertid Caligula, som forøvrig var Claudius' nevø, at Claudius kunne være til nytte. Han utnevnte Claudius som medkonsul i år 37, med hensikt å fremme sin avdøde far Germanicus minne. Til tross for dette ble Claudius herjet med av sin nevø: latterliggjort, avkrevd store pengebeløp, ydmyket framfor senatet, og lignende. Ifølge Dio Cassius ble Claudius sykelig og tynn i Caligulas regjeringstid, mest sannsynlig på grunn av stress. Et portrett som muligens er av Claudius fra denne perioden, underbygger påstanden.
Den 24. januar i år 41 e.Kr. ble Caligula drept av en gruppe konspiratører under ledelse av pretorianeren Cassius Chaerea, med støtte fra flere medlemmer av senatet. Det finnes ingen bevis for at Claudius skulle ha stått bak komplottet, men det er blitt hevdet at han kjente til det på forhånd, ettersom han forlot åstedet kort tid før drapet på nevøen. Med drapene på Caligulas hustru og datter ble det tydelig at Cassius hadde planer utover konspirasjonen, og at han planla å utslette hele den keiserlige familien. I kaoset som fulgte, var Claudius øyenvitne til at Cassius hogget ned flere medlemmer av den romerske adelen, som ikke var involvert, inkludert flere av hans venner. Han flyktet til palasset og gjemte seg der. Ifølge tradisjonen ble han funnet av pretorianeren Gratus mens han gjemte seg bak en gardin, og plutselig utropt til keiser. En del av garden kan på forhånd ha besluttet å forfremme Claudius, og kan til og med ha skjedd med hans godkjennelse. Garden forsikret ham om at de ikke var ute etter å skade ham, og han ble ført til pretorianerleiren for bedre beskyttelse.
Senatet ble raskt samlet og begynte å diskutere hvordan det nye styret skulle være, men dette utartet til en diskusjon om hvem den nye keiseren skulle være. Da de hørte om pretorianernes krav, forlangte de Claudius utlevert til dem for godkjennelse, men Claudius avslo da han ante uråd. Enkelte historikere, særlig Josefus, hevdet at Claudius' handlinger var kontrollert av den judeiske kongen Herodes Agrippa. I en tidligere versjon av de samme hendelsene nedtoner imidlertid Josefus Agrippas rolle, så vi vet ikke helt sikkert hvor stor rolle han hadde i hendelsene. Senatet var etter hvert nødt til å gi etter, og til gjengjeld benådet Claudius nesten alle av konspiratørene.
Claudius gjorde en rekke grep for å styrke sin stilling i forhold til potensielle utfordrere om makten. De fleste gikk ut på å konsolidere hans stilling som paterfamilias innen den julisk-claudiske familien. Han antok navnet Cæsar som et cognomen, da navnet fortsatt veide tungt blant den romerske allmennheten. Ved å gjøre det, droppet han cognomenet «Nero», som han hadde adoptert som paterfamilias for Claudii-Neroene da hans bror Germanicus ble adoptert ut av familien. Til tross for at han ikke var adoptert av Augustus eller hans etterfølgere, følte han at han, som barnebarn av Octavia, Octavians søster, hadde retten til navnet. Han antok navnet Augustus ved sin tiltreden, slik også to av de tidligere keiserne hadde gjort ved tiltreden, og navnet «Germanicus» for å vise tilknytning til sin heltemodige bror, som var død. Han guddommeliggjorde også sin farmor Livia i den hensikt å fremme hennes posisjon som hustru av den guddommelige Augustus.
Da han, som første keiser, var utpekt på initiativ av pretorianergarden, og ikke senatet, tapte han anseelse blant de som støttet senatets stilling, som filosofen Seneca den yngre. Videre var han den første av de romerske keiserne som gjorde utstrakt bruk av bestikkelser for å sikre hærens lojalitet. Augustus og Tiberius hadde begget etterlatt gaver til hæren og garden gjennom sine testamenter, og det samme var ventet etter Caligulas død, selv omhan ikke etterlot seg noe testamente. Claudius viste sin takknemlighet ved gjennom tidlig i sin regjeringstid å prege mynter til hyllest for pretorianergarden.
Under Claudius gjennomgikk imperiet sin største ekspansjon siden Augustus styre. Provinsene Thrakia, Noricum, Pamfylia, Lykia og Judea ble annektert under ulike omstendigheter i hans regjeringstid. Annekteringen av Mauretania, som ble påbegynt da Caligula styrte, ble nå fullført ved at opprørsstyrkene ble overfunnet og kongeriket ble inndelt i to provinser. En annen viktig erobring var erobringen av Britannia.Claudius sendte i år 43 Aulus Plautius og fire legioner til Britannia på oppfordring fra en av flere stridende stammer på øya. Britannia var atraktivt for romerne på grunn av dets ressurser, og da spesielt i form av gruver og slaver. Det var også et skjulested for galliske og andre opprørere, så det var et sterkt ønske om å underlegge seg området. Claudius selv reiste til Britannia, sammen med forsterkninger og elefanter, etter at de innledende offensivene var over. Han forlot Britannia etter 16 dager, men ble i provinsene en tid. Senatet avholdte en triumf for hans innsats, en ære forbeholdt medlemmer av keiserfamilien. Claudius endret senere på denne praksisen, slik at det også for enkelte av de erobrende generalene kunne avholdes triumfer. Han ble også tildelt navnet Britannicus. Han tok imidlertid i mot denne hedersbetegnelsen på vegne av sine sønner, da han aldri selv benyttet navnet. Da den britiske generalen Caratacus ble tatt til fange, ble han benådet. Han ble tildelt egen eiendom hvor han bodde resten av sin tid, noe som var en høyst uvanlig skjebne for en fiendtlig general.
Claudius gjennomførte i år 48 en folketelling, hvor man kom fram til at det var 5 984 072 romerske borgere, en økning på om lag én million siden folketellingen som ble utført ved Augustus død. Claudius hadde bidratt til økt antall borgere ved å innvilge status som borger for innbyggerne i enkelte av de romerske koloniene. Tildelingen av borgerstatus for disse innbyggerne var av strategisk betydning for romerne, da dette skulle fremme innbyggernes lojalitet og bidra til at disse raskere bidro til å sikre romerske interesser.
Claudius dømte selv i flere av rettssakene som pågikk i hans regjeringstid. Historikere fra antikken hadde mange beklagelser rundt dette, hvor de påpeker at hans dømmeevne kunne være variabel, og at dommene ikke alltid var i samsvar med gjeldende lover. Han var også lettpåvirkelig. Claudius viste uansett stor interesse for rettssystemet. Han forlenget periodene hvor rettssaker ble foretatt, som var vinter og sommer, og kortet ned hvileperiodene mellom disse. Claudius innførte også en lov hvor saksøker måtte bli værende i byen mens rettssaken pågikk, slik forsvarerne måtte. Disse tiltakene førte til at rettssytemet fungerte mer effektivt. Minimumsalderen for juriemedlemmer ble hevet til 25 år for å sikre jurier med større erfaring.Claudius løste også opp i konflikter som måtte oppstå i provinsene. Han friga Rhodos fra romersk styre som takk for deres lojalitet, og gav Troja skattefrihet. Tidlig under hans styre hadde grekere og jøder fra Alexandra sendt ham hver sin utsending etter at opptøyer hadde brutt ut mellom grupperingene. Dette resulterte i det berømte «Brev til Alexandrierne», hvor Claudius befestet jødenes rettigheter i byen, men også forbød en massiv jødisk innflytting. Ifølge Josefus forsterket også Claudius rettighetene til de øvrige jøder i Romerriket. En av Claudius' menn oppdaget at mange av de eldre romerske borgerne bosatt i dagens Trento i realiteten ikke var borgere. Keiseren erklærte den dagen at disse ville være å betrakte som borgere fra den dagen av, da det vile forårsake større problemer å frata dem denne statusen. Men i enkelttilfeller ble falske påstander om romersk borgerskap straffet hardt, og frigitte slaver som gav uttryk for å tilhøre overklassen, solgt som slaver igjen.En rekke edikt ble utformet i Claudius' regjeringstid. Disse spente over en rekke områder, fra medisinske råd til moralspørsmål. To kjente medisinske eksempler er et hvor barlindjuice blir anbefalt som behandling for slangebitt, og et annet å fise offentlig for god helse. En av de mer kjente ediktene omhandlet syke slavers rettigheter. Slaveeiere hadde hatt for vane å levne de syke slavene i Asklepiostempelet for å dø, for så å kreve dem tilbake dersom de overlevde. Claudisu erklærte at slaver som kom seg etter en slik behandling, skulle frigis. Videre kunne slaveeiere som ikke ønsket å ta denne risikoen, men heller drepte slavene, tiltales for mord.
I sin regjeringstid sto Claudius bak byggingen av en rekke offentlig bygninger, både i hovedstaden og i provinsene. Han fullførte to akvedukter, Aqua Claudia og Anio Novus, begge påbegynt av Caligula. Disse nådde inn i byen fra år 52, hvor de møttes ved den kjente Porta Maggiore. Han restaurerte også en tredje akvedukt, Aqua Virgo.
Claudius var spesielt interessert i forbedring av infrastruktur til transport, og sto bak byggingen av flere veier og kanaler i både Italia og provinsene. Blant de større prosjektene var en større kanal som gikk fra Rhinen til havet, samt en vei som gikk fra Italia til Germania, påbegynt av hans far Drusus. Nærmere Roma fikk han bygd en farbar kanal som gikk fra Tiberen til Portus, som var hans nye havn rett nord for Ostia. Denne havnen var konstruert som en halvsirkel med to moloer og et fyrtårn på dets munning. Denne konstruksjonen bidro også til å redusere oversvømmelser i Roma.
Havnen ved Ostia var en del av Claudius' plan for å løse problemer med konstant kornmangel i Roma på vinterstid, etter den romerske skipssesongen. Den andre delen av løsningen var å sikre at romerske handelsmenn var villige til å ta risikoen med å reise til Egypt utenfor sesongen. Han innvilget sjømenn som var med på disse transportene, spesielle privilegier, som romersk borgerskap, og unntak fra Lex Papia-Poppaea, en lov som regulerte ekteskap. I tillegg til dette, opphevet han skattene Caligula hadde innført på mat, og reduserte skattene for lokalsamfunn som var rammet av tørke eller hungersnød.
En siste del av hans planer var å øke arealet for dyrkbar mark ved å drenere Fucinosjøen, noe som også ville ha medført den fordelen at elven som gikk i nærheten ville ha blitt farbar året rundt. En tunnel ble gravd gjennom bunnen av innsjøen, men planen ble en fiasko. Tunnelen var skjev og ikke stor nok til å føre vannet. Resultatet var en flodbølge som vasket bort en stor gladiatorutstilling som ble gjennomført som en feiring av åpningen, og Claudius måtte flykte sammen med de andre tilskuerne. Forsøket på å drenere innsjøen ble tatt opp igjen flere ganger senere, blant annet av keiserne Trajan og Hadrian, og av Fredrik II i middelalderen. Prosjektet ble gjennomført på 1800-tallet i regi av prins Torlonia, noe som medførte at 650 km² dyrkbar mark ble tilgjengelig. Han utvidet den claudiske tunnelen til tre ganger sin opprinnelige størrelse.
På grunn av omstendighetene rundt trontiltredelsen, var Claudius alltid nøye med å holde seg inne med senatet. Når senatet møttes, satt Claudius sammen med senatorene, og ventet på tur for å tale. Når nye lover ble foreslått, satt han mellom konsulene i kraft av sin tribunicia potestas (Folketribunets myndighet). I begynnelsen av sin regjering frasa han seg retten til en rekke av sine forgjengeres titler, blant annet tittelen imperator, og lot heller senatet suksektivt tilkjenne ham disse titlene. Han tillot senatet å prege sine egne bronsemynter for første gang siden Augustus, og tilbakeførte kontrollen over provinsene Makedonia og Achaea til senatet.
Claudius omorganiserte senatet, slik at det skulle bli et mere effektivt og representativt organ. Han kritiserte også senatorene for deres motvilje mot å debattere lovforslag introdusert av ham selv, slik det kommer fram i en del av en av hans bevarte taler:
I år 47 overtok han som Cencor sammens med Lucius Vitellius, et embete som hadde ligget brakk en stund. Han avskjediget så flere av senatorer og equites som ikke lenger innehadde tilstrekkelige kvalifikasjoner, men viste dem repekt ved å la dem selv be om å få forlate sine stiliinger. Samtidig rekrutterte han fra provinsene. I Lyon-tableet finner vi bevart en av Claudius taler fra tiden han innsatte galliske senatorer, adressert til senatet i ærefrykt, men også med kritisk stemme, da de foraktet de nyutvalgte senatorene. Han økte også antallet patrisiere ved å legge til nye familier (gens) til det minkende antallet i det romerske aristokratiet, slik Julius Cæsar tidligere hadde gjort.
Mange i senatet forble imidlertid fiendtlig innstilt til Claudius, og flere av dem deltok i komplotter som truet ham på livet. Samtidige historiske kilder er preget av dette. Som et resultat av dette reduserte Claudius senatets makt, og administrasjonen av Ostia ble overlatt til en keiserlig prokonsul like etter byggingen av den nye havnen. Administrasjonen av mange av rikets finansielle interesser ble overlatt til keiserlige tjenestemenn. Dette førte til ytterligere motvilje mot presidenten, og det kom påstander om at keiseren i realiteten ble styrt av disse tjenestemennene, flere av dem frigitte slaver.
Flere kuppforsøk ble satt i livet i Claudius' regjeringstid, noe som medførte døden for mange av senatorene. Appius Junius Silanus ble henrettet tidlig i Claudius' regjeringstid under usikre omstendigheter. Kort tid etter fant et større opprør sted, under ledelse av senatoren Vinicianus og Scribonianus som var guvernør i Dalmatia, med støtte fra flere av senatorene. Kuppforsøket feilet da man ikke fikk med Scribonianus tropper på dette. Konspiratørene tok så livet sitt. Andre senatorers forsøk ble avdekket, og konspiratørene dømt. Claudius' svigersønn Pompeius Magnus ble henrettet for å ha planlagt et komplott sammen med sin far Crassus Frugi. Et annet komplott ble ledet av consulene Lusiius Saturninus, Cornelius Lupus og Pompeius Pedo. I år 46 ble to senatorer, Asinius Gallus og Statilius Corvinus sendt i eksil for et komplott hvor de forsøkte å få med seg frigitte slaver i tjeneste for Claudius. Valerius Asiaticus ble henrettet uten rettssak av ukjent årsak. Ifølge antikkens skribenter var anklagen ekteskapsbrudd, og at Claudius ble forledet til å gjennomføre straffen. Claudius peker imidlertid i en senere tale ut Asiaticus for sin særskilte ugjerning, noe som tyder på en betraktelig mer alvorlig hendelse. Asiaticus hadde vært en av de som gjorde krav på tronen i kaoset som fulgte etter Caligulas død, og han var også en medkonsul sammen med Statilius Corvinus, nevnt i forbindelse med et av de andre komplottene. De fleste av komplottene fant sted før Claudius tok embetetet som Censor, og disse kan ha ført til hans gjennomgang av senatets rolle. Ifølge Sveton ble 35 senatorer og 300 riddere henrettet for forbrytelser under Claudius' styre. Det er ikke unaturlig å trekke den slutning at komplottene ikke hadde hjulpet på forholdet mellom keiseren og senatet.
Claudius var knapt første keiser som benyttet frigitte slaver i den daglige styringen av riket. Han var imidlertid presset til å øke betydningen av deres roller da hans keiserlige makt var blitt mere konsentrert, og hans byrde tyngre. Dette skyldtes delvis de pågående stridighetene med senatet, og delvis at han hadde stor respekt for senatorene. Claudius ønsket ikke at frifødte embetsmenn skulle måtte tjene under ham, som om de ikke var likemennesker.
Sekretariatet ble inndelt i avdelinger, hvor hver av disse ble plassert under myndighet av en av hans frigitte slaver. Narcissus ble minister for korrespondanse (praepositus ab epistulis), Pallas finansminister (praepositus a rationibus) og Callistus justisminister (praepositus a libellis). Det var en fjerde avdeling, for øvrige saker, som var under Polybius ledelse, fram til han ble henrettet for forræderi. Disse tidligere slavene kunne også tale på vegne av keiseren, som da Narcissus holdt en tale for Claudius' tropper i hans sted, før erobringen av Britannia. Siden dette i realiteten var svært sentrale posisjoner, var senatorene forferdet over at de kunne besittes av tidligere slaver. Siden de tidligere slavene nå hadde full kontroll over penger, brev og lovutforminger, kunne det se ut til at det ville være en smal sak å manipulere keiseren, en anklage vi finner igjen hos historike fra antikken. De samme historikerne innrømmer imidlertid at keiserens menn i sekretaiatet var trofaste mot keiseren. Til gjengjeld viste han tilsvarende verdsettelse for dem, og tilskrev dem æren for det når han hadde benyttet deres råd. På den annen side ble illojal opptreden straffet hardt, som i tilfellet med Polybius og Pallas bror Felix. Det er ingen bevis for at Claudius endret politisk retning ettersom hvem som satt i sekretariatet, noe som tyder på at han hadde god kontroll tross alt.
Uavhengig av deres politiske innflytelse greide imidlertid de tidligere slavene som arbeidet for Claudius, å generere store rikdommer gjennom sine stillinger. Plinius den eldre bemerket at flere av dem var rikere enn Crassus, som var Romas rikeste mann mot slutten av republikkens tid.
Claudius hadde skrevet en avhandling om Augustus religiøse reformer, og følte at han var i en god posisjon til å gjennomføre sine egne. Han hadde sterke meninger om hva som var riktig form for statsreligion. Han avslo de alexandrinske grekernes ønske om å dedikere et eget tempel for hans guddommelighet, med den begrunnelse at bare guder kunne utpeke nye guder. Han gjeninnførte høytidsdager som var gått tapt, og avskaffet utenforliggende feiringer som var lagt til av Caligula. Han gjeninnførte også gamle skikker og arkaisk språk. Claudius var bekymret for utbredelsen av mysteriereligioner fra østlige land innenfor Romas bygrenser. Som en romersk erstatning, fremmet han de eleusinske mysterier, som hadde vært populære i republikkens dager. Han utviste også utenlandske astrologer, og gjeninnsatte romerske tegntydere, kjent som haruspex. Claudius kjørte en spesielt hard linje mot druidenes religionsutøvelse, da denne hadde dårlig match med den romerske statsreligionen, og fordi de drev forkynnende virksomhet. Det er også beskrevet tilfeller hvor han skal ha utvist kristne fra Roma, sannsynligvis som en følge av den nye kristne tro skulle ha ført til uro innen det jødiske miljøet i byen. Claudius motsatte seg misjonering, også for de religioner som var tillatte. Hans reformer ble anerkjent av Seneca, som lot en gammel latinsk gud forsvare Claudius gjennom sin satire.
Iføle Sveton var Claudius en usedvanlig stor tilhenger av arenakamper. Det ble sagt at han lot seg rive med av glatiatorkamper sammen med resten av publikum, og hyllet uhemmet gladiatorene etter kampen. Claudius gjennomførte også mange nye og originale arrangementer. Kort tid etter at han kom til makten, innførte Claudius kamper til ære for sin fars minne, på farens fødselsdag. Årlige kamper ble avholdt til minne om hans trontiltredelse, og disse fant sted i pretorianerleiren hvor Claudius i sin tid hadde blitt utropt til keiser. Claudius arrangerte de sekulære leker som en markering av Romas 800-årsjubileum. Augustus hadde gjennomført de samme lekene mindre enn et århundre i forveien. Augustus unnskyldning var at lekenes intervall var 110 år, ikke 100, men tidspunktet stemte ikke uansett regnemåte. Claudius innførte også sjøkamper som en markering av forsøket på å drenere Fucino-sjøen, og han innførte også en rekke andre kamper og spill.
I Ostia kjempet Claudius, foran en stor folkemengde, med en spekkhogger som var fanget i havnen. Arrangementet ble beskrevet av Plinius den eldre:
Claudius restaurerte og dekorerte også mange av arenaene rundt om i Roma. Circus Maximus gamle trebarrierer ble erstattet av nye laget av gull-ornamentert marmor. En ny seksjon av arenaen ble nå dedikert til senatorene, som tidligere hadde sittet sammen med resten av publikum. Pompeys teater, som ble totalskadd etter en brann, ble gjenreist, med påfølgende ekstra arenakamper som han kunne betrakte fra en egen plattform.
Historikere fra antikken er gjennomgående enig om at Claudius døde etter en forgiftning, muligens fra sopp eller på ei fjær, og han døde på morgenen 13. oktober 54. Kildene varierer imidlertid på en del detaljer. Enkelte hevder Claudius var i Roma, mens andre hevder han var i Sinuessa. Enkelte indikerer at hans munnsjenk Halitus, hans doktor Xenophon eller den beryktede giftmorderen Locusta sto bak mordet. Enkelte sier han døde etter lengre lidelse etter en enkelt dose i en middag, mens andre hevder han kom seg, bare for å bli forgiftet igjen. Nesten alle historikerne impliserer at det var hans siste hustru, Agrippina, som egentlig sto bak drapet på ham. Agrippina og Claudius hadde i større grad vært uforlikte i de siste månedene før hans død. Det kom til et punkt hvor Claudius åpent beklaget sine dårlig koner, og begynte å bemerke det at Britannicus nærmet seg voksen alder, i lys av å gjenopprette sin status i den keiserlige familien. Agrippina hadde åpenbart et motiv i å sikre at Nero skulle etterfølge Claudius før Britannicus ble i stand til å gripe makten.
I nyere tid har enkelte forfattere sådd tvil om hvorvidt Claudius ble drept eller om han døde av naturlige årsaker. Enkelte av vår tids forskere hevder at det universelle i de antikke tekstene underbygger påstanden om at han ble drept. Historie kunne ikke samles eller skrives objektivt i de dager, så noen ganger ble rykter som har gått fra munn til munn, festet til pergamentet først flere år etter hendelsene, når skribentene ikke lenger var i fare for å bli arrestert for det de skrev ned. Claudius aske ble gravlagt i Augustus' mausoleum 24. oktober, etter en begravelse i Augustus stil.
Claudius ble guddommeliggjort av Nero og senatet nesten umiddelbart, og mange av Claudius' mindre trofaste menn ble raskt tilhengere av Nero. Claudius' testamente hadde blitt endret kort tid før hans død, hvor han utpekte enten Nero og Britannicus i fellesskap, eller Britannicus alene, som sin etterfølger på tronen. Britannicus var på det tidspunktet bare måneder fra å bli betraktet som voksen i henhold til romersk lov.
Agrippina hadde sendt bort Narcissus kort tid i forveien, og fikk nå den tidligere slaven drept. Narcissus, som tjente som sekretær for Claudius, brente, som en siste handling, alt av Claudius korrespondanse, for at denne ikke skulle bli brukt mot ham eller andre i Neros nye regime. Dette gjorde at Claudius' egne tanker om sin politikk og sine motiver gikk tapt for historien. Akkurat slik Claudius hadde kritisert sine forgjengeres offisielle forordninger, kritiserte ofte Nero den avdøde keiseren, og mange av Claudius' lover og edikt ble underkjent med den begunnelse at han må ha vært for senil til å ha ment å innføre disse. Oppfatningen av Claudius som en gammel idiot forble den offisielle i hele Neros regjeringstid. Etterhvert sluttet Nero å referere til sin adoptivfar i det hele og store, og han assosierte seg igjen med sin biologiske familie. Claudius' tempel forble uferdig, og plassen ble etterhvert tatt over av Neros gyldne hus.
Flavierne, som hadde fått økt innflytelse under Claudius, hadde en annen vinkling enn Nero angående Claudius. Flavierne var i en posisjon hvor de trengte ikke bare å styrke sin egen legitimitet, men også å rettferdiggjøre det Julio-Claudiske dynastiets fall. De så tilbake på Claudius som en kontrast til Nero for å assosiere seg selv med det gode. Minnemynter av Claudius og hans sønn Britannicus ble utstedt, og da Neros gyldne hus ble brent ned, ble Claudius' tempel endelig fullført på Celiohøyden. Men da det flaviske dynasti imidlertid var etablert, og de hadde behov for egen legitimitet, opphørte referansene til Claudius. Han ble en av mange keisere fra det falne dynasti.
Historikerne Tacitus, Sveton og Dio Cassius skrev alle historie etter at det Flaviske Dynasti hadde falt. Alle tre var senatorer eller equites, og de tok senatets side i de fleste konflikter med regenten, hvor regenten alltid ble framstilt som den som tok feil. Dette resulterte i subjektive framstillinger, både bevisste og ubevisste. Sveton mistet tilgang til offentlige arkiver kort tid etter at han begynte sitt arbeid, og måtte basere seg på andrehåndskilder om Claudius, og han siterte heller ikke keiseren i sine verk. Sveton framstilte Claudius som en latterlig person, nedvurderte hans handlinger og det han fikk utrettet ble tilskrevet hans omgangskrets.Tacitus skrev fortellinger for sine medsenatorer, og satte hver av keiserne i en ramme som passet ham. Han beskrev Claudius som en passiv lekmann og idiot, gikk så langt at han skjulte Claudius som kilde og utelot hans karakter i sine verk. Selv hans versjon av Claudius' tale, som senere ble funnet fragmenter av på Lyon-tableet, er redigert i den hensikt å unngå en beskrivelse av Claudius' karakter. Dio var mindre subjektiv som skribent, men ser ut til å ha brukt Sveton og Tacitus som kilder. Dermed ble oppfatningen av Claudius som en svak karakter, opprettholdt av de som regjerte, og den ble bevart gjennom tidene.
Etterhvert som tiden gikk, ble Claudius for det meste glemt, og fantes bare i historikernes beretninger. Hans bøker gikk tapt, ettersom deres innhold etterhvert ble betraktet som umoderne. I det andre århundre, da Pertinax, som delte fødselsdag med Claudius, ble keiser, overskygget dette markeringen av Claudius' minne.
Claudius' kjærlighetsliv var uvanlig for en romer fra datidens overklasse. Av de 15 første keiserne «var Claudius den eneste hvis elskovspreferanser var gjennomført korrekt», ifølge historikeren Edward Gibbon, med den betydning at han var den eneste som ikke hadde gutter eller menn som elskere. Gibbon baserte dette på Svetons fastslåelse av at «[h]an hadde stor lidenskap for kvinner, men ingen interesse for menn.» Sveton og de andre av antikkens skribenter brukte dette mot Claudius. De beskyldte ham for å være dominert av de samme kvinner og hustruer, for å være pusete og kvinnegal.
Claudius giftet seg fire ganger. Hans første ekteskap ble inngått med den etruskiske kvinnen  Plautia Urgulanilla omkring år 9, etter at han hadde vært gjennom to brutte trolovelser. Den første trolovelsen var med en fjernere slektning, Aemilia Lepida, men trolovelsen ble brutt av politiske årsaker. Den andre trolovelsen ble inngått med Livia Medullina, men hun døde brått dagen de skulle gifte seg. Urgulanilla var datter av Marcus Plautius Silvanus, som var konsul 2. f.Kr., og som hadde utmerket seg sammen med Tiberius på Balkan. Hennes farmor var Urgulania, som var en fortrolig venninne av keiserinnen Livia. Gjennom Urgulanilla fikk Claudius sønnen Claudius Drusus, men han døde i tenårene av kveling, kort tid etter at han ble forlovet med Junilla, datter av Lucius Aelius Seianus (Sejanus). 
Claudius skilte seg senere fra Urgulanilla på grunn av utuktig omgang, samt en mistanke om at hun sto bak drapet på sin svigerinne Apronia. Da Urgulanilla etter skilsmissen fødte et pikebarn, Claudis, ble barnet avvist av Claudius, da barnets far var en av de frigitte slavene som var i hans tjeneste.
Kort tid etter skilsmissen med Urgulanilla, muligens i år 28, giftet Claudius seg med Aelia Paetina, som var en slektning av Sejanus, om ikke hans adoptivsøster. Claudius og Paetina fikk datteren Claudia Antonia. Han skilte seg senere fra henne, da ekteskapet ble en politisk belastning. Leon (1948) antyder imidlertid at ekteskapet kan ha tatt slutt som en følge av Claudius følelsesmessige og psykiske misbruk av Paetina.
Noen år etter skilsmissen med Paetina, i år 38 eller tidlig i år 39, giftet Claudius seg igjen, med Valeria Messalina, som var farens tremenning. Ekteskapet hadde også til hensikt å styrke de keiserlige bånd. Kort tid etter fødte hun datteren Claudia Octavia. Sønnen Tiberius Claudius Germanicus, senere kjent som Britannicus, ble født like etter at Claudius hadde tiltrådt tronen. Ekteskapet endte i tragedie. Antikkens historikere hevdet at Messalina var nymfoman, og at hun jevnlig var utro mot Claudius. Tactus sa til og med at hun gikk så langt at hun konkurrerte med en prostituert om hvem som fikk de mest attraktive sexpartnerne i løpet av natten. Hun skal også ha påvirket Claudius politisk i den hensikt å berike seg selv. 
I år 48 giftet Masselina seg med elskeren og den romerske senatoren Gaius Silius i en offentlig seremoni, mens Claudius var i Ostia. Historikere er ikke samstemte i om hun skilte seg fra keiseren først, og om hvorvidt hensikten med ekteskapet var en tilrøvelse av tronen. Scramuzza antydet i sin biografi at Silius kan ha overbevist Masselina om at Claudius var fortapt, og at en ny allianse var hennes eneste mulighet for å opprettholde staus og å gi sine barn beskyttelse. Historikeren Tacitus antydet at Claudius' oppgave som censor kan ha forhindret ham i å oppdage affæren før det var gått for langt. Resultatet ble uansett at Silius, Messalina og de fleste i hennes nærmeste krets ble henrettet. Claudius fikk pretorianerne til å love å drepe ham dersom han noengang giftet seg igjen.
Til tross for erklæringen, giftet Claudius seg atter en gang. Kilder fra antikken nevner tre kandidater som var foreslått av tidligere slaver i tjeneste for ham: Lollia Paulina, som også hadde vært Caligulas tredje hustru i 6 måneder i år 38; Claudius fraskilte hustru Aelia Paetina, og Claudius' niese Agrippina den yngre. Ifølge Sveton vant Agrippina frem ved hjelp av kvinnelist. Valget ble mer sannsynlig tatt ut fra politiske hensyn. Kuppforsøket som ble gjennomført av Silius og Messalina hadde sannsynligvis gjort Claudius oppmerksom på hans utsatte posisjon som medlem av den claudiske familien og ikke den juliske. Situasjonen ble forsterket av at han ikke hadde noen opplagt voksen arving. Britannicus var fortsatt bare en gutt. 
Agrippina var en av de få gjenlevende etterkommerne etter Augustus, og hennes sønn Lucius Domitius Ahenobarbus (den kommende keiser Nero) var en av de siste mannlige medlemmene av den keiserlige familien. Det har i nyere tid blitt antydet at senatet kan ha presset igjennom ekteskapet for å gjøre ende på feidene mellom de Claudiske og Juliske grenene. Feiden startet med Agrippinas mor handlinger mot Tiberius etter hennes ektemann Germanicus (Claudius bror) død, handlinger som Tiberius gladelig fikk henne straffet for. Claudius aksepterte sin nye hustru, og adopterte senere Nero som sin sønn.
Nero ble gjort til medarving sammen med Britannicus, og giftet seg med Octavia. Det var ikke så kontroversielt å gjøre det på den måten som det ville vært i et moderne monarki med arverekkefølge. Barbara Levick har bemerket at Augustus hadde utnevnt Agrippa Postumus og sin stesønn Tiberius til medarvinger. Tiberius utnevnte Caligula som medarving sammen med sitt barnebarn Tiberius Gemellus. Adopsjon av en voksen eller nesten voksen person var gammel tradisjon i Roma dersom en egnet voksen biologisk beslektet arving ikke var tilgjengelig. Dette var her tilfellet, da Britannicus fortsatt var mindreårig. 
S.V. Oost har antydet at Claudius tidligere hadde vurdert å adoptere en av sine egne svigersønner for å sikre sitt eget styre. Faustus Cornelius Sulla Felix, som var gift med Claudius' datter Claudia Antonia, nedstammet fra Octavia og Antonius på bare ene siden, noe som ikke var nært nok i forhold til den keiserlige familien for å fjerne trusselen mot Claudius' styre. Han var dessuten Messalinas halvbror, og på den tiden var dette fortsatt et ømtålig emne. Nero var populær i det offentlige Roma, som barnebarn av Germanicus og direkte etterkommer av Augustus.
Historikeren Sveton beskrev Claudius' synlige tegn på hans lidelser relativt detaljert. Hans knær var svake og gav etter, og hans hode skalv. Han stammet, og hans tale kunne være vanskelig å forstå. Han siklet, og det rant av nesen hans når han var oppskjørtet. Den stoiske dramatikeren Seneca den yngre skrev i Apocolocyntosis at Claudius stemme ikke tilhørte noe landdyr, og at hans hender også var svake. Han beskriver imidlertid ingen fysiske deformasjoner, og beskrivelsen av ham i rolig tilstand er liksom hos Sveton en høy, velbygd karakter med høy verdighet. Men i opphetet eller stresset tilstand ble symptomene hans verre. Historikere er enige om at hans tilstand ble verre etter at han besteg tronen. Claudius selv hevdet at han overdrev sine plager for å redde sitt eget liv.Claudius antatte diagnose etter moderne term har blitt endret flere ganger gjennom de siste århundrene.  Under andre verdenskrig var poliomyelitt (polio) en antatt årsak til Claudius' lidelser. Diagnosen ble tatt i bruk i Robert Graves Jeg, Claudius, som ble publisert i 1934. Polio er imidlertid ingen dekkende forklaring på mange av de beskrevne symptomene. I 1948 skisserte Ernestine Leon en teori om diagnosen cerebral parese. Tourettes syndrom er også en mulig forklaring på Claudius' symptomer.Som person blir Claudius av antikkens historikere beskrevet som generøs og jordnær, en person som noen ganger spiste sammen med plebeiere. Han er også blitt beskrevet som blodtørstig og ondskapsfull, som stor tilhenger av gladiatorkamper og henrettelser, og snarsint. Claudius selv vedkjente at han hadde kort lunte, og beklaget offentlig sitt temperament. For de som var ham nær, var han svært tillitsfull, og han ble lett manipulert både av sine koner og frigitte slaver som var i hans tjeneste. Men han blir samtidig beskrevet som paranoid og apatisk, kjedelig og lettere forvirret. De verk av Claudius som er bevart, presenterer en annen vinkling av ham, som en intelligent, lærd, belest og samvittighetsfull administrator med øye for detaljer og rettferdighet. På grunn av dette framstår Claudius som en gåte. Siden oppdagelsen av hans Brev til Alexandrinerne i forrige århundre, har mye arbeid blitt lagt ned for å gjenopprette Claudius' rykte, og finne ut hvor sannheten om ham egentlig ligger.
Claudius skrev mange verk gjennom sitt liv. Hans forfatterskap var på sitt mest aktive i Tiberius regjeringstid. På den tiden var det, ifølge historikeren Arnaldo Momigliano, ikke politisk korrekt å skrive om den romerske republikkens tid. Trenden blant datidens yngre historikere var at de enten skildret den nyere historien, med Roma som keiserrike, eller at de skrev om obskure antikvariske emner. Claudius dekket begge. I tillegg til historie fra Augustus' regjeringstid, som hadde skaffet ham store problemer, skrev han et om etrustisk historie, et verk i åtte bind som dekket karthagisk historie, en etrustisk ordbok, og en bok om terningspill. Claudius regnes for å være den siste kjente personen som kunne lese etrustisk. 
Til tross for at han stort sett ikke skrev om emner fra keisertiden, skrev han et forsvar for Cicero hvor han tok opp de anklagene som Asinius Gallus hadde fremsatt mot Cicero. Moderne historikere har brukt dette verket både for å fastslå hvordan han må ha vært som politisk figur, og for å dekke de manglende kapitlene av ham fra borgerkrigstiden. 
Han la fram et forslag til reform av det latinske alfabetet ved å legge til de claudiske bokstavene (Ↄ, Ⅎ og Ⱶ), hvor to av dem har dekket samme funksjon som de moderne W og Y. Han gjorde endringene offisielle i sin tid som Censor i Roma, men bokstavene gikk ut av bruk etter hans egen regjeringstid. Claudius forsøkte også å gjenopplive den gamle skikken med å sette prikk mellom etterfølgende ord, da klassisk latin ble skrevet uten mellomrom mellom ordene. Til slutt skrev han også en åttebinds selvbiografi, som Sveton karakteriserte som smakløs. Å dømme etter det som i dag er kjent av Claudius' taler, må han ha kommet med harde karakteristikker av sine forgjengere og slektninger (lignende harde karakteristikker var vanlige i hans familie). Slik sett kan det ha vært hold i Svetons dom.
Ingen av Claudius verker har overlevd. Men vi kjenner dem som kilder i andre beretninger fra det claudisk-juliske dynasti. Sveton siterer Claudius' selvbiografi en gang, og må ha brukt den som kilde ved flere anledninger. Tacitus brukte Claudius egne argumenter for rettskrivningsreformen som nevnt ovenfor, og kan ha brukt hans verker for enkelte av de mere antikvariske passasjene i sine annaler. Claudius er videre brukt som kilde for en rekke passasjer i Plinius' Naturalis Historia.Claudius var påviselig påvirket av de historieverkene han selv hadde lest. I sin tale til galliske senatorer, bruker han den samme versjonen av historien om Romas grunnleggelse som hans lærer Titus Livius brukte. Hans taler var detaljerte nærmest til et pedantisk nivå, noe som også er et felles kjennetegn for alle hans bevarte verker, og han lot seg gjerne avspore til lange digresjoner. Dette kan tyde på at han boblet over av kunnskap i en rekke emner som han ikke kunne gjøre annet enn å dele. Mange av de offentlige arbeider Claudius fikk gjennomført i sin regjeringstid var basert på planer utarbeidet av Julius Cæsar. Levick mener at innflytelsen fra Cæsar kan ha omfattet alle sider ved den politikken Claudius førte.Hans tid som censor ser ut til å være inspirert av hans forgjengere, og da spesielt Appius Claudius Caecus, og han benyttet sin post til å få gjennom politikk som var fundert slik det var i republikkens dager. Dette var også perioden da mange av hans religiøse reformer fant sted, og byggevirksomhet akselererte i hans tid. Hans verv som censor kan ha vært motivert av et ønske om å se sine akademiske idéer bære frukt. Han trodde for eksempel, som de fleste romerne på den tiden, at hans forfader Appius Claudius Caecus hadde brukt sitt verv som censor til å introdusere bokstaven «R», så derfor brukte han sin tid som censor til innføringen av sine egne bokstaver.
De best kjente oppdiktede fremstillingene av keiseren Claudius var i bøkene Jeg, Claudius og i Guden Claudius (utgitt i 1934 og 1935) av Robert Graves, begge skrevet i førsteperson for å gi leserne følelsen av å lese Claudius selvbiografi. Graves diktet opp en bakgrunn hvor verket ble presentert som en oversettelse fra ekte, nyoppdagede skrifter skrevet av Claudius selv. Claudius bevarte bokstaver, taler og sitater ble innlemmet i teksten, og da hovedsakelig i Guden Claudius, med den hensikt å tilføre bøkene autentisitet.
I 1937 gjorde regissøren Josef von Sternberg et forsøk på en filmatisering av boken Jeg, Claudius, med Charles Laughton i rollen som Claudius. En av hovedrolleinnehaverne, Merle Oberon, ble imidlertid alvorlig skadet i en bilulykke mens innspillingen pågikk, og filmen ble aldri fullført. Filmrullene ble brukt i BBC-dokumentaren The Epic That Never Was (1965), hvor Laughtons skuespillerprestasjoner kom fram i lyset. Filmrettighetene for en eventuell nyinnspilling tilhører filmprodusenten Scott Rudin.Graves to bøker ble basis for en britisk TV-serie produsert av BBC. I serien innehar Derek Jacobi rollen som Claudius, og serien ble sendt på BBC2 i 1976. Serien var i all hovedsak kritikerrost, og den vant flere BAFTA-priser. Serien ble senere sendt i USA i Masterpiece i 1977. DVD-utgaven av serien inneholder også dokumentaren The Epic that Never Was. I Norge ble serien sendt på NRK høsten 1977, og på TVNorge høsten 1993.
Claudius har blitt portrettert i filmer ved flere anledninger, blant annet i Caligula fra 1979, hvor hans karakter, framført av Giancarlo Badessi, blir framstilt som en idiot, i motsetning til Robert Graves portrett som en høyst intelligent mann som andre tror er en idiot. Barry Jones portretterer ham som sympatisk i Demetrius and the Gladiators fra 1954.
Freddie Jones portretterte Claudius i 1968 i serien The Caesars, mens han rolle ble besatt av Richard Kiley i miniserien A.D. i 1985. Filmen Gladiator fra 2000 refererer til Claudius' undertrykkelse av et statskupp mot ham, men dette er uten rot i virkelige hendelser.
Claudius og hans samtidige blir skildret i den historiske romanen Romeren (Ihmiskunnan viholliset, 1964) av den finske forfatteren Mika Waltari. Den kanadisk-fødte forfatteren A.E. van Vogt gjenskapte Robert Graves historie om Claudius i science fiction romanene Empire of the Atom (1957) og The Wizard of Linn (1961).
(en) Claudius – galleri av bilder, video eller lyd på Wikimedia CommonsKilder fra antikken
Edict confirming the rights of the people of Trent (Engeslk)Biografier skrevet i moderne tid

Claus Philip Maria Schenk Graf von Stauffenberg (født 15. november 1907 i Jettingen i Bayern i Tyskland, død 21. juli 1944 i Berlin) var en tysk offiser (sist oberst i generalstaben)  og sentral i motstandsarbeidet blant offiserene i Wehrmacht mot det nasjonalsosialistiske regimet. Han ledet det Wehrmacht-baserte attentatet og statskuppforsøket mot Adolf Hitler i 1944, kjent som 20. juli-attentatet. Stauffenberg plasserte selv bomben i Hitlers møterom i hovedkvarteret Wolfsschanze ved Rastenburg i Øst-Preussen, men ble arrestert da han kom tilbake til Berlin med fly samme kveld og henrettet ved skyting. Stauffenbergs nærmeste familie ble satt i konsentrasjonsleir resten av krigen og de minste barna skulle adopteres bort.  Attentatet medvirket til en alvorlig svekkelse av Hitlers fysiske og mentale tilstand og til at Hitler i økende grad mistrodde Wehrmacht. I tillegg ble en rekke Wehrmacht-offiserer henrettet etter summariske rettssaker i Volksgerichtshof under ledelse av den beryktede Roland Freisler.
Utdypende artikkel: Schenk von StauffenbergClaus Schenk Graf von Stauffenberg ble født som den yngste av tre sønner i Jettingen i Schwaben i nærheten av Ulm, i Kongeriket Württemberg, i en av de eldste og fornemste sørtyske og katolske aristokratiske familier. Hans foreldre var Württembergs siste overhoffmarskalk, grev Alfred Schenk von Stauffenberg, og Caroline von Üxküll-Gyllenband. Gjennom sin mor nedstammet han også fra prøyssiske protestanter, som den berømte prøyssiske generalen og hærreformatoren August von Gneisenau. Hans navn Schenk er en adelstittel som henviser til rollen som leder for kongelige husholdninger (jamfør det norske ordet munnskjenk), mens det siste navnet viser til Burg Stauffenberg, et tidligere slott i Württemberg. Den katolske fyrstbiskopen Johann Franz Schenk von Stauffenberg var fra samme familie.
Stauffenbergs oppvekst var hovedsakelig i Stuttgart, hvor familien bodde i en tjenesteleilighet i Altes Schloss og om sommeren på familiegodset ved Albstadt-Lautlingen, ca. 100 km sør for byen. Han vokste opp sammen med de to år eldre tvillingbrødrene Berthold og Alexander. Også Claus hadde en tvillingbror, Konrad Maria, men han døde dagen etter fødselen.
Stauffenberg fikk sin skolegang på de beste skolene i Stuttgart. Han og brødrene tilhørte kretsen rundt Stefan George, med særlig fokus på europeisk litteratur, kunst, filosofi og historie. Slik ville de være med på å skape det nye åndelige Tyskland. Til tross for disse interessene og en noe svak helse valgte han en militær karriere. Etter abitur i 1926 forlot han Stuttgart og ble medlem av familieregimentet i Bamberg, i rytter- og kavaleriregiment 17.
Han ble etter det første året av offisersutdannelsen tildelt seremoniell sabel for særlig gode resultater, og ble samtidig utnevnt til løytnant. Hans overordnede beskrev ham «som svært intelligent og med over gjennomsnittlige evner, både taktisk og teknisk forståelse» og «en ekspert i å løse uenigheter ved å opptre som mellommann og glatte ut krangler».
Stauffenberg og hans miljø var konservative, tyske patrioter, og da nasjonalsosialistene kom til makten i 1933 var Stauffenberg ikke i fullstendig opposisjon til deres ideer. Særlig var han positiv til ønsket om å løfte den tyske nasjonale selvbevissthet, men en del aspekter ved bevegelsen frastøtte ham. Han reagerte sterkt på den politiske ensrettingen etter den nasjonalsosialistiske maktovertakelsen og bokbålet 10. mai 1933 på Opernplatz i Berlin da blant andre bøker av Heinrich Mann, Erich Maria Remarque, Karl Marx, Heinrich Heine, Ernst Bloch, Erich Kästner og Sigmund Freud ble brent. Viktig for ham var også de katolske biskopenes protest mot regimets krenkelser av kirkens uavhengighet. I denne kampen stod særlig biskop Clemens August von Galen sentralt. Etter De lange knivers natt i 1934 markerte Stauffenberg sin avsky ved å forlate et politisk møte hvor han representerte sitt regiment, da talerne begynte med jødehatske innlegg. Den kirkelige protesten mot regimet fikk sitt høydepunkt i 1937 da pave Pius XI utstedet encyklikaen Mit brennender Sorge («Med brennende sorg»). 
Stauffenberg ble tatt opp ved hærens generalstabsskole i Berlin i 1936, og gikk ut som kullets beste elev i 1938 og ble knyttet til generalstaben.
Krystallnatten i november 1938 mente han brakte en stor skam over Tyskland. Disse hendelsene krenket dypt hans moral og rettferdighetsfølelse. Behandlingen av jødene og det nasjonalsosialistiske menneskesynet med den medfølgende undertrykkelsen av religionutøvelse førte til at den dypt religiøse katolikken Stauffenberg distanserte seg stadig mer fra det nasjonalsosialistiske styret.
Etter generalstabsskolen ble han utnevnt til kaptein, en grad han hadde de neste tre årene. Han arbeidet en periode ved generalstaben, men deltok sammen med sitt regiment, som ble del av den 6. panserdivisjonen, i inntoget i Sudetenland, samt felttoget i Polen i 1939. Under felttoget i Frankrike tjenestegjorde han i generalstaben og ble tildelt Jernkorset første klasse 31. mai 1940.
Graf von Stauffenberg var en hardhaus av de sjeldne. Han nektet blant annet å ta imot morfin under en operasjon der han amputerte høyre arm og flere fingre på venstre hånd. Han ble skadet under et angrep mot panserdivisjonen hans da han tjenestegjorde i Nord-Afrika. 
1. januar 1941 ble han utnevnt til major. Under angrepet på Sovjetunionen den følgende sommeren tjenestegjorde han ved Oberkommando des Heeres. Den 1. januar 1943 ble han forfremmet til oberstløytnant, og overført til Afrikakorpset under ledelse av  Erwin Rommel under Felttoget i Nord-Afrika. Der ble han 7. april 1943 truffet av britiske granater under et speideoppdrag og ble sterkt skadet. Han tilbrakte tre måneder på sykehus i München etter å ha mistet det venstre øyet, høyre hånd og den fjerde og femte fingeren på hans venstre hånd. Selv spøkte han senere med at han ikke visste hva han hadde gjort med alle ti fingre da han hadde dem. Han ble dekortert med Såretmerket i gull 14. april 1943 og Det tyske kors i gull 8. mai 1943.
Da hans onkel, grev Nikolaus von Üxküll-Gyllenband, ba ham bli medlem av motstandsbevegelsen mot nasjonalsosialistene i 1939, var det Stauffenbergs samvittighet og religiøse forpliktelse som førte til at han sluttet seg til denne. Utover i 1942 delte han den utbredte oppfatningen innen hærens offiserskorps at Hitler førte Tyskland mot undergang og var ansvarlig for et ufattelig tap av menneskeliv. Hitler måtte fjernes fra makten for å redde Tyskland fra den undergangen Hitler ledet dem mot. Som praktiserende katolikk hadde Stauffenberg lenge religiøse skrupler med tanke på drap, men etter katastrofen ved Stalingrad kom han til at det å ikke fjerne Hitler ville være mer moralsk forkastelig, og fant etter hvert ingen annen måte å nøytralisere Hitler på enn å måtte ta livet av ham. Ettertiden ga kanskje dette resonnementet rett, siden flere tyske liv gikk tapt i de ni månedene krigen varte etter 20. juli-attentatet enn i de foregående fem årene.
Selv om Graf von Stauffenberg bare var oberst av rang regnes han som operasjon Valkyries leder med en egen evne til å få med seg offiserer av høyere rang på attentatplanene. 
I begynnelsen følte han seg maktesløs og ikke i posisjon til å hjelpe med å organisere et kupp, men forandret holdning under sitt lange sykehusopphold. Stauffenberg tok kontakt med motstandsbevegelsen mot det nasjonalsosialistiske styret og tilførte motstandsbevegelsen ny vitalitet. Da han ble frisk nok til å vende tilbake i aktiv tjeneste, var det som stabsoffiser ved overkommandoen for reservehæren i krigsministeriet i Bendlerblock i Berlin. Her var en av hans overordnede general Friedrich Olbricht, et aktivt medlem av Wehrmachts motstandsbevegelse. Dette ga dem en unik posisjon til å organisere et kupp. Reservestyrkene var formelt autorisert til å ta kontrollen over riket i tilfelle av uroligheter hvor kommunikasjon med den militære overkommandoen var blokkert.
Utdypende artikkel: 20. juli-attentatetStauffenbergs plan forutsatte at han var ved kontoret i Bendlerstrasse for å telefonere til regulære hærenheter og beordre dem til å arrestere ledere av politiske organisasjoner som Sicherheitsdienst og Gestapo, på den annen side var Stauffenberg den eneste av konspiratorene som hadde fast adgang til Hitlers daglige møter med den militære toppledelsen. Selv med bare tre fingre godtok Stauffenberg, som i 1944 ble forfremmet til oberst, å utføre attentatet selv. Det fant sted ved den militære overkommandoen «Wolfsschanze» i Rastenburg i Øst-Preussen den 20. juli 1944. Stauffenberg hadde med seg en dokumentveske pakket med to bomber og en enkel 10 til 15 minutters tidsutløser. Bombene var laget av uregistrert, beslaglagt engelsk sprengstoff fra nedskutte fly, skaffet til veie av oberst Wessel Freytag von Loringhoven. 
Stauffenberg gikk inn i konferanserommet og plasserte dokumentvesken under bordet og forlot deretter rommet hurtig og ubemerket. Sammen med sin adjutant oberleutnant Werner von Haeften forlot de området og dro mot flyplassen, da de visste at det ville bli avsperret etter eksplosjonen. Da de i bilen hørte eksplosjonen og så røykutviklingen, var de overbevist om at ingen kunne ha overlevet. De var imidlertid ikke kjent med at vesken med bomben var blitt flyttet bak et kraftig bordben, og dette tok av så mye for eksplosjonen at Hitler reddet livet. Stauffenberg og Haeften fikk argumentert seg til en tillatelse til å forlate det sterkt bevoktede området og fly tilbake til Berlin. Mens de var i luften utgikk en ordre fra hovedkvarteret om å skyte ned flyet, men ordren havnet på bordet til deres medkonspirator, Friedrich Giorgi fra [[[Luftwaffe (Wehrmacht)|Luftwaffes]] stab, og han sørget for at den ble ignorert.
Hitler overlevde attentatet og kringkastet straks en melding på statsradioen som gjorde det åpenbart at kuppforsøket var mislykket. Straks etter ble konspiratorene overmannet i krigsministeriet, mens Stauffenberg ble skutt i skulderen.
Generaloberst Friedrich Fromm, øverstkommanderende for reservestyrkene, kjente til planene, men hadde forholdt seg passiv. Da kuppet mislyktes, holdt han hasterettssak og dømte konspiratorene til døden. Dermed avslørte han sin kjennskap til planene og sin egen passivitet i forkant av attentatet, og ble selv dømt for høyforræderi og skutt. 
Stauffenberg ble skutt samme natt, sammen med general Friedrich Olbricht, oberleutnant Werner von Haeften og oberst Albrecht Mertz von Quirnheim på gårdsplassen i krigsministeriet i Bendlerblock på en improvisert standplass, bare opplyst av lyskasterne fra en lastebil. Da hans tur til å bli skutt kom, ropte Stauffenberg sine siste ord: Es lebe unser heiliges Deutschland! («Leve vårt hellige Tyskland!»). Fromm lot de henrettede få en ærefull begravelse med medaljer, men dagen etter ble likene tatt opp og brent uten medaljene. Stauffenbergs eldste bror og sentral deltaker i kuppforsøket, advokaten Berthold Schenk von Stauffenberg, ble henrettet 10. august ved langsom hengning i en pianostreng. Av brødrene overlevet bare Alexander Schenk von Stauffenberg, som var gift med piloten Melitta Schenk von Stauffenberg, og etter krigen ble professor i klassisk historie.
Sjef for det tyske Reichssicherheitshauptamt (RSHA) Ernst Kaltenbrunner hadde i kraft av sitt embede oppdraget å granske sammensvergelsens omfang. Han var kommet til den konklusjon at «i den videre krets av sammensvorne ... hadde representanter for den politiske katolisisme spilt en hovedrolle». Selv om det var et sannhetskorn i dette, var det slett ikke slik at hver eneste profilerte katolikk som ble arrestert etter attentatet, faktisk hadde hatt noe med attentatet å gjøre.
Kaltenbrunners granskning avdekket eller reflekterte i liten grad at Stauffenbergs rolle som attentatmann skyldtes at den som opprinnelig var tiltenkt denne rolle i siste øyeblikk var blitt beordret bort fra Wolfsschanze, og at denne var en bekjennende protestantisk kristen. Konspirasjonen mot Hitler var altså ikke et gjennomgående katolsk prosjekt, selv om den personlige begrunnelsen for både Stauffenberg og andre for å delta var tuftet på deres katolske etikk og bakgrunn. For Stauffenberg selv framstod det som en unnlatelsessynd å ikke prøve å stoppe tyranniet, etter at han fikk anledning til dette gjennom sin adgang til de daglige møtene i Wolfsschanze.
Kaltenbrunners granskning bærer preg av at den ga Hitler de konklusjonene som han ønsket å få, ved å betone forankringen i de deler av offiserskorpset som Hitler avskydde mest, nemlig de velutdannede, tradisjonsbundne offisersfamiliene med adelig og religiøs bakgrunn. Særlig ble den katolske tilknytningen vektlagt av Kaltenbrunner, og dette må sees på bakgrunn av den motstanden og manglende gjennomslaget nasjonalsosialistene hadde i de katolske miljøene. Konspiratørene selv hadde et mer politisk perspektiv og så dette som en nasjonal redningsaksjon, selv om den individuelle begrunnelsen for å delta, for Stauffenberg og andre, var forankret i deres religiøsitet.
Når det gjelder sprengstoffet som var anvendt i attentatet, virket det som om det stammet fra minst fire ulike kilder. Takket være attentatmennenes forholdsregler klarte Gestapo bare å spore to av disse.
Claus von Stauffenberg giftet seg med friherrinne (baronesse) Nina von Lerchenfeld den 26. november 1933 i Bamberg. De hadde fem barn, Berthold, Heimeran, Franz-Ludwig, Valerie og Constanze.
Himmler planla å utrydde konspiratørenes familier og navn fullstendig. Den planlagte blodhevnen ble imidlertid oppgitt. Stauffenbergs gravide hustru og hans eldste sønn Berthold ble sammen med alle familiemedlemmer over 15 år deportert til konsentrasjonsleir, hvor det femte barnet, Constanze, ble født i 1945. De yngre barna ble anbrakt i et barnehjem ved Bad Sachsa i Niedersachsen, og det var planer om å bortadoptere dem til nasjonalsosialistiske familier. Barna fikk andre etternavn (Stauffenberg-barna ble kalt Meister), og ble værende i barnehjemmet til krigens slutt. I krigens siste dager planla SS å henrette Stauffenbergs kone og barn, men gav opp planene da de oppdaget at britiske soldater var like i nærheten.
Enken Nina døde 2. april 2006. Deres sønn Berthold tok opp familietradisjonen og ble offiser. Han er nå pensjonert generalmajor. 
Idag er Bendlerstraße i Berlin kjent som Stauffenbergstraße, adressen til Bendlerblock hvor han arbeidet og ble henrettet. Både Stuttgart, Karlsruhe, Hamburg, Tübingen, Augsburg, Leipzig, Leverkusen, Neu-Ulm og en rekke mindre steder har gater oppkalt etter Stauffenberg. Flere skoler og andre offentlige bygninger er oppkalt etter Stauffenberg, blant annet en kaserne for Bundeswehr i Sigmaringen.
Hoffmann, Peter: Claus Schenk Graf von Stauffenberg und seine Brüder. Stuttgart 1992, ISBN 3-421-06533-0
Venohr, Wolfgang: Stauffenberg, Symbol des Widerstands, Eine politische Biographie. ISBN 3-7766-2156-7
(en) Kategori:Claus Schenk Graf von Stauffenberg – bilder, video eller lyd på Wikimedia Commons

Clavomela er en slekt av biller som tilhører den artsrike underfamilien Cerambycinae i familien trebukker (Cerambycidae). Slekten omfatter bare én kjent art.
En middelsstor, avlang, mørk trebukk med fiolett metallglans. Oversiden er tett og kraftig punktert. Antennene er brunlige, tynne og omtrent så lange som kroppen. Hodet er ikke snuteformet forlenget. Pronotum er omtrent så langt som bredt, rundet med en butt tann midt på hver sidekant. Dekkvingene er jevnbrede. På beina er lårene sterkt klubbeformede, den indre, tynne delen er gul, den ytre, fortykkede svart. Legger og fotledd er tynne og svarte.

En cleaverpropell er en avkuttet propell, gjerne i stål, som kaviterer. Dette betyr at propellen spinner i vannet og gir en høyere toppfart hos racingbåter (som blant annet offshorebåtene i Class 1). Cleavere har en stor stigningsgrad i forhold til størrelse (eks. 14,5*33 (tommer(diameter propell)*stigningsgrad(hvor langt den skrus på en omdreining))). I Norge brukes disse propellene på fritidsbåter, offshoreklasser som V50, 3B, 3C, ProVee og Class 1, og i rundbaneklassene JT250, T250, V25, T400, kommende GT30, Formula four, Formula 1000, Formula 2000 og Formula 1. En cleaver istedenfor en vanlig propell kan ha mye å si for farten. Ved 25 hk's motor kan forskjellen ligge på opptil 20 knop, og ved de store powerboatene mer enn 100 knop.
Grev Clemens August von Galen (født 16. mars 1878 på Burg Dinklage, Oldenburger Münsterland (Storhertugdømmet Oldenburg) i Tyskland, død 22. mars 1946 i Münster; fullt navn Clemens Augustinus Joseph Emmanuel Pius Antonius Hubertus Marie Graf von Galen) var tysk katolsk biskop av Münster, og senere kardinal. Den konservative biskopens fasthet mot nazismens kirke- og rasepolitikk samt eutanasiprogram gjorde at han fikk tilnavnet Der Löwe von Münster (Münsters løve) på folkemunne. Han ble saligkåret 9. oktober 2005.
Han tilhørte en av de fornemste westfalske uradelsslekter, og var det 11. av 13. barn av Zentrumspolitikeren og riksdagsmannen grev Ferdinand Heribert von Galen og hans kone Elisabeth, født von Spee. Etter studier i Freiburg im Üchtland, Innsbruck og Münster ble han presteviet i 1904, og var deretter i to år kapellan hos sin onkel, grev Maximilian Gereon von Galen, hjelpebiskop i Münster. 
Senere virket han i Berlin (1906–1929), først som kapellan i en stor menighet i Berlin-Schöneberg, og deretter sogneprest. I Berlin ytret han seg gjentatte ganger kritisk til den moderne samfunnsordning og det parlamentariske demokrati i Weimarrepublikken. Han var aktiv i den konservative delen av Det katolske senterpartiet og var en venn av den senere kansler Franz von Papen.
Clemens August von Galen var også blant de tidlige kritikere av såvel kommunismen som nazismen. Om nazismen erklærte han enda mens bevegelsen var ganske liten at dens ideologi inneholdt tanker «som ingen katolikk kunne gå inn for uten å fornekte kardinalpunkter av sin tro».
Den 5. september 1933 ble han utnevnt av pave Pius XI til biskop av Münster. Han ble bispeviet og høytidelig innsatt i embedet den 28. oktober.
Til valgspråk som biskop tok han Nec laudibus, nec timore Det latinske uttrykket er en sammenfatning av en setning som i sin helhet lyder «ikke ros (og) ikke frykt (for noe menneske) skal bevege oss, men det å fremme Guds pris skal være vår ære». Dette ble også hovedpoenget i hans første hyrdebrev til sitt bispedømme, gitt samme dag som bispevielsen, og det ble etterhvert oppfattet som en modig og regimekritisk bekjennelse.
Den 26. mars 1934, etter å ha analysert det første året av nasjonalsosialistisk styre i Tyskland, sendte han ut et påskehyrdebrev der han på oppfattende og avklarende måte tok et oppgjør med nazipartiets tvetydige «bekjennelse» til «positiv kristendom». Det samme hyrdebrevet fordømte den nasjonalsosialistiske lære om blod og rase. Jødene i Münster oppfordret etterpå biskopen om ikke å tale deres sak fra prekestolene, fordi de fryktet at det dermed ville utløses en hevngjerrighet fra nazistenes side som bare ville forverre deres kår.
Von Galen ble senest fra den gang ansett som motstander av nasjonalsosialistenes kirke- og rasepolitikk. Den lokale nazistiske gauleiter Carl Röver sa den 6. april 1934 at von Galens påskehyrdebrev «gikk lengre enn alle de øvrige» og at «hver setning er diktert av hat mot nasjonalsosialismen».
Den 7. juni 1934 var han med på de tyske katolske biskopers felles hyrdebrev som protesterte mot «nyhedendommens» angrep på kristendom og kirke, mot «innflytelsesrike krefters» bestrebelser for å ødelegge den kristelige tro og det kristelige liv blant folket, og mot forsøkene på å sette i stedet en «artsegen religion». Hyrdebrevet vendte seg eksplisitt mot innføringen av nytte- og rasemoral, og mot forsøkene på å sverte biskopenes forsvar av troen og kamp mot vranglærer ved å fremstille det som innblanding i politikk. Biskopene avviste som feilaktig den ed som nazistene avkrevde om «uforbeholden etterfølgelse» (vorbehaltslose Gefolgschaft). Enhver plikt, også edsbekreftet plikt, opphører dersom det som blir krevet strider mot Guds bud, het det i det for sin tid usedvanlig klare hyrdebrevet.
I oktober 1934 lot von Galen distribuere i sitt bispedømme skriftet Studien zum Mythus des 20. Jahrhunderts, der en ikke navngitt katolsk teolog angrep Alfred Rosenbergs raseteorier, som var en del av den nazistiske ideologis grunnlag. Han skrev selv forordet til dette skriftet. Von Galen visste at han utsatte seg selv for risiko, og fra 1935 vet man at han var forberedt på å bli arrestert. Da Rosenberg kom til Münster for å tale den 6. juli 1935, utløste det kraftig protest fra von Galens side.
Den 9. februar 1936 holdt von Galen en preken i Xanten som vakte oppsikt, fordi den åpent fordømte den nå blodige kirkeforfølgelsen:
«Det er nå ferske graver på tysk jord med asken etter slike som det katolske folk regner som martyrer for sin tro, ettersom deres liv bar vitnesbyrd om den mest pliktoppfyllende og trofaste hengivenhet til Gud og Fedrelandet, til nasjonen og til Kirken, alt mens den dystre hemmelighet som omgir deres død bevares omhyggelig.»Med disse ordene henspilte han på en rekke mord på katolske regimekritikere.
De tyske biskoper vurderte på denne tid hva som var den beste måten å forsvare kirke og religion på. I et notat fra mars 1936 skisserte von Galen to taktiske valg side ved side: «Forhandlinger bak lukkede dører og uten å offentliggjøre forslag eller protester» på den ene side, og «å stå frem i offentligheten». Begge taktikker hadde sine tilhengere blant biskopene, ikke slik at man utelukket det ene fremfor det andre, men at man vektla de forskjellige taktikker ulikt. Taktikken «forhandlinger blant lukkede dører» var den foretrukne av bispekonferansens formann, selv om også han til tider tok bladet fra munnen. Den mer aggressive taktikk der man gikk sterkere ut i offentligheten hadde sine særlige støttespillere i von Galen og biskop Konrad von Preysing av Berlin.
Den 9. juni 1936 sendte biskop von Galen ut et hyrdebrev som var sterkt kritisk til de såkalte sedelighetsprosesser som regimet igangsatte mot prester og munker.
Von Galen var sterkt antinazistisk, og han var også sterkt antiliberal og antisosialistisk. Franco anså han som Spanias befrier fra kommunismen, og som tysk nasjonalist hilste han velkommen innmarsjen i det demilitariserte Rhinlandet som Tyskland gjennomførte  den 7. mars 1936, i ly av Abyssinia-konflikten. Han gratulerte hærens øverstkommanderende, general Werner von Fritsch, som hadde ledet innmarsjen, og ytret seg senere positivt til resultatet av folkeavstemningen i Saarland samme år, som medførte at dette området ble tilbakeført til Tyskland etter nesten 20 års fransk kontroll.
Von Galen sørget for at det pavelige antinazistiske rundskrivet Mit brennender Sorge (mars 1937) ble distribuert og lest opp fra prekestolene i bispedømmet. Han hadde også fått rundskrivet trykket opp som brosjyre og utdelt i kirkene. Det første utkast til dette pavelige rundskriv hadde von Galen (sammen med noen andre tyske biskoper, deriblant Konrad von Preysing og Michael von Faulhaber) forfattet i januar 1937 på kollegiet Santa Maria dell'Anima i Roma, og overlevert til kardinalstatssekretær Eugenio Pacelli, som videreutviklet dokumentet.
Ansvaret for annen verdenskrig mente Clemens von Galen lå på vestmaktenes side på grunn av de vilkår Tyskland var blitt påtvunget ved Versaillestraktaten i 1919. Han fremholdt at Tyskland hadde en rettferdig sak både under første og andre verdenskrig. Ved krigsutbruddet håpet von Galen at soldatene ville «vende tilbake seierrike». Her uttrykte han seg annerledes enn kollegene i bispeembedet. I den grad noe ble sagt, var det helst i retning av erkebiskop Gröbers uttelelseden 7. september 1939 og krigen som «en forferdelig hjemsøkelse».
Galen innskrenket imidlertid sine oppmuntrende ord med å påpeke at soldatene vel kjempet for Tyskland, «men ikke for de mennesker som ved sin grusomme framferd mot våre ordensfolk og mot våre brødre og søstre sårer våre hjerter og skjemmer ut det tyske navn foran Gud og mennesker». Etter den tyske krigsmakts tidlige fremganger tidlig i krigen takket biskop von Galen Gud for disse «strålende seirer». Så sent som i 1941 holdt han nasjonalistiske prekener.
Denne tyske patriotisme betød ikke at von Galen la til side sin kritikk mot nazismen. I et brev til Hitler av 9. juni 1939 hadde han tatt avstand fra at Hitler misbrukte Riksdagsbrannforordningen av 28. februar 1933 til katolikkforfølgelse og til å la det hemmelige statspoliti rom for uhemmet maktanvendelse. Patriotismen innebar heller ikke at han stilltiende aksepterte overgrep mot østeuropeiske krigsfanger: I juli 1943 protesterte han mot at kvinnelige tvangsarbeidere fra Øst-Europa ble underkastet tvangsaborter, og han bød sine polskkyndige prester om å bryte regimets forbud mot å la de polske arbeidere få sjelesorg på sitt morsmål.
Den tyske kirkeminister Hanns Kerrl var i 1941 så lei av von Galens prekener at han den 7. mars gikk inn for at biskopen skulle miste sin lovfestede statslønn. Men dette ble det ikke noe av, og man begrep nok at personlig inntektsavkortelse ikke ville være nok til å avskrekke von Galen. På denne tiden ikke bare anså han sin egen arrestasjon som mulig, men la konkrete anvisninger til sin stab om hvordan man skulle forholde seg om/når så skjedde.
1941: Kamp mot eutanasi, kirkeforfølgelse og andre krenkelser av menneskets rettigheter
Den 26. juni 1941 var von Galen med på de tyske katolske biskopers felles hyrdebrev som protesterte mot en rekke sider ved regimets framferd. Biskopene fant det «ubegripelig» at regimet kom med nye kamptiltak mot kristendom og kirke på en tid da man skulle mene at det gjaldt å bevare den nasjonale enhet. «Det går om kirkens og kristendommens være eller ikke være i Tyskland». Hat mot medmennesker og drap av uskyldige er aldri tillatelig. Hyrdebrevet ble opplest fra prekestolene den 6. juli 1941, og vakte kraftig gjenklang hos de troende. Joseph Goebbels avviste det som fullt av «temmelig drøye beskyldninger og uforskammede krav», og som «et dolkestøt i ryggen av vår krigføring fra det katolske kleresi».
Den 12. juli 1941 rettet biskopene et memorandum til den tyske riksregjering der de gikk inn for bekjennelsesfrihet og retten til offentlig religionsutøvelse, krevde at regjeringens kirkeutmeldelseskampanje ble innstilt, protesterte mot den planmessige avkristning av ungdommen, og krevde respekt for det femte og det sjette bud (mot eutanasi og mot utglidningene av sedeligheten), klaget over tiltakene mot klostre og presteskap, og protesterte mot innskrenkelsene av kirkens karitative arbeid. Kerrl beskyldte den 3. august på bakgrunn av hyrdebrevet og memorandumet biskopene for bare å tenke på seg og sitt til og med utbruddet av fiendtligheter mellom fedrelandet og Sovjetunionen. De burde heller ha inngi de troende «seiersvilje og seiersvisshet». 
I tre prekener i sin domkirke i Münster juli og august 1941, som ble illegalt distribuert gjennom flyveblad, vendte han seg mot Gestapos aksjoner mot katolske institusjoner i Tyskland, samt mot eutanasi-programmet. Han ble den første kirkeleder som gikk offentlig ut mot disse drapene av syke og handikappede. På grunn av drapene krevet han  straffeforfølgelse for mord. Fra prekestolen sa han:
«Har du eller rett til å leve kun så lenge vi er produktive? ... Da trenger bare noen å utstede en hemmelig forordning om at tiltakene som er utprøvet på de mentalt syke blir overført til andre 'ikkeproduktive' mennesker, mot uhelbredelig lungesyke, de som er svekket av alderdom, de som er yrkesskadet, på hardt sårede soldater. Da er ikke lenger noen av oss trygge for sine liv...»Og:
«Borgere av Münster, sårede soldater drepes skånselsløst, ettersom de ikke lenger er produktive for staten. Moder, din gutt vil også ble drept hvis han kommer hjem fra fronten som en krøpling.»Et senere memorandum fra de tyske biskoper fulgte den 10. februar 1941, og det klaget på nytt mot «trykket mot den katolske kirke» og «krenkelsen av evige lover», og kom med eksempler på begge forhold. Biskopene avgrenset seg ikke til kun å protestere mot antikirkelige tiltak. De listet opp tungtveiende anslag mot menneskets naturgitte rettigheter, som retten til liv og til personlig frihet.
Dessuten tok han i disse prekenene for seg blant annet overgrep mot sedelære og menneskeverd, urettmessige frihetsberøvelser, voldsovergrep mot ordensmedlemmer, Gestapos vilkårlige fremferd, konsentrasjonsleirene, rettsløshet og forvrengningen av rettferdighetsprinsippet, religionsundertrykkelsen, hatet mot kristendommen, forførelsen av ungdommen, og meget mer. Prekenene gjorde et mektig inntrykk, og ble kjent over hele Tyskland. I München var de med på å styrke søsknene Hans og Sophie Scholl som noen uker før hadde begynt sitt modige motstandsarbeid i gruppen «Den hvite rose». Prekenene ble også smuglet utenlands. Den 14. august 1941 hevdet propagandaminister Joseph Goebbels at von Galen gikk i fiendens tjeneste med sine prekener. Men samtidig viser nedtegnelsene etter Goebbels at han mente at von Galens prekener viste tydelig at det ikke var klokt å utfordre den katolske kirke så lenge krigen pågikk. Rikskirkedepartementet mente derimot at tiden nå endelig var inne til å anbringe von Galen i en konsentrasjonsleir.
Walter Tiessler, som var Goebbels' assistent i Propagandaministeriet, foreslo i et brev til Hitlers personlige sekretær Martin Bormann at man skulle henge biskopen. Gestapo rapporterte i januar 1942 at det var hevet over tvil at biskopen var å betrakte som landsforræder. Heinrich Himmler anså von Galen, og Freiburgs erkebiskop Conrad Gröber, som de to biskoper som var «de verste hetsere mot Det tredje rike».
Hitler vek tilbake for arrestasjon av von Galen, idet en stor del av den tyske befolkning var katolikker. Men som gjengjeldelse lot han arrestere 37 katolske prester fra bispedømmet; ti av dem mistet livet.
Adolf Hitler hadde et særlig hat mot de tyske katolske biskoper, og lot ethvert skritt de foretok bli nøye overvåket og analysert. Da de den 22. mars 1942 lot lese opp et felles hyrdebrev om regimets maktvilkårlighet og mot kirkeforfølgelsene, er det blitt kjent at han reagerte med raseri. Særlig kraftig omtalte han mot biskopene av Münster og Berlin. Han erklærte at med biskop von Galen skulle oppgjørets time komme etter krigsslutt.
I 1945 forklarte von Galen for amerikansk presse at selv om han og andre dannede tyskere kunne være antinazister, måtte de som patrioter være tro mot det tyske fedreland og betrakte de allierte som fiender. Historikeren John S. Conway viser til en britisk UD-embedsmann som i 1945 kalte ham «the most outstanding personality among the clergy in the British zone.... Statuesque in appearance and uncompromising in discussion, this oak-bottomed old aristocrat ... is a German nationalist through and through».
Den siste delen av sitt liv brukte biskop von Galen på å kritisere okkupasjonsmaktene og fordrivelsesterroren, og skarpt fordømme alle påstander om kollektivskyld for noe folk.
18. februar 1946 ble han utnevnt til kardinal av pave Pius XII. Utnevnelsen av tre nye tyske kardinaler tolket von Galen som et «uttrykk for pavens kjærlighet til vårt arme tyske folk. For hele verden har han som overnasjonal og upartisk observatør anerkjent det tyske folk som likeberettiget i nasjonenes fellesskap». På sin reiserute til Roma besøkte han nesten alle krigsfangeleirer og oppfordret ikke bare de tyske soldatene til mot, men smuglet i store antall meldinger hjem til deres kjære. Etter hjemkomsten fra den besværlige ferden til Roma ble den nye kardinalen begeistret feiret i Westfalen. Han hadde kun få uker igjen å leve.
Den 22. mars 1946 døde han i St. Franziskus-hospitalet i Münster. Hans siste ord var: «Wie Gott es will. Gott lohne es Euch. Gott schütze das liebe Vaterland. Oh, Du lieber Heiland!». Han ble begravet i Galen-familiens krypt i den ødelagte Münsterdomen.
En saligkåringsprosess ble innledet i 1956, og positivt avsluttet i november 2004. Saligkåringsseremonien fant sted søndag morgen 9. oktober 2005 i Peterskirken i Roma. 
Inntil da hadde han hatt status som ærverdig (venerabilis) i Den katolske kirke. Pave Benedikt XVI deltok personlig i seremonien, noe som er uvanlig. Ved begynnelsen av sitt pontifikat gikk Benedikt tilbake til tidligere praksis ved å la kardinaler forestå saligkåringer. Saligkåringen ble ledet på tysk av den portugisiske kardinal Jose Saraiva Martins C.M.F., prefekt for Kongregasjonen for helligkåringer. Den fant sted samtidig med at Bispesynoden ble arrangert i Roma, og var den eneste saligkåringen den dagen. Flere tusen tyske pilegrimer hadde kommet til Roma for saligkåringen. Også de tyske kardinalene Karl Lehmann, Joachim Meisner og Georg Maximilian Sterzinsky, samt Münsters biskop Reinhard Lettmann og Hamburgs erkebiskop Werner Thissen, var kommet ens ærend. Saraiva Martins gjorde kjent at den saligkåredes festdag skal være 22. mars, hans dødsdag.
Saligkåringen markerte høydepunktet i feiringen av bispedømmet Münsters 1200-årsjubileum i 2005.
Akten, Briefe und Predigten, 1933-1946; redigert av Peter Löffler, Matthias-Grünewald, Mainz 1988. ISBN 3-7867-1394-4
Irmgard Klocke: Kardinal von Galen. Der Löwe von Münster. Pattloch, München 1978. ISBN 3-557-91154-3
Marie-Corentine Sandstede-Auzelle: Clemens August Graf von Galen, Bischof von Münster im Dritten Reich. Aschendorf, Münster 1986. ISBN 3-402-03267-8
Heinz Mussinghoff: Rassenwahn in Münster : der Judenpogrom 1938 und Bischof Clemens August Graf von Galen. Regensberg, Münster 1989. ISBN 3-7923-0587-9
Joachim Kuropka (Utg.): Clemens August Graf von Galen. Neue Forschungen zum Leben und Wirken des Bischofs von Münster. Münster, 2. Aufl. 1993 ISBN 3-7923-0636-0
Günter Beaugrand: Kardinal von Galen. Der Löwe von Münster. Ardey Münster, 1996 ISBN 3-87023-071-1
Peter Loeffler (Utg.): Akten, Briefe und Predigten 1933-1946, in 2 Bdn. Schöningh, 1996 ISBN 3-506-79840-5
Joachim Kuropka (Utg.): Clemens August Graf von Galen : Menschenrechte – Widerstand – Euthanasie – Neubeginn. Regensberg Münster, 1998. ISBN 3-7923-0714-6
Gottfried Hasenkamp: Der Kardinal. Aschendorff Münster, 2001 ISBN 3-402-05126-5
Beth A. Griech-Polelle: Bishop von Galen: German Catholicism and National Socialism. New Haven and London: Yale University Press, 2002. ISBN 0-300-09223-7 (Anmeldelse ved John S. Conway, 2003, i H-Net Reviews)
Festpreken av kardinal Jose Saraiva Martins ved saligkåringen av kardinal von Galen

Cloud er et puzzlevideospill utviklet av en gruppe studenter fra University of Southern Californias Interactive Media-program. Utviklingsteamet begynte å utvikle Cloud i januar 2005 med 20 000 amerikanske dollar i støtte fra universitetet. Spillet ble gitt ut for gratis nedlastning i oktober samme år. I løpet av juli 2006 hadde nedlastningssiden hatt seks millioner besøkende, og spillet hadde blitt lastet ned 600 000 ganger.
Spillet handler om en gutt som drømmer at han flyr mens han egentlig sover i en seng på sykehuset. Konseptet var delvis hentet fra sjefsdesigneren Jenova Chens barndom, siden han ofte var innlagt på sykehus på grunn av astma, og dagdrømte mens han lå alene på rommet sitt. I spillet tar man på seg rollen som denne gutten på sykehuset, og man vil fly gjennom en drømmeverden mens man omformer og flytter på skyer for å løse oppgaver i spillet.
Cloud vant prisen for «Best Student Philosophy» ved Slamdance Guerrilla Games Competition i 2006, og en studentpris ved Independent Games Festival i 2006. Spillet ble godt mottatt av anmeldere, som roste spillet for grafikken, musikken og den beroligende atmosfæren i spillet. Chen og Kellee Santiago, som også deltok under utviklingen av Cloud, gikk videre og startet videospillstudioet Thatgamecompany, som siden har vurdert å lage en ny, kommersiell versjon av spillet.
Cloud er et enspillerspill for Microsoft Windows, og handler om en gutt som drømmer om at han flyr mens han ligger og sover på sykehuset. Spilleren tar på seg rollen som gutten, og leder ham gjennom drømmeverdenen, hvor det er noen små øyer og skyer. Man styrer hvor gutten flyr og hvor fort han flyr ved hjelp av musen. Man kan justere hvor høyt man flyr med den tredje museknappen. Man kan bare omforme skyene mens man flyr horisontalt.
Spillet har tre typer skyer: hvite, som følger spilleren; grå, som er nøytrale og blir hvite når spilleren tar på dem; og svarte, som kan kombineres med hvite og får dem til å lage regn. Etter at en svart og en hvit sky har blitt kombinert for å lage regn, går begge i oppløsning. Et større antall hvite skyer har lettere for å oppløse et mindre antall mørke skyer enn et tilsvarende antall, og vice versa. Hvite skyer slutter å følge etter spilleren hvis man beveger seg for fort, men fortsetter å følge etter ham hvis man beveger seg nær nok igjen.Det er fire nivåer i Cloud, med forskjellige mål i hver av dem; disse inkluderer blant annet å lage spesifikke mønstre med skyene, å eliminere svarte skyer, og å lage regn over hver av øyene. For eksempel, i det første nivået må man finne en lys sky, for så å bringe den sammen med flere andre mindre skyer, for å lage en stor sky. I et annet nivå må man samle inn mange små skyer for å forme dem til diverse geometriske former. Ellers lar spillet en ignorere disse målene, og istedenfor fokusere på selve flyvingen blant skyene.
Cloud ble utviklet og lansert i 2005 av en gruppe på syv studenter fra mastergradsprogrammet Interactive Media Programs ved University of Southern California. Utviklingen av spillet begynte i januar 2005, og det ble sluppet ut 24. oktober 2005. Det fikk sin siste oppdatering i desember 2005. Utviklingsteamet ble ledet av Jenova Chen. Kellee Santiago var produsent og Vincent Diamante var komponist, mens de andre deltagende var Stephen Dinehart, Erik Nelson, Aaron Meyers og Glenn Song. Spillutviklerne mottok «Game Innovation Grant», et stipend på 20 000 amerikanske dollar, fra universitetet, som var ment for å støtte produksjonen av eksperimentelle videospill. Ideen om spillet var delvis inspirert av Jenova Chens barndom, siden han var ofte på sykehus på grunn av astma, så han dagdrømte mens han var der.Ifølge Jenova Chen var Cloud designet for å utvide følelsesspekteret videospill kunne fremme hos en spiller. Chen fikk ideen til spillet mens han var på vei til skolen og så opp mot himmelen. Han la merke til forskjellen mellom de hvite luftige skyene der han var og de «grå og forurensede» skyene i Shanghai, byen han var født i. Ut ifra dette fikk han ideen om å lage et spill som handlet om skyer. Spillet endte også opp med å ha en handling, for å skape enkelte forutsetninger og hjelpe spilleren med å bli følelsesmessig involvert. Likevel unngikk utviklerne å la handlingen være en for stor del av spillet, siden det kunne distrahere spilleren fra kjerneopplevelsen, som er å fly fritt rundt mens man gjør hva man vil med skyene.I de tidligste delene av spillets utvikling hadde spillet noe bakgrunnshandling, som involverte et romvesen som prøvde å gjøre miljøet i et område rent igjen, men dette ble tatt ut og spillet ble redusert til en mer «poetisk» stil ved å istedenfor ha en gutt «fanget» i en sykehusseng. Utviklerne ønsket at Cloud skulle kommunisere en følelse av ungdommelighet, frihet og underet i fantasien. Det ble utviklet med en modifisert spillmotor som de hadde brukt og utviklet for sitt forrige spill, Dyadin. Ved Game Developers Conference i 2006 lanserte Jenova Chen og Kellee Santiago Cloud for Sonys representant John Hight, som Sonys første spill i «Zen»-sjangeren. Hight var interessert i spillet, men Sony takket nei til å publisere spillet.
Cloud vant «Best Student Philosophy»-prisen for kunstnerisk prestasjon ved Slamdance Guerrilla Games Competition og en studentpresentasjonspris ved Independent Games Festival. Spillet fikk mye oppmerksomhet da det ble sluppet ut; nettsiden som spillet ble lagret på, opplevde overveldende trafikk og endte først opp med å overbelaste studentenes nettserver, for så å krasje skoleserveren. Innen februar 2006, bare tre måneder etter spillet ble sluppet ut, hadde det blitt lastet ned 300 000 ganger. Innen juli 2006 hadde det nådd 600 000 nedlastinger.Cloud fikk gode anmeldelser fra kritikere. Joel Durham Jr. fra GameSpy sa at Cloud var svært imponerende, og nevnte musikken, det visuelle og flyvefølelsen som spillets høydepunkter. William Usher fra Game Tunnel roste også spillets visuelle stil; han mente at grafikken skaper en avslappende atmosfære, og at musikken kunne røre enhver som spiller det. En anmelder fra Game Informer sa at spillet «pekte mot en lys fremtid» innen videospillbransjen, hvor videospill ville kunne fremme et bredt følelsesspekter. Han skrev også at Cloud heller var en opplevelse enn et spill. Ron White fra PC World kalte det for den mest avslappende opplevelsen han hadde hatt som involverte en datamaskin. I forbindelse med en anmeldelse av Flow, ble Cloud beskrevet som «fantastisk» i Gefle Dagblad.
Chen og Santiago endte opp med å grunnlegge sitt eget spillstudio, Thatgamecompany, etter å ha fullført utviklingen av Cloud. De gikk videre med å skape lignende spill, først Flow, som ble sluppet ut bare fire måneder etter utviklingen av Cloud var fullstendig avsluttet. Vincent Diamante og Erik Nelson endte opp med å jobbe for Thatgamecompany med deres andre utgitte spill, Flower. Thatgamecompany har siden vurdert å gi ut en nyere og omarbeidet versjon av spillet, men har bestemt seg for å ikke gjøre det med mindre de ikke har noen bedre ideer for hva annet de kan utvikle.

Clubiona caerulescens er en middelsstor, noe avlang  edderkopp. Kroppen er todelt i en bakkropp (abdomen) og en forkropp (prosoma eller cephalothorax). De åtte øynene er omtrent jevnstore og ordnet i to tverr-rekker. 
Artene i denne slekten er ganske like hverandre, samtidig som de kan være fargevariable av utseende. For sikker artsbestemmelse kreves ofte nærmere undersøkelse av de kjønnsmodne edderkoppens genitalier, hos hunner epigynet og hos hanner pedipalpenes siste ledd.
De bygger ikke fangstnett, men jakter ute i det fri, vanligvis om natten. De bygger seg et sekk- eller rørformet skjulested av edderkoppsilke under steiner, mellom død vegetasjon eller lignende steder. Hunnene lager et reir av gress og blader, holdt sammen med silkespinn. Her legger den eggene sine.
W. Nentwig, A. Hänggi, C. Kropf & T. Blick (Hrsg.): Spinnen Mitteleuropas – Bestimmungsschlüssel, slekten (gattung) Clubiona (tysk)

Cody Ray Allen Garbrandt (født 7. juli 1991 i Uhrichsville i Ohio i USA) er en amerikansk MMA-utøver som siden 2014 har vært under kontrakt med UFC, der han stiller i vektklassen bantamvekt.
Garbrandt ble født og vokste opp i Uhrichsville, Ohio. Han begynte å bokse i en alder av 15 år, trent av onkelen, som hadde vært reserve i olympiatroppen i sporten. På Claymont High School konkurrerte Garbrandt i bryting og amerikansk fotball. Han vant et statsmesterskap i bryting i 2007, ved å beseire Zach Neibert 4-2, og ble visemester i 2008. Garbrandt ble også USAs seniormester i bryting i 2010, men endte med å fokusere på boksing i stedet for bryting. I amerikansk fotball vant Garbrandt All-State æresbevisninger som linebacker i sin juniorsesong. Til tross for at han ikke konkurrerte i bryting i løpet av sine siste to år på high school, deltok Garbrandt i en nasjonal turnering som senior og kom på femteplass, noe som vekket interessen til flere universitetsklubber. Garbrandt spilte i en kort periode for Newberry College og Notre Dame College, før han sluttet av akademiske grunner. Samtidig fortsatte Garbrandt sin amatørkarriere innen MMA, og hadde sin første kamp i 2009. Han konkurrerte i flere amatørkamper i Ohio før han ble profesjonell i 2012.
Som MMA-amatør vant Garbrandt 6 kamper, og tapte 2, før han gjorde sin profesjonelle debut i 2012. Per november 2017 hadde han vunnet elleve kamper og tapt én, og han hadde vunnet over ni av sine motstandere ved KO eller TKO. Før kampen mot James Porter i mai 2014, flyttet han fra Ohio til Sacramento, California for å trene på Team Alpha Male i et forsøk på å fremme karrieren.
Garbrandt gjorde sin debut mot Marcus Brimage den 3. januar 2015, ved UFC 182. Han vant kampen via TKO i tredje runde. Garbrandt møtte Henry Biones 11. juli 2015, ved UFC 189. Garbrandt vant kampen ved enstemmig dommeravgjørelse.Garbrandt skulle møte John Lineker den 21. februar 2016 på UFC Fight Night 83, men Lineker fikk denguefeber og ble erstattet av Augusto Mendes. Garbrandt vant kampen via TKO i første runde.Garbrandt møtte ubeseirede Thomas Almeida den 20. august 2016, på UFC 202. Han vant kampen via TKO i åpningsminuten av første runde.Garbrandt møtte deretter bantamvektmesteren Dominick Cruz den 30. desember 2016, på UFC 207.  Garbrandt ble mester ved enstemmig dommeravgjørelse etter å ha slått ned Cruz ved flere anledninger og nesten klarte å gi ham nådestøtet i fjerde runde. Begge deltakerne ble tildelt Fight of the Night-prisen for deres opptreden.I januar 2017 annonserte UFC at Garbrandt ville være en av trenerne på The Ultimate Fighter 25 mot tidligere UFC bantamvektmester (og tidligere Team Alpha Mann-lagkamerat)
T.J. Dillashaw, og det var forventet at de to skulle bokse mot hverandre den 8. juli 2017, på UFC 213. Men kampen ble avlyst den 23. mai etter at Garbrandt fikk en ryggskade. Kampen fant til slutt sted den 4. november 2017, ved UFC 217. Garbrandt tapte kampen ved knockout i andre runde og mistet beltet i bantamvektklassen. Dette skulle bli hans første profesjonelle MMA-tap i hans karriere.
Garbrandt møtte T.J Dillashaw i en rematch for UFC Bantamweight Championship 4. august 2018, på UFC 227 Han tapte kampen via TKO i første runde.

Colle Santa Lucia (italiensk: Colle Santa Lucia; ladinsk: Col) er en liten kommune nordvest i den italienske regionen Veneto. Sammen med nabokommunen Livinallongo del Col di Lana utgjør Colle dalen Fodom, som inntil 1919 hørte til Tirol og fremdeles er overveiende ladinsktalende (ca. 90 %). Ladinsken har imidlertid ingen offisiell status i provinsen Belluno. Antallet innbyggere er 381 (2013).Den 28. og 29. oktober 2007 ble det gjennomført en folkeavstemning i Colle Santa Lucia, Livinallongo og Cortina d'Ampezzo om hvorvidt området skal tilbakeføres til Syd-Tirol. Flertallet av befolkningen stemte for en gjenforening med Syd-Tirol. I Colle Santa Lucia var valgdeltagelsen på 67 % med 83 % ja-stemmer. Før tilbakeføringen kan finne sted, må det italienske parlamentet, Trentino-Syd-Tirols regionalråd og Syd-Tirols provinsråd godkjenne søknaden.

Containerskip kalles også for lo-lo = lift-on-lift-off (i motsetning til ro-ro = roll-on-roll-off) og har tatt en stadig voksende markedsandel siden de ble introdusert på midten av 1960-tallet. Disse skipene er tilpasset transporten av isocontainere. I 1998 fantes det 2 274 containerskip som i antall utgjorde 5,9 % av verdens handelflåte og 7,8 % av den samlede tonnasje. Til sammenligning representerte passasjerskip 9 % av flåten, men kun 0,7 % av tonnasjen. Marsjfarten for containerskip er normalt høy og ligger ofte på rundt 25 knop.
Det finnes tre hovedtyper containerskip, container, panamax og post-panamax. Navnet panamax kommer av Panamakanalen og sier noe om størrelsen på selve skipet. Et panamaxskip kan ha en maksimumsbredde på 32,25 meter og ha en dødvekt på 33 000-35 000 tonn som er maksimumsstørrelsen for å seile gjennom kanalen. De minste skipene - container - ligger på ca. 1 000-1 500 TEU (1 TEU = en tyvefots container). Panamax har en kapasitet på rundt 4 000 TEU, og de største - post-panamax - kan frakte rundt 6 000 TEU. Verdens største containerskip (per 2007) er «Emma Mærsk», som har en kapasitet på 11 000 TEU.
I tillegg til disse finnes det også såkalte feeder-skip som går mellom havnene. Ofte er det hverken økonomisk eller praktisk mulig å seile de større containerskipene til alle havner. Derfor anløper de gjerne bare de store containerterminalene (f.eks. Hamburg og Rotterdam). Mellom de små og store havnene går så de mindre containerskipene og plukker opp containere og samler dem sammen til de store hvor de så blir overført til de store skipene.
En av Nordens (og verdens) største operatører av containerskip er det danske rederiet A.P. Møller – Mærsk med en flåte bestående av ca. 500 containerskip.
Convair B-36 «Peacemaker» var et strategisk bombefly produsert av Convair utelukkende for det amerikanske luftforsvaret. Flyet ble uoffisielt kalt «Peacemaker» og er verdens største masseproduserte propellmotorfly, og det største krigsflyet som noensinne er bygget. Alle større militærfly som siden er blitt bygget, har vært transportfly. B-36 startet sin tjeneste i 1948, og det siste oppdraget ble fløyet i 1959. Totalt 384 fly ble bygget, det siste i 1954.
Starten på den kalde krigen og Sovjetunionens atmosfæriske prøvesprengning i 1949, samt USAs doktrine om gjengjeldelse med atomvåpen, krevde et bombefly som kunne avlevere de veldig store og tunge, førstegenerasjons atombombene. Convair B-36 var det eneste bombeflyet som hadde både rekkevidde og kapasitet til å frakte disse bombene fra amerikansk jord og slippe dem over mål i Sovjetunionen. Lagring av kjernefysiske våpen i andre land var (og er fortsatt) et ømtålig emne. Den avskrekkende effekten flyet hadde kan muligens ha forhindret Sovjetunionen fra å ta del i Koreakrigen på nordkoreansk og kinesisk side. 
B-36 var foreldet da den kom, fordi den var drevet av stempelmotorer i en verden av jagerfly med jetmotorer. Men dens største rival, den jetdrevne Boeing B-47 Stratojet ble ikke satt inn i tjeneste før i 1953. Den manglet også den nødvendige rekkevidden for å angripe sovjetisk moderland fra nordamerikanske flybaser og kunne heller ikke frakte førstegenerasjons hydrogenbombe. (Disse begrensningene gjaldt også andre fly med stempelmotorer fra den tiden, B-29 og B-50). Interkontinentale, ballistiske missiler (ICBM) ble ikke satt inn før på 1960-tallet. B-36 «Peacemaker» var derfor det eneste interkontinentale bombeflyet i Strategic Air Command (SAC) helt til B-52 Stratofortress ble satt inn i tjeneste på slutten av 1950-tallet.
B-36 var vanskelig å fly, mye på grunn av tidlige barnesykdommer (småfeil) flyet hadde fremvist, med katastrofale motorbranner og andre kostbare feil som følge. 
For kritikerne av flyet var dette uholdbart. Spesielt De forente staters marine så på flyet som en kostbar «flopp», et fly som ikke tilfredsstilte sin intensjon, og tok tildelte midler fra deres prosjekt; hangarskip, med jetdrevne jagerfly oppsatt med kjernefysiske våpen. I 1947 kritiserte marinen finansieringen av B-36, og hevdet at flyet ikke tilfredsstilte Pentagons krav. Marinen hevdet at dominansen hangarskipene utgjorde i Stillehavet under den 2. verdenskrig viste at hangarskipbaserte luftangrep ville bli avgjørende i fremtidige kriger. Som en følge av dette utviklet marinen «superhangarskipet» USS United States, som var i stand til å utplassere store formasjoner med fly. Dette prosjektet banet vei for å få flyttet en stor del av finansieringen fra B-36 til USS United States. Det amerikanske luftforsvaret klarte imidlertid å forsvare B-36-prosjektet, og marinens hangarskipprosjekt ble stoppet av forsvarsminister Louis A. Johnson. Flere høytstående marineoffiserer stilte spørsmål angående ministerens avgjørelse, og ville ha den omgjort fordi Johnson en gang hadde vært styremedlem i Convair. Oppstyret i etterkant av kanselleringen av USS United State ble kalt «admiralenes opprør».
Produsenten Convair introduserte B-36 som en «lang rifle» og ga SAC en global rekkevidde, takket være en stridsdyktig rekkevidde på minst 5 500 km. General Curtis LeMay ledet SAC mellom 1949–1957, og med B-36-flyene i sentrum, formet han en effektiv kjernefysisk leveringsstyrke. Selv om B-36 ikke var testet i kamp, forsvarte SAC dens ytelser. Flyets maksimale våpenbærekraft var fire ganger større enn B-29s, og overgikk også B-52. Det hadde også høyere hastighet enn B-36 og hadde mulighet for å tanke drivstoff i luften, noe som gjorde det mulig å fly oppdrag på 50 timer. I tillegg hadde det en marsjhøyde rundt 12 000 m, på grunn av den store løftekraften fra vingene, noe som gjorde det uoverkommelig for propelldrevne fiendtlige jagerfly.
Convair B-36 hadde enorme proporsjoner. Det var over to ganger større enn det forrige superbombeflyet, B-29 Superfortress. Halehøyden overgikk selv Antonov An-22 og vingespennet overgikk det senere frakteflyet Lockheed C-5 Galaxy. B-36 enorme vingestørrelse med interne drivstofftanker gjorde det mulig å fly veldig lange oppdrag uten påfylling. Fremdriftssystemet til flyet gjorde det til en uvanlig kjempe. Samtlige fly hadde seks Pratt & Whitney R-4360 radialstempelmotorer som hver hadde et volum på 71,4 liter, og er noen av de sterkeste og mest sofistikerte propellmotorer som har blitt laget. Hver motor montert i vingens bakkant hadde en propell med tre blader og en diameter på 5,8 m. Dette på grunn av en aerodynamisk teori om å ikke interferere propellenes turbulens med vingenes løftekraft. 
Selv om disse motorene leverte 18 000 hk, hadde de tidlige modellene dårlig akselerasjon og trengte lange rullebaner. Dette ble løst på to måter. Senere ble nye versjoner av motorene oppgradert til å levere 3 800 hk hver, og senere med modellen B-36D, fikk Convair montert et par General Electric J47-19 jetmotorer på hver vinge, modifisert til å gå på det samme drivstoffet som propellmotorene. Disse ti motorene bidro til å øke ytelsene på samtlige felter. Flyet krevde et mannskap på 15 mann. Det hadde også trykkabin og et mannskapsrom som var sammenkoblet med den bakre delen av en trykksikker tunnel gjennom bomberommet, det samme som B-29 hadde. Den bakre delen ledet til den bakoverettede, defensive kanonen og hadde seks senger og en bysse for hvile under lange oppdrag.
Prototypen XB-36 hadde seks enkelte landingshjul som krevde de største hjulene som ble produsert på den tiden. Hele 2,7 m høye, 1 m brede, en egenvekt på 600 kg og med like mye gummi som 60 biler tilsammen. Disse dekkene hadde et så stort marktrykk på rullebaner at prototypen fikk restriksjoner om å holde seg på Fort Worth-flystripen, ved Convair-fabrikken, og to andre USAF-baser. Det fremre, enkle landingshjulet ble etter hvert erstattet av en mer konvensjonell firehjuls boggie. Et stridsvognlignende landingshjul ble utprøvd på XB-36, men viste seg å være for tungt og støyende og ble fort oppgitt.XB-36 fløy for første gang den 8. august 1946. Men hastigheten og rekkevidden for prototypen feilet i å møte kravene satt av Army Air Corps i 1941. Hovedgrunnen til dette var svake motorer, som ble brukt i påvente av produksjonen til de som var påtenkt flyet. Prototypen nummer to, YB-36 fløy for første gang den 4. desember 1947. Det hadde et forbedret cockpitvindu, som ble brukt i senere produksjon. Alt i alt ble dette flyet, som var mer effektivt og med sterkere motorer enn den forrige prototypen, ganske lik den senere produksjonsmodellen. YB-36 ble faktisk overgått av den første produksjonsmodellen i å komme til luften. Denne ble fløyet til flybasen Wright-Patterson, hvor flykroppen undergikk flere fysiske tester.
Den første av 21 B-36A-modeller ble levert i 1948. Disse ble levert med midlertidige flykropper, ment for mannskapstrening og senere modifisering. Ingen defensive våpen ble montert siden ingen var klare. Når senere modeller ble klare, ble alle B-36A-modellene konvertert til RB-36E rekognoseringsfly. Den første B-36 varianten ment for normal bruk var B-36B, som ble levert i november 1948. Dette flyet møtte alle kravene fra 1941, men hadde store problemer med motorpålitelighet, og mangel på bevæpning og reservedeler. Senere fly hadde kraftigere varianter av R-4360 motoren, forbedret radar og en nydesignet mannskapsbysse. De fire jetmotorene økte drivstofforbruket og reduserte rekkevidden. Samtidig gjorde nye luft-til-luft missiler de defensive, håndstyrte kanonene foreldet. I februar 1954 fikk Convair kontrakt på å redusere vekten på hele B-36-flåten ved å gjennomføre en ny og lettere design gjennom tre konfigurasjoner:
Innlemme disse til flåten.Ved å fjerne de seks kanonene ble mannskapsbehovet redusert fra 15 til ni. Innlemmelsen av disse konfigurasjonene gjorde at flyet fikk lengre rekkevidde og en marsjhøyde på 14 000 m, noe som gjorde det verdifullt på rekognoseringsoppdrag. De siste 14 flyene som ble produsert, B-36J-III hadde en enkel, radarstyrt halekanon, ekstra drivstofftanker på de ytre vingedelene og nytt landingsunderstell som gjorde det mulig å øke totalvekten til 190 000 kg.
De fire bomberommene kunne bære opp til 39 tonn bomber, nesten syv ganger kapasiteten til arbeidshesten under annen verdenskrig, B-24 Liberator. B-36 var ikke bygd med tanke på å bære kjernefysiske våpen, fordi slike våpen var hemmelige i den perioden da flyet ble utviklet (1941–49), og våpenets leveringsform var heller ikke avklart. Likevel gikk flyet inn i rollen som leverandør av slike våpen da det ble satt inn i tjeneste, akkurat som den sovjetiske motparten Tupolev Tu-95, som antas å fortsatt være i tjeneste. Inntil B-52 ble en del av USAF var B-36 den eneste som kunne levere første generasjons Mk.17 hydrogenbombe, som var 7,5 m lang, 1,5 m i diameter og hadde en egenvekt på 19 000 kg, noe som er det største amerikanske våpenet som har blitt produsert. For å bære dette våpenet var man nødt til å slå sammen to bomberom.
Den defensive bevæpningen bestod av seks fjernstyrte, tilbaketrukne plattformer, og statiske hale- og neseplattformer. Hver plattform bestod av to 20 mm automatkanoner, tilsammen 16 kanoner, den største slagkraften som har blitt båret av et bombefly. Rekylen fra kanonene under øvelse kunne få deler av flyelektronikken til å feile. Dette bidro til krasjet av en B-36B med produksjonsnummeret 44-92035 den 22. november 1950.
Mer enn en tredjedel av alle produserte B-36 modeller var rekognoseringsversjoner, med benevnelsen RB-36. Før utviklingen av Lockheed U-2, var RB-36 hovedelementet av amerikansk fotorekognosering over fremmed territorium. Det var det eneste amerikanske flyet som hadde rekkevidde til å fly til Asia fra baser i USA, og størrelse nok til å bære datidens store og uhåndterlige høydefinisjonskameraer. RB-36 var godt egnet og gjennomførte flere mindre anerkjente rekognoseringsoppdrag, og er mistenkt for å ha utført flere inntrengninger i kinesisk og sovjetisk luftrom.
Flyets store marsjhøyde gjorde det vanskelig å avskjære, og drivstoffkapasiteten gjorde det mulig å gjennomføre oppdrag på opptil 50 timer. RB-36 hadde et trykksikkert kamerarom med et mannskap på syv personer i det fremre bomberommet. Det bakre bomberommet var ombygd for å romme ekstra drivstofftanker. Flytypen skilte seg ut fra andre B-36 ved at kamerarommet, det ombygde bomberommet, var dekket av blank aluminium i motsetning til resten av flykroppen som var av matt magnesium. Disse versjonene hadde også flere radarkupler under flykroppen, som varierte i størrelse, plassering og antall.
I motsetning til B-52, som fikk stridserfaring i Vietnamkrigen, Gulfkrigen og Invasjonen av Irak, hadde B-36 ingen erfaring. Det nærmeste B-36 kom strid var den ungarske revolusjonen i 1956 og Suezkrisen, hvor flyet hadde armerte kjernefysiske våpen, og var plassert i Tyrkia og Marokko.
Selv om flyet hadde en sikkerhetskurve godt over gjennomsnittet, hadde flytypen ti store uhell mellom 1949 og 1954, hvor tre 36-B, tre 36-D og fire 36-H krasjet. B-36 var også involvert i to såkalte Broken Arrow–episoder, som er et amerikansk begrep for kjernefysiske våpen som er blitt mistet, avfyrt eller gått av ved et uhell. Det er elleve kjente tilfeller av våpen som har blitt borte fra USAs kjernefysiske arsenal. Flyet B-36B med produksjonsnummeret 44-92075 stod for den første tapet av et amerikansk atomvåpen da det den 22. mai 1957 mistet en Mk. 17 hydrogenbombe i et øde område, i det flyet drev nedstigning til flybasen Kirtland Air Force Base i Albuquerque i New Mexico. Bomben var ikke ladet og bare den konvensjonelle utløseren detonerte. Disse episodene var hemmeligstemplede i flere tiår.
B-36 trengte en hel del vedlikehold mellom flyvningene, men flyet var for stort for de fleste hangarer. Og selv om flyene hadde stor rekkevidde, var det nødvendig å plassere dem så nær fienden som mulig, det vil si det nordlige USA, Alaska og arktiske strøk som f.eks. Grønland og Island. Som et resultat av dette ble vedlikeholdet utført utendørs, ofte i ekstrem kulde. Spesielle mobile overbygg ble bygget slik at vedlikeholdsarbeiderne kunne få beskyttelse mot været mens de jobbet med motorene. Vingene på flyet var rundt 2,3 m tykke, slik at mannskapet kunne utføre vedlikehold på motorer og landingsunderstell ved å krabbe på innsiden. I luften var dette kun mulig når flyet var på en sikker høyde hvor man ikke trengte kabintrykk. Hver stempelmotor krevde rundt 380 l smøreolje, som mer eller mindre ble brukt opp under hver flyvning.
Selv om flyet kunne fly med bare tre motorer var risikoen for stress på de gjenværende motorene stor, slik at de risikerte å feile. Disse stempelmotorene var kjent for å ta fyr, et problem som ble forsterket av plasseringen motorene hadde. Når et B-36 krasjet utviklet det seg en kraftig brann, forsterket av den magnesiumrike flykroppen. Fordi forgasserne i fronten av motorene ikke kunne dra fordel av motorvarmen og inntaksluften var veldig kald og fuktig, dannet det seg is i luftinntaket til forgasseren. Dette gjorde at mengden drivstoff økte i blandingen slik at rent drivstoff i eksosen tok fyr. Problemet ble løst ved å montere varmekilder ved forgasserens luftinntak.
B-36 var involvert i flere varierte aerodynamiske eksperimenter. Det mest kontroversielle prosjektet var varianten NB-36H, som var ment som en testutgave utstyrt med en atomreaktor, og en forgjenger til Convair X-6-prosjektet. En fungerende atomreaktor ble plassert i det bakerste bomberommet, bak et fire tonns beskyttelsesskjold av bly. Mannskapet var innelukket i en kapsel bestående av 30 cm bly og gummi. Reaktoren var fungerende, men hadde ikke noen funksjon. Hensikten med prosjektet var å undersøke effekten av radioaktivitet på flyets interne systemer, og å bestemme om et atomdrevet fly var oppnåelig. Flyet hadde sin første flyvning i 1955 og ble skrapet i 1957 da programmet ble skrinlagt.
Andre eksperimenter involverte et «parasittfly», som delvis eller helt skulle fraktes i flyets bomberom som en beskyttelse av bombeflyet. Det lille parasittflyet var McDonnell XF-85 Goblin. Konseptet ble med suksess testet ved å bruke et B-29 bombefly som bærer, men å få parasittflyet til å knytte seg opp mot fangarmen under flyet viste seg å være veldig vanskelig selv for dyktige piloter. Parasittflyet var heller ingen fordelaktig modell mot sovjetiske jagerfly, så hele prosjektet ble kansellert. 
Et prosjekt kalt «Tom-Tom» involverte bruken av et F-84 Thunderjet som skulle kobles til den ytterste vingedelen til B-36. Dette for å øke vingespennet og dermed øke den totale rekkevidden. Dette prosjektet undervurderte bombeflyets sterke vingeturbulens. Prosjektet ble kansellert da resultatet var at en F-84 rullet over vingen på B-36'en slik at begge flyene styrtet og mannskapene forulykket.
Et mer vellykket prosjekt var «FICON-prosjektet» som innebar en modifisert B-36, GRB-36D som et moderfly, hvor den fraktet en modifisert rekognoseringsversjon av jagerflyet F-84 Thunderjet, RF-84K, i bomberommet. GRB-36D kunne fly nær målet for rekognosering, hvor RF-84K kunne bli sluppet og utføre oppdraget. Ti GRB-36D og 25 RF-84K ble bygget. Disse var i tjeneste inntil 1959, hvor de i stillhet ble fjernet og erstattet av nyere rekognoseringsfly som ble introdusert.
Jetmotordrevne bombefly ble tilgjengelige, var billigere og hadde mye høyere marsjfart.
Vingebøyning førte til drivstofflekkasje, noe som er et kjent problem.B-36 ble gradvis tatt ut av tjeneste ettersom B-52 Stratofortress ble satt inn. Bare fire fly overlevde, en B-36H og tre B-36J, som alle er på museum. Versjonene er utstilt i forskjellige amerikanske flymuseer. Mangel på personell og midler hindrer trolig de gjenlevende flyene fra å ta til luften igjen.
Ford, Daniel, "B-36: Bomber at the Crossroads". Air and Space/Smithsonian. April 1996.
Jacobsen, Meyers K. (1997). Convair B-36: A Comprehensive History of America's "Big Stick". Atglen: Schiffer Military History. ISBN 0-7643-0974-9
Jacobsen, Meyers K. (1999). Convair B-36: A Photo Chronicle. Atglen: Schiffer Military History. ISBN 0-7643-0974-9
Jenkins, Dennis R. (2003). B-36 Photo Scrapbook. Minnesota: Specialty Press Publishers and Wholesalers. ISBN 1-58007-075-2
Jenkins, Dennis R. (1999). Convair B-36 Peacemaker. Specialty Press Publishers and Wholsalers. ISBN 1-58007-019-1
Jenkins, Dennis R. (2001). Magnesium Overcast. Minnesota: Voyageur Press. ISBN 1-58007-042-6
Wagner, Ray (1982). American Combat Planes. New York: Doubleday. ISBN 0-930083-17-2
Morris, Col. (ret.) Ted Allan (2000) Flying the Aluminum and Magnesium Overcast. Forfatteren var en B-36 flyteknikker.
(en) Kategori:Convair B-36 Peacemaker – bilder, video eller lyd på Wikimedia Commons

Copa América 1935 eller Campeonato Sudamericano de Fútbol de 1935 var den 13. utgaven av Copa América, det søramerikanske mesterskapet i fotball. Det blei organisert av CONMEBOL og arrangert i Lima, Peru, fra 6. til 27. januar 1935. 

Coprin er et mykotoksin som er funnet i soppen grå blekksopp (Coprinopsis atramentaria), som er giftig. Da det gir forgiftningssymptomer med alkohol, og det er en  mistanke for at det gir testikkelskader. Virkningen med alkohol ligner på den man får ved antabus behandling. Det er også flere sopper som ser ut som å inneholde coprin, eller har ett eller flere stoffer med lik virkning. Disse er utenom slekten lurveblekksoppslekta (Coprinopsis) og kanskje slekta Coprinellus , ildrørsopp (Boletus luridus) og klubbetraktsopp (Ampulloclitocybe clavipes den hete også tidligere Clitocybe clavipes).
Måten coprin virker på er å forstyrre nedbrytingen av etanal (etylaldehyd), som er en av nedbrytingstrinnene for alkohol. Dette skjer antageligvis ved hemming eller denaturering av enzymet etanal-hydrogenase, som oksiderer etanal til etansyre (eddiksyre), som er ufarlig.
Bortsett fra evt. testikkelskader er det etanal som gir forgiftningssymptomer etter å ha spist noe som inneholder coprin. Dette kan minne en del om alkohol bakrus, da mange symptomer der også kommer av opphopning av etanal, som kroppen ikke har fått brutt ned enda.
Symptomene starter oftest med en intens rødming i ansikt, nakke og bryst. Så kommer bankende hodepine fulgt eller akkompagnert av trykkende og sammensnørende brystsmerter, hjertebank, åndenød, hurtig åndedrett, angst og hetetokter. En kan også observere svimmelhet, kvalme, brekninger og fallende blodtrykk. Metallsmak og seigt spytt er også observert. Det hender at pasienten er nesten helt sikker på han eller henne skal dø, men dødsfall er ikke observert på grunn av coprin. Så etter noen timer er de like friske, alt ettersom hvor mye alkohol en har drukket.
Gulden, Gro og Schumacher, Trond: Giftsopper og soppforgiftninger Universitetsforlaget, 1977. ISBN 82-00-05156-0 (Side 68-70)
Persson, Hans, Holmberg, Pelle, Marklund, Hans, Muskos, Siw og Torkelsen, Anna-Elise: Giftsopper i tekst og bilder Landbruksforlaget, 1977. ISBN 82-529-1197-8 (Side 47)
Gulden, Gro, Høiland, Klaus og Schumacher, Trond: Hva vet vi om soppforgiftning Nyttevekstforeningens småskrifter 14, 1983.

Cordura var tidligere et registrert navn på et sertifisert rayonmateriale fra DuPont.I dag er det et registrert navn på et high-performance Nylon6,6 produkt laget av Invista, et heleid datterselskap av Koch Industries Inc.  
Cordura benyttes i en mengde produkter fra bagasje og ryggsekker til støvler, militærutstyr som slidrer og ammunisjonsvesker, samt performance-utstyr.
Som varemerke har cordura historie tilbake til 1929 som et produkt utviklet av rayon. Produktet ble videreutviklet under andre verdenskrig og ble benyttet av de militære til dekk.
Cordura har fortsatt sin videreutvikling som et varemerke for Invista med nye produkter som øker bredden på produktspekteret, som for eksempel:

Cornuchariesthes er en slekt av biller som tilhører den artsrike underfamilien Lamiinae i familien trebukker (Cerambycidae). Slekten omfatter bare én kjent art.
En middelsstor (ca. 12 millimeter), kraftig, gråaktig trebukk. Arten kjennes lett på at pronotum og dekkvingene har lysrosa flekker med svart kant, dekkvingene har også et bredt, lysrosa siksak-tverrbånd. Antennene er betydelig lengre enn kroppen, pronotum nærmest rektangulært med en liten knøl på hver side.

Country Jewels er et musikkalbum med Heidi Hauge, utgitt i 2004. Albumet lå 6 uker på VG-lista og endte med 7.-plass som beste plassering.

Coxcomb Peak er et fjell av doleritt som rager over sørenden av Plumstead Valley i Allan Hills i Victoria Land i Antarktis. Det ble undersøkt av New Zealand Antarctic Research Program Allan Hills Expedition (1964) som gav det navnet på grunn av det flotte utseendet av fjellprofilet. Coxcomb er et engelsk ord for snobb.

Cranfield University er et britisk universitet med fokus på doktor- og mastergradsstudier. Hovedcampus ligger i landsbyen Cranfield i Bedfordshire. Studiene ved den mindre campusen Silsoe ble flyttet til hovedcampus i 2007. Universitet er spesielt kjent for sin Business School. 
Universitetet ble opprettet i 1946 som College of Aeronautics på flybasen RAF Cranfield, nå Cranfield Airport. Cranfield Institute of Technology ble innlemmet ved kongelig charter i 1969, og institusjonen kunne dermed dele ut egne grader. Senere har National College of Agricultural Engineering i Silsoe også blitt innlemmet. Universitetet fikk sitt nåværende navn i 1993. 
Cranfield er det eneste universitetet i Storbritannia som eier en flyplass. Cranfield Airport brukes mye i forskningen, og til opplæring.  
Cranfield Defence and Security (CDS) i Shrivenham i Oxfordshire drives som et samarbeid mellom Cranfield University og Defence Academy of the United Kingdom. Colleget driver forskning innen ingeniørfag, ledelse og samfunnsvitenskap. Det tilbyr doktorgrader, masterstudier og andre høyeregrads studier for militære og sivile studenter fra mange land.
CDS het inntil 2002 Royal Military College of Science, og har røtter tilbake til 1772. Samarbeidet mellom Forsvarsakademiet og Cranfield University ble innledet i 1984.
Cranfield University er ikke blant de 126 britiske universitetene som er rangert på Complete University Guides liste for 2016 eller de 119 britiske universiteter some rrangert på The Guardians 2016-liste. Universitetet var ikke å finne blant de 500 beste universitetene i verden i Times Higher Education World University Rankings 2014-2015, i QS World University Rankings for 2014 eller i Academic Ranking of World Universities (Shanghai-rankingen) for 2014.Utvalgte vurderinger:
Cranfield University har den femte høyeste forskningsandelen av britiske universiteter (forskningens andel av universitetets totale omsetning). Bare University of Oxford, University of Cambridge, Imperial College London og University College London har høyere forskningsandel.
Financial Times rangerte Cranfields MSc Finance & Management som det 8. beste i verden og 2. beste i Storbritannia i 2013.
Financial Times rangerte Cranfields MSc Finance & Management som det 11. beste i verden og 3. beste i UK i 2012.
Financial Times rangerte Cranfield School of Management som den 16. beste businessuniversitet i Europa i 2012.
The Economist rangerte Cranfields MBA-program som det 11. beste i verden og 6. beste i Europa i 2007.
Financial Times rangerte Cranfields MBA-program som det 30. beste i verden og det 13. beste i Europa i 2008.

Cricket er en lagsport for to lag, hver med elleve spillere. Sporten er av engelsk opphav, og utøves med cricketball og balltre på en elliptisk gressbane. I sentrum av banen er det en avlang stripe med hardere mark, hvor storparten av spillet foregår. Målet er å score flere poeng enn motstanderen. Hvert lag har en eller to omganger hvor laget er inne og slår etter ballen for å score poeng, mens utelaget prøver å få dem ut og unngå at innelaget scorer poeng. Spillet avbrytes med en gang et lag har fått flere poeng enn det er mulig for motstanderen å oppnå, noe som ofte skaper forvirring når resultatene skal presenteres for nybegynnere.
Det er mange ord som kan være opphavet til ordet cricket, blant annet criquet, gammelfransk for en slags klubbe; krick(e), flamsk kjepp; eller crycc, gammelengelsk for stav eller krykke. Det er og mulig at det stammer fra det flamske krickstoel, som var en slags kirkekrakk som minner mye om wicketene i deres opprinnelige, lave form.
Cricket er en meget gammel sport, og kan ha sitt opphav så tidlig som 1200-tallet eller muligens enda tidligere. Skriftlig dokumentasjon foreligger om at spillet «creag» ble spilt av kongelige i år 1300.Spillet «creckett» nevnes i en rettssak fra 1598, hvor det sies at det ble spilt ved Royal Grammar School, Guildford omkring 1550. Dette oppgis også som den tidligste forekomsten av spillet i enkelte anerkjente leksikalske verker.Cricket vokste voldsomt på 1600-tallet i det sørøstlige England, og var ved inngangen til 1700-tallet en noenlunde organisert sport. Veddemål om kamper var vanlige, og det er mulig at de første profesjonelle spillerne dukket opp omtrent på den tiden. Allerede da hadde spillet stor likhet med dagens versjon, med elleve spillere på hvert lag.
I løpet av 1700-tallet utviklet spillet seg kraftig, og hadde blitt Englands nasjonalsport innen utgangen av århundret. Profesjonelle lag ble nå dannet, sponset av rike og adelige. Mye penger kunne tjenes, da gambling på cricket nå var blitt veldig utbredt. Spillet var populært i London så tidlig som 1707, og kamper som ble spilt på Artillery Ground i Finsbury trakk store folkemengder.  Denne klubben skulle være et uoffisielt fokus for spillet i om lag tredve år, inntil banen Lord's ble åpnet i 1787, og den dertil hørende klubben Marylebone Cricket Club (MCC), som raskt etablerte seg som offisielt styrende organ, med kontroll over cricketlovene.I løpet av 1800-tallet skjedde to store kontroversielle endringer: underarmskast ble byttet ut med sidearmskast og så med overarmskast, som er den nåværende kastemetoden. I denne perioden ble det også dannet mange flere cricketklubber i de forskjellige fylkene (counties), som førte til dannelsen av et mesterskap. Den første landskampen ble spilt i 1844, mellom USA og Canada, mens et engelsk lag reiste over for å turnere Nord-Amerika i 1859. I 1877 ble den første testkampen noensinne spilt i Melbourne i Australia mellom Australia og England. Cricket var en olympisk idrett i 1900 i Paris. Den olympiske cricketformen hadde todagerskamper. Storbritannia er regjerende olympiske mestere i cricket.
Året 1963 markerte inngangen i en storhetstid for cricket, da en ny form for engelske fylkeskamper ble innført slik at hvert lag hadde et bestemt antall kast. Dette gjorde kampene mer populære, og førte til at de første internasjonale endagskampene med begrenset antall kast ble spilt i 1971. Det internasjonale cricketforbundet (ICC) godtok denne nye spilleformen som sideform til de lengre testkampene, og i tillegg begynte de å arrangere VM i endagscricket; det første VM ble spilt i 1975. Siden da har denne spilleformen blitt veldig populær, og skjøv i en periode testkampene litt ut på sidelinjen. I det tjueførste århundre har imidlertid testkampene gjenvunnet mye av sin tidligere popularitet, spesielt i England og Australia etter deres kamper sommeren 2005, og testkampene er fremdeles den mest prestisjefylte cricketformen sett fra spillernes og den hardkokte fansens synspunkt.
Cricket spilles med en liten, hard lærball og et flatt balltre. Målet med spillet er å score flere poeng enn motstanderen, noe som gjøres ved å løpe mellom pinnene på hver side av midtstykket på banen. Spillet deles i to eller fire omganger, og hvert lag bytter på å score, slik at hvert lag får halvparten av omgangene som scorende lag, og halvparten som motstanderlag.
Spillet spilles ved at to spillere fra det scorende laget stiller seg opp ved hver sin ende av midtstykket, utstyrt med balltre. En spiller fra motstanderlaget løper så mot midstykket fra den ene kortsiden, det vil si direkte mot en av de scorende spillerne, og bowler ballen i et overarmskast med strak arm mot pinnene bak spilleren på motsatt ende av midtstykket. Målet er å treffe pinnene, som medfører at den scorende spilleren er ute. Den scorende spilleren forsøker på sin side å slå vekk ballen på en slik måte at han og hans medspiller rekker å veksle sider flest mulige ganger før resten av motstanderlaget, som er plassert rundt omkring på banen, rekker å fange ballen og kaste den tilbake til midtstykket. Dermed er det til enhver tid elleve spillere fra motstanderlaget på banen, men bare to fra det scorende lag. Når en scorende spiller er ute, kommer nestemann inn og tar hans plass.
Bowleren byttes ut når han har kastet seks gyldige kast, som kalles en over. Da kaster en annen bowler en ny over fra den andre enden av midtstykket. En bowler kan ikke kaste to overs på rad, men det er vanlig at to bowlere kaster annenhver over i en periode. Endene av midtstykket har forskjellige navn som er individuelle for hver bane og refererer som regel til viktige bygninger eller geografiske merker ved den kortsiden av banen.
Når det ikke lenger er mulig å ha et par spillere på midtstykket, dvs. når ti spillere er ute, er omgangen over og lagene bytter roller. Et lag kan også erklære seg ferdige før ti mann har falt. Det laget som først oppnår en poengsum som det andre laget ikke kan oppnå (fordi det har blitt ferdige med to omganger), har vunnet.
Cricket spilles med to lag, hvert med elleve spillere. Da de to lagene til enhver tid har forskjellige roller, har spillerne i løpet av en kamp forskjellige oppgaver. I tillegg rulleres oppgaver som bowler og slagmann internt i laget etter visse regler. Derfor må alle spillerne ha et visst minstemål av evner i alle spillets aspekter. Det er allikevel vanlig å spesialisere seg på en ting.
Bowler: Bowleren er den på motstanderlaget, eller utelaget, som kaster ballen mot pinnene. Dette er en av de viktigste posisjonene, og mange spillere er spesialister på nettopp dette. Bowlere kan rangeres på mange måter, for eksempel etter hvor mange slagmenn de har fått ut i løpet av sin Test-karriere, og på denne rangeringen leder srilankeren Muttiah Muralitharan foran australieren Shane Warne.
Slagmann: Dette er det scorende lag, eller innelaget, sin spiller på banen. Begge spillerne er slagmenn, og de veksler på å slå. Den spilleren som ikke slår kalles ikkeslående slagmann.I likhet med bowleren er slagmann en viktig spillertype, da det er slagmannen som scorer poeng. Derfor er også mange spillere spesialister på dette. Dog er det en viktig forskjell mellom bowlere og slagmenn – alle elleve spillere skal være slagmenn i løpet av en omgang, mens det i prinsippet bare trengs to bowlere (i praksis brukes det ofte fire eller fem). Flest poeng i Test cricket har blitt gjort av inderen Sachin Tendulkar foran australieren Ricky Ponting og trinidadieren Brian Lara.
Gjerdevokter: Dette er en av utelagets spillere. Han står bak pinnene og skal forsøke å fange baller som går forbi slagmannen men ikke treffer pinnene direkte.Utespiller: Dette er det resten av utelagets spillere gjør. De er plassert på strategiske punkter på banen for å prøve å fange ballen og kaste den tilbake til midtstykket, slik at slagmannen blir ute.Det er bare bowler og slagmann som er viktige posisjoner, og alle spillere på et lag er enten spesialist i en av disse eller også veldig god i begge (en såkalt «allrounder»). Tidligere hadde man ofte en spesialisert gjerdevokter, som var dårligere til å slå enn mange av bowlerne og derfor kom inn til å slå etter dem, men tendensen er at gjerdevokteren nå må være i stand til å slå like godt som den dårligste spesialslagmannen.
I tillegg til spillerne har man dommere (umpires). Disse er det to av på banen til enhver tid: en som står bak pinnene på bowlerens side og dømmer de fleste tilfeller. Den andre dommeren står til siden for slagmannen og har et godt overblikk over hva som skjer der. I tillegg er det en tredje dommer som ikke er på banen, men som har tilgang til filmopptak av kampen, og som dømmer i saker der dommerne ikke er sikre.
Banen i cricket er rund eller oval, og dekket er av gress. Den er betydelig større enn en fotballbane, men banen i sin helhet brukes i mye mindre grad enn i fotball, eller andre idretter; mesteparten av handlingen skjer på midtstykket. Det er ingen fast størrelse på banen, men den er som regel rundt 150 m i diameter, ofte noe mindre.
I sentrum av gressbanen er det et avlangt, rektangulært stykker kortere gress som kalles midtstykket. Dette stykket er om lag 20 meter langt og 3 meter bredt. For kortendene av banen er det plassert pinner, tre tynne søyler med kortere brikker lagt på tvers mellom to og to pinner, slik at de hviler på søylene. 
Banen deles i en leg side og en off side. Dette skillet går langs en linje som deler midtstykket på langs. Off side er den siden av skillet som slagmannen holder balltreet på. Dermed varierer dette med hvilken ende av midtstykket slagmannen står på og om han er venstre- eller høyrehendt.
I kortere spilltyper, som i endagskamper, er banen delt i to konsentriske ovaler, der den innerste har en radius på 27,4 m fra hver pinne. Dette kalles innefeltet og brukes for å begrense utespillernes plassering.
En kamp er delt opp i flere deler. Hver kamp er delt opp i to eller fire omganger, avhengig av lengden. Det er like mange omganger per lag, og hver omgang varer:
så lenge det er hensiktsmessig å spille, dvs. inntil et lag har oppnådd en vinnende poengsum, eller
inntil det ikker lenger er flere kast igjen (bare i kamper med begrenset antall kast), eller
inntil regn eller dårlig lys avbryter spill.Hver omgang deler i overs, som består av seks gyldige kast. I kortere kamper består hver omgang av et bestemt antall overs.
For å score i cricket må slagmannen slå ballen slik at han og medspilleren har tid til å bytte sider på midtstykket. Hver slik veksling er et poeng. Dersom slaget var godt, vil spillerne kunne score flere poeng på ett slag. Det er vanlig å løpe mellom 0 og 3 ganger på et slag, men slaget kan også få poeng på måtene beskrevet under.
Fire: Det er mulig å score fire poeng på normalt vis. Men langt vanligere er det at ballen ruller helt til banens ytterste grense uten at utespillerne har fått fatt i den. Da tildeles innespillerne automatisk fire poeng istedenfor de poengene de skulle ha fått ved å løpe.
Seks: På samme vis som med fire, er det mulig, men uhyre sjelden å løpe seg til seks poeng. Derimot får man automatisk seks poeng dersom ballen krysser yttergrensen på banen uten å ha vært nær bakken etter at slagmannen har slått den.
Ekstrapoeng: Noen poeng føres som ekstrapoeng. Dette betyr at de føres i en egen post på resultattavla, og inngår i lagets poengantall, men ikke i noen slagmanns statistikk. Ekstrapoeng føres i forskjellige kategorier som angir hvorfor det er blitt ekstrapoeng istedenfor vanlige poeng. Det er to hovedtyper: straffepoeng og byes.
For at det ikke skal bli umulig for slagmannen å treffe ballen er det en del regler for hvordan ballen skal kastes. Dersom disse brytes er kastet ugyldig, og må gjøres om igjen. For å unngå at utelaget bare kaster ugyldige baller og dermed kaster bort tiden for innelaget, er det en rekke former for ugyldige kast som medfører straffepoeng. Dvs. at det scorende lag automatisk mottar ett poeng. I kortere kamper teller ikke ugyldige kast mot lagets kastantall, og må kastes om igjen. Denne regelen forhindrer at utelaget skal begrense motstanderen til ett poeng (straffepoeng) per kast ved å bare kast ugyldig, og ble innført etter at Australia slo New Zealand i 1981 ved å bruke denne taktikken.
Dersom slagmannen bommer på ballen men likevel klarer å score, føres løpene som byes. Dette kan for eksempel skje når ballen spretter over gjerdevokteren så slagmannen får tid til å løpe.
Det å være ute brukes her om at en slagmann blir "tatt" og dermed er ferdig med spillet for den omgangen. Det må ikke forveksles med ute som i utelaget eller utespillere. I cricket finnes det ti måter en slagmann kan tatt på:
Pol: Dersom en av utespillerne får fatt i ballen når slagmannen har slått den, uten at den har vært i bakken i mellomtiden, er slagmannen ute. Dette føres både på utespilleren og bowlerens statistikk.Bowlet: Dersom bowleren kaster ballen på gyldig vis slik at slagmannen kunne truffet den og den isteden treffer pinnene bak slagmannen, er han ute. Dette føres på bowlerens statistikk.LBW: LBW står for Leg-before-wicket og forekommer dersom bowleren ville ha bowlet slagmannen ut, men slagmannens ben var i veien. Dette føres på bowlerens statistikk.Løpt ut: Dersom en av utespillerne treffer pinnene med ballen slik at de kryssliggenede pinnene faller av mens slagmannen er midt i å score et poeng, dvs. er mellom banens to ender. Dette føres ikke på noen spiller, men det registreres hvilken spiller det var som slo ned pinnene.Stumped: Dette skjer når slagmannen, idet han prøver å slå ballen, ikke står bak streken ved sin ende av midtstykket, og gjerdevokteren får tak i ballen og slår ned pinnene med den. Stumped føres både på bowlerens og gjerdevokterens statistikk.Pinneslag: Dersom slagmannen slår eller tråkker ned sine egne pinner idet han han prøver å slå ballen, er dette pinneslag. Dette føres på bowlerens statistikk.Ballhåndtering: Dersom slagmannen håndterer ballen uten tillatelse fra utelaget, er han ute. Dette føres ingensteds.To-slag: Dersom slagmannen slår ballen to ganger på samme kast og det var tydelig at det var for å score poeng eller hindre en motstander i å ta han i pol og ikke bare for å forsvare pinnene, kalles dette to-slag. Dette føres ingensteds.Hindrer utespill: Dersom slagmannen på noen måte med overlegg forsøker å hindre utespillerne fra å gjøre sin del av spillet, er han ute. Dette føres ingensteds.Tid: Hvis en ny slagmann ikke er på banen innen tre minutter etter at den forrige ble tatt, er han ute. Dette føres ikke.
Seier: et av lagene har oppnådd flere poeng enn det andre etter at alle omganger er fullførte.Likt: etter at alle omganger er fullførte er poengsummene nøyaktig like. Da poengsummene som regel er mellom 100 og 600 poeng, og gjerne mer, inntreffer dette uhyre sjeldent.Uavgjort: Dersom ikke alle omganger er ferdige etter at tidsfristen er utgått, eller dersom regn eller dårlig sikt gjør at kampen ikke kan fullføres, er kampen uavgjort.
Dette aspektet av spillet skaper ofte forvirring blant nybegynnere. Ettersom spillet avsluttes med en gang et lag har scoret flere poeng enn det er mulig for motstanderen å oppnå, presenteres resultatet forskjellig avhengig av om vinnerlaget har slått først eller sist.
For eksempel, i den 34. kampen i VM 2007 slo Bangladesh først og oppnådde 251/8 (50 overs). Dette betyr at de hadde scoret 251 løp for tapet av 8 gjerder etter at de hadde slått i 50 overs. Dette var en endagskamp, så Bangladeshs tur som innelag ble avsluttet etter 50 overs selv om bare 8 spillere var ute.
Motstanderen, Sør-Afrika, måtte da score 252 løp fra sine 50 overs for å vinne. De klarte bare 184 (48.4 overs), altså ble alle spillerne ute når de bare hadde klart 184 løp, og dette skjedde etter 48.4 overs (48 overs og 4 kast i den 49.). Resultatet var da at Bangladesh vant med 67 løp.
I mesterskapets 35. kamp slo England først og oppnådde 247 (49.5 overs), så Australia trengte 248 for å vinne. Australia klarte 248/3 (47.2 overs). Dette betyr at de gikk forbi poengantallet til England etter 47 overs og 2 kast, og med bare tre spillere ute. Kampen ble da avsluttet. Resultatet ble at Australia vant med 7 gjerder. Dette betyr at England for å vinne hadde måttet slå ut 7 australske spillere før Australia gikk forbi Englands poengantall.
Denne måten å presentere resultatet på gir et bedre bilde av forholdet mellom lagene enn å si «Australia vant med 1 løp», noe som hadde skjult at den australske seiren var meget overbevisende.
Det er opptil flere forskjellige typer cricketkamper. Alle følger mer eller mindre de samme reglene, og de samme spillerne spiller gjerne forskjellige kamper. Hovedforskjellen er lengde. Hovedtypene er: 
Testkamper: Testkamper, som først ble spilt i 1877, er den lengste formen for cricketkamper. De spilles kun internasjonalt, og varer i opptil fem dager, med fire omganger. Bare de beste landslagene spiller testkamper. Fra 2017 har disse vært: Australia, England, Sør-Afrika, De karibiske øyer, New Zealand, India, Pakistan, Sri Lanka, Zimbabwe, Bangladesh, Irland og Afghanistan.Endagskamper (ODI): endagskamper er kortere, og varer som navner tilsier kun i en dag (seks timer). Endagskamper er naturligvis mer publikumsvennlige, og er ofte nervepirrende saker, med intenst spill. Endagskamper har kun to omganger, og disse har et begrenset antall overs, normalt 50 per omgang.Førsteklassescricket: førsteklassescricket er et litt mer vrient emne. Førsteklassescricket defineres som et lengre kamp, minst tre dager, med to omganger per lag, på naturlig gress. Testkamper regnes også, formelt, som førsteklassescricket; det samme gjør toppseriekamper i Testnasjonene. For at en kamp skal kunne være førsteklassescricket, må begge lagene være fullverdige medlemmer av ICC med rett til førstklassesspill. Dette er landslagene, samt de fleste profesjonelle klubber og fylkes-/regionslag i testnasjonene, samt tolv ikke-Testnasjoners landslag som spiller i den interkontinentale cupen.Tjue20 (T20): Den korteste varianten, med 20 overs, det vil si at 120 baller skal kastes av hvert lag. Dette har blitt en svært populær variant i blant annet Pakistan og India.
Cricket er i hovedsak populært i gamle engelske kolonier. I tillegg til testnasjonene og Kenya er spillet nokså utbredt i De forente arabiske emirater. Spillet spilles i nesten samtlige vesteuropeiske land, men i Europa har kun England, som regnes som nummer to nest etter Australia, testnasjonstatus. Blant de vesteuropeiske land som ikke har teststatus hører Nederland, Skottland og Irland, men disse har alle kvalifisert seg for VM i 2007.
Cricket er ikke så populært som fotball i England, da det krever en del av publikum. Det opplevde imidlertid en sterk oppgang i popularitet i 2005 da England vant The Ashes-serien, en fem-kampers testturnering som spilles mot Australia, for første gang på atten år.
De tolv testnasjonene er Afghanistan, Australia, Bangladesh, England, India, Irland, New Zealand, Pakistan, Sri Lanka, Sør-Afrika, De vestindiske øyer (som konkurrerer samlet) og Zimbabwe. I tillegg spiller De forente arabiske emirater, Hongkong, Namibia, Nederland, Papua Ny-Guinea og Skottland  førsteklassescricket i den interkontinentale cupen. Bermuda, Canada og Kenya har tidligere spilt i denne cupen og blitt rangert blant de fire beste, men har (pr. 2015) rykket ned.
Cricket reguleres internasjonalt av det internasjonale cricketforbundet (ICC) som har hovedkvarter i Dubai, og som har medlemmer fra hver av testnasjonene. Fulle medlemmer av ICC har rettigheter til de fleste kamper, og testnasjoner kan spille alle slags kamper. Det finnes to rangeringer under fullt medlemskap, og det er meget strenge krav for å flytte opp i rangeringen.
Se også: Eliteserien i cricketI Norge spilles spillet i all hovedsak av  innvandrere fra Pakistan, Sri Lanka, India, Bangladesh, England, Australia og andre cricketnasjoner. Spillet har en særlig sterk stilling i Norge i miljøer med bakgrunn fra Sør-Asia. Den første kjente cricketkampen i Norge ble imidlertid spilt på Uranienborg i Christiania i august 1866, mellom den nystartede Christiania Cricket-Klub og et lag av tilreisende briter.I moderne tid ble de første cricket-kampene ble spilt allerede på 1960-tallet og den første norske klubben ble etablert i 1972. En egen serie ble derimot ikke etablert før i 1992 da den besto av seks lag. Den første ligamesteren var Sinsen Cricket Club. Den norske serien besto i 2006 av 25 lag i 3 divisjoner. I 2011 bestod den av 40 lag i 4 divisjoner. I 2014 bestod den av i overkant av 60 lag fordelt på 8 divisjoner, noe som gjør cricket til en av Norges hurtigst voksende idretter. De aller fleste av lagene kommer fra Oslo og Akershus, men forbundet (NCF) har også lag fra Stavanger, Sandefjord, Trondheim, Bergen og Tromsø.
Det norske cricketlandslaget ligger lavt på den internasjonale rangeringen, men er blant de beste i sin klasse, med en lang rekke seirer. I 2006 spilte Norge i B-EM, som består av seks lag rangert rett under de beste seks i Europa, og vant. Norge rykket dermed opp i EM, men rykket rett ned igjen med fire tap i 2008. ICC har og introdusert en verdensserie i endagscricket, hvor Norge rykket ned til 7. divisjon (som inneholder lag mellom 39 og 44 i verden) etter å ha blitt sist i 6. divisjonsturneringen i Singapore. I 2014 vant norge ICC T20 2.divisjon og skal i 2015 spille T20 1.divisjon på Jersey. 
Til tross for en sterk norsk serie og en rask forbedring hos landslaget, som etterhvert har gitt gode resultater, forblir cricket nesten ukjent i Norge. Dette skyldes flere forhold, blant annet manglende mediedekning, kampenes lange varighet og spillets komplekse terminologi. Spillets status i Norge som innvandrersport har nok også bidratt til at det taper konkurransen om publikumsinteressen for andre komplekse, langvarige sporter som golf og landeveissykling.
Cricket er en meget populær sport i alle testnasjonene, og dekkes både i fjernsyn og andre media. I England er fotball mer populært, men store TV-stasjoner setter gjerne av 30 timer sendingstid til å dekke en testkamp, og det ble store protester både på internett og i parlamentet da det engelske cricketforbundet solgte rettighetene til alle engelske testkamper til betalingskanalen Sky Sports. De fleste engelske aviser dekker cricket – både innenlandsk og utenlandsk – som en stor del av sportsdelen, og kamper kommenteres direkte på radio.
I Norge har mediedekning av cricket stort sett vært fraværende. Den norske serien dekkes ikke av noen norsk avis, og landslagets gode prestasjoner i 2006 kom først på trykk etter at de hadde vunnet B-EM. Den første kampen som ble vist på fjernsyn var finalen i NatWest-turneringen i England 2004, som ble spilt mellom New Zealand og West Indies.
I mars 2011 viste derimot NRK både semifinalen mellom India og Pakistan og finalen mellom Sri Lanka og India fra VM. Kommentatorer var Arve Fuglum og Yousef Gilani.
Arve Fuglum har også i radioprogrammet Herreavdelingen på NRK P1 rapportert sporadisk om cricket.
Cricket har et stor mengde innfløkt og ofte ulogisk terminologi som er et resultat av flere hundre år med endringer i spillet. Dette har aldri vært oversatt til norsk i fullstendig form, og den terminologien som brukes i denne artikkelen må ingenlunde betraktes som den offisielle norske. I norske cricketkamper brukes ofte engelsk, eller også urdu, da de aller fleste spillerne snakker disse språkene.
Liste over terminologi som har blitt oversatt i denne artikkelen med de engelske navnene:
Guha, Ramachandra (red.) (2001): The picador book of cricket. London. ISBN 0-330-39613-7
Marylebone Cricket Club (1998) Cricket (Know the game). London. ISBN 0-7136-4866-X
Walle, Thomas Michael (2010): A Passion for Cricket - Masculinity, ethnicity and diasporic spaces in Oslo. Oslo. ISSN 1504-3991
Wilson, John (1999):Ti små cricket-gutter : aldri har hevnen vært så blodig. Egmont Hjemmets bokforl: Oslo. (Originaltittel: The disappearance of Lyndsey Barratt) ISBN 82-590-2184-6
Csepel II kraftverk (ungarsk: Csepel II KCGT Eromu) er et varmekraftverk ved Csepel i Ungarn. Det har en installert produksjonskapasitet på 400 MW med gassturbiner, hvor brenselstypen er naturgass og fyringsolje. Anlegget stod ferdig i 2000. 
De totale CO2-utslippene i 2008 var 953.297 tonn, en liten nedgang fra året før, men betraktelig høyere enn tillatt i kvoten på 469 500 tonn.

Curaçao (papiamento: Kòrsou) er et land i Karibia. Sammen med Nederland, Aruba og Sint Maarten utgjør det Kongeriket Nederlandene. Curaçao ligger like utenfor kysten av Venezuela. Den er den største og mest folkerike av de såkalte ABC-øyene (for Aruba, Bonaire og Curaçao). Innbyggertallet per 1. januar 2017 var 160 337. Curaçao har et areal på 444 kvadratkilometer. Willemstad er hovedstad.
De første som bosatte seg på øya, kom fra det søramerikanske fastlandet omkring 2900 f.Kr. Spanierne kom til øya i 1499 og tvang folket som bodde der til Hispaniola. Øya har halvtørt klima og er ikke egnet til jordbruk i stor skala med plantasjedrift slik andre øyer i Karibia fikk under europeisk herredømme. Etter den europeiske koloniseringen ble øya en handelspost, særlig etter at det nederlandske Vestindisk kompani tok kontroll over øya fra Spania i 1634. Willemstad ble frihavn som var åpen for handel for skip fra alle land. Øya var også åpen for innvandrere. Den første gruppen sefardiske jøder kom til øya i 1651. 
Fra 1640-årene til 1713 var øya knutepunkt for slavehandelen i Karibia. I 1795 fant det sted et stort slaveopprør. På 1800-tallet opplevde øya nedgangstider og utvandring. Slaveriet ble opphevet i 1863. Da Shell startet oljeraffineri  i 1920, skapte det store økonomiske ringvirkninger, innvandring og stor befolkningsøkning. Opptøyene i 1969 førte til store sosiale endringer og økt deltakelse for det afrikanskættede flertallet i samfunnsliv og politikk. Deres språk, papiamento, har fått økende anerkjennelse.
I 1954 fikk De nederlandske Antiller, der Curaçao var en av seks øyer, autonomi innenfor det føderale Kongeriket Nederlandene. Hovedstaden lå i Willemstad på Curaçao, og forholdet mellom de ulike øyene var aldri enkelt. I 2010 ble De nederlandske Antiller oppløst og Curaçao ble et eget land innenfor Kongeriket Nederlandene. Det styrer seg selv på de fleste områder, men utenriks- og forsvarspolitikken er et fellesanliggende dominert av Nederland.
Curaçao er et flerkulturelt samfunn der det tales flere språk. Papiamento, nederlandsk og engelsk er offisielle språk. Flertallet er katolikker.
Økonomien er preget av turisme, oljeraffinering, bank- og finansnæring, handel og logistikk. Shells oljeraffineri ble i 1985 solgt til myndighetene på Curaçao, som leide det ut til det venezuelanske oljeselskapet PDVSA. Avtalen med PDVSA går ut ved utgangen av 2019.
Da Alonso de Ojeda kom over øya i 1499, kalte han den Isla de los Gigantes etter det høyreiste folket som bodde der.Det er forskjellige forklaringer på opphavet til navnet Curaçao. Én forklaring er at navnet har sitt opphav i caquetio, språket til øyas opprinnelige innbyggere. En annen fortelling sier at en gruppe spanske sjømenn ble forlatt på øya med malaria, men at de var helbredet da de ble funnet igjen og øya fikk navnet Curación (helbredelse) som ved portugisisk innflytelse ble til Curacão. Det er også foreslått at navnet kan komme av at øya ble kalt Corazón (hjerte) på spansk. Tidlige europeiske kartskisser tegnet øya med hjerteform.På spanske kart ble øya først kalt Curaçote, Curasote og Curasaure. Rundt 1550 forekommer navnet som Quracao. Ved den nederlandske okkupasjonen i 1634 hadde skrivemåten endt på Curaçao, selv om variasjoner fortsatt forekom til ut på 1700-tallet.På papiamento heter øya Kòrsou.
Landet heter Pais Kòrsou på papiamento, Land Curaçao på nederlandsk og Country of Curaçao på engelsk.
Curaçao ligger sør i Karibia utenfor kysten av Sør-Amerika. Avstanden til kysten av Venezuela er 65 km. En dyp renne skiller øya og fastlandet.Curaçao ligger øst for Aruba og vest for Bonaire. Sammen med naboøyene regnes den som tilhørende den sørvestlige buen av De små Antiller, den som strekker seg fra vestover fra Isla Margarita til Aruba.
Hovedøya er 62 km lang og mellom 4 og 11 km bred. Nordkysten ligger åpent ut mot Det karibiske hav og er bratt med kalksteinsplatåer. Sørkysten har flere dype bukter som vender ut mot rolig sjø. Kystlinjen er på totalt 148 km, hvorav buktene utgjør 79 km.Det 1,6 km lange og 90–300 meter brede sundet Bahia di Santa Ana (nederlandsk: Sint Annabaai, engelsk: Santa Anna Bay) skjærer gjennom revet og strekker seg innover hovedøya til Schottegat, ei bukt som danner en dyp naturlig havn. Sundet deler byen Willemstad i to.
I tillegg til hovedøya, består landet også av Klein Curaçao sørøst for Curaçao. Landet har et samlet areal på 444 km².I 1978 undertegnet Nederland og Venezuela en avtale om grensen i havet. Curaçaos territorialfarvann grenser i øst mot nederlandsk farvann ved Bonaire, mens den tilstøtende sonen grenser mot Venezuela i sør og Aruba i vest. Den økonomiske sonen strekker seg nordover til den møter sonen til Den dominikanske republikk. Den nøyaktige avgrensningen mot den dominikanske sonen er ikke avtalt.
Øya ligger på den søramerikanske kontinentalplaten. Geologisk består øya av vulkanske formasjoner, som går opp i åser og fjell, og lavere kalksteinsplatåer.
Høyeste punkt er toppen Christoffelberg på 372 meter. Christoffelberg er omgitt av andre topper, deriblant Seru Gracia på 297 m, Seru Palibandera (246 m)  og Seru Palomba (222 m). Andre fjell nordvest på øya er Tafelberg van San Hironimo (230 m) og åser som Seru Male (184 m), Seru Cortape (178 m), Sint Antonieberg (172 m) og Seru Commandant (134 m).Rundt Piscaderabaai vest for Schottegat ligger «de tre brødrene»: Seru Pretu (138 m), Veerisberg (132 m) og Jack Evertszberg (119 m).I sørøst, mot nordkysten av øya, ligger Ronde Klip på 131 meter. Tafelberg ved Santa Barbara ligger mot sørkysten sørøst på øya. Det hadde en høyde på 196–197 meter før det ble startet gruvedrift. Dagbruddet har endret området betraktelig.
Sammen med naboøyene Aruba og Bonaire er Curaçao en del av den tørre karibiske regionen som strekker seg fra Araya-halvøya i Venezuela til Cartagena i Colombia. Regionen kjennetegnes av sparsomt med ferskvannskilder, lite nedbør, intens sol og rask fordampning. Klimaet er klassifisert som BS i Köppens klimaklassifisering.Curaçao har halvtørt klima og er den av ABC-øyene som likevel får mest nedbør. Nedbøren varierer betydelig fra år til år. Den tørre årstiden varer fra februar til juni. Etter et par overgangsmåneder i juli og august, kommer årstiden med mest nedbør fra september til januar. Med en grad eller to variasjon ligger temperaturen vanligvis rundt 28 grader celsius året gjennom.Det blåser øst-nordøstlig og østlig passatvind året rundt. Curaçao ligger utenfor orkanbeltet i Karibia. Øya ble sist hardt rammet av orkan i 1877. I perioden 1851 til 2009 passerte 15 tropiske sykloner nær Aruba, Curaçao og Bonaire, mens tallet for de nederlandske øyene lenger nord (Saba, Sint Eustatius og Sint Maarten) var 64.Nord for øya passerer det sterke havstrømmer i retning vest. Mellom sørkysten og fastlandet er strømmen ikke så sterk. Her går strømmen fra øya mot fastlandet.
Curaçao er en del av den karibiske biodiversitetshotspoten. Øya er omgitt av korallrev som ikke er like utsatt for ødeleggelser som følge av tropiske stormer som rev andre steder i Karibia og som derfor er blant de best bevarte i regionen. Revet befinner seg 20 til 250 meter fra land og dekker et areal på 7,85 km². 68 korallarter lever ved øya. Revet var utsatt for fem store episoder av korallbleking mellom 1987 og 2010. Korallrevet har stor økonomisk betydning, ikke bare ved fiske, men også på grunn av turisme. Det er beregnet at hver kilometer rev genererer en inntekt på 1,6 millioner dollar per år.Sammen med de mange buktene og vikene med mangrove og sjøgras bidrar revet til gode yngleforhold for fisk. 358 fiskearter er kjent. Flere marine arter er funnet for første gang ved Curaçao og har fått navn etter øya. Det gjelder blant annet korallarten Isopora curacaoensis, svamparten Haliclona curacaoensis og sjøknelerarten Neogonodactylus curacaoensis.På land er vegetasjonen tropisk og xerofyttisk med rundt 490 plantearter, flere av dem spesielt tilpasset de tørre forholdene. Biodiversiteten er størst vest på øya, særlig i de vernede områdene som utgjør Christoffelpark. Her finnes orkideer som Schomburgkia humboldtii og Brassavola nodosa, kaktus som Stenocereus griseus og Cereus repandus og planter i ananasfamilien. Det finnes mangrove ved kysten.
Dyrelivet på land har stort innslag av arter som er endemiske på en eller flere av ABC-øyene. Over 200 arter, inkludert 58 i havet, finnes bare på disse øyene eller andre steder sør i Det karibiske hav. Ni flaggermusarter lever på øya. To av disse lever av kaktusnektar, er viktige for pollinering og spredning av kaktusarter som utgjør viktig føde for flere dyrearter, særlig i tørketiden. Curaçao har en bestand av hvithalehjort (Odocoileus virginianus) som kan ha blitt brakt til øya av arawakindianere. De rundt 250 individene som er igjen lever i nasjonalparken Christoffelpark.Det finnes 57 fuglearter. Brilletrupial (Icterus icterus), tropespottefugl (Mimus gilvus), banansmett (Coereba flaveola) og brunstrupeparakitt (Aratinga pertinax pertinax) er vanlige. Rødflamingo (Phoenicopterus ruber ruber) besøker øya for å finne føde. Saltsjøene på lesiden av øya er viktige ernæringsområder for både rødflamingoen og trekkfugler. Disse områdene er også viktige hekkeområder for makrellterne (Sterna hirundo) og amerikadvergterne (Sternula antillarum). Noen fuglearter, som tårnugle (Tyto alba bargei), hvithalevåk (Geranoaetus albicaudatus) og nordkarakara (Caracara cheriway), trues av press på leveområdene.
Christoffelpark ble etablert i 1978 på et 23 km² stort område nordvest på øya. Parken har de største gjenværende områdene med sammenhengende krattskog og er viktig for både plante-, dyre- og fugleliv. Shete Boka-parken dekker et område på 4,7 km² og 10 km av kysten på nordvestspissen av øya. Her finnes det en rekke små viker. Tre forskjellige skilpaddearter legger egg på strendene i seks av vikene: glattkarett (Caretta caretta), suppeskilpadde (Chelonia mydas) og karett (Eretmochelys imbricata).20 kilometer av sørøstkysten fra utkanten av Willemstad til sørtippen av øya ble i 1983 gjort til marinpark. Den omfatter et område på 6 km² fra høyvannsmerket til 60 meters dybde. Her er det økosystemer med mangrove, sjøgras og korallrev der det lever 65 korallarter og 350 arter fisk. Marinparken er ikke offisielt vernet ved lov.
Raffineriet forurenser luft, land og sjø. Under andre verdenskrig ble overskuddsproduksjon av asfalt dumpet på et området i havnen nær raffineriet. I tillegg til «asfaltsjøen» som ble skapt, er annet kjemisk avfall også dumpet. Området det gjelder dekker 80 hektar.Utbygging forbundet med turistnæringen, med nye hotell- og villaanlegg, bidrar til press på kystområdene. Utslipp av urenset kloakk er også et problem. Sjøpiggsvinarten Diadema antillarum ble i 1983 rammet av en sykdom som kan ha spredd seg til Curaçao på grunn av skipsfart. Bestanden i hele Karibia ble som følge av sykdommen redusert til 5 % av det opprinnelige.Curaçao er sårbar for klimaendringer. Dette gjelder både plante- og dyreliv langs kysten og bebygde områder som hovedstaden Willemstad. Økt havnivå gjør Willemstad mer utsatt for oversvømmelse.Landets første arealplan ble vedtatt i 1994. Den legger opp til fortsatt byvekst i Willemstad, med noe byutvikling andre utvalgte steder på øya.
Curaçao hadde per 1. januar 2017 en befolkning på 160 337. Befolkningstettheten er størst i hovedstadsområdet. Den østlige og vestlige delen av øya er tynnere befolket.Tradisjonelt har befolkningen vært segmentert, atskilt på grunnlag av hudfarge, språk, religion, økonomisk stilling og opphavsland. Hudfarge har hatt størst betydning. Curaçao har alltid vært åpen for innvandring, noe som har skapt et multikulturelt samfunn.I 1911 bodde det rundt 32 500 mennesker på øya. Åpningen av oljeraffineriet var et vendepunkt for befolkningsutviklingen på øya. I 1930-årene tok en sterk befolkningsvekst til, med innvandring både fra andre land i regionen og fra Nederland. Samtidig var fødselsraten høy. I 1950 fødte hver kvinne i gjennomsnitt 5,2 barn.Befolkningsutviklingen har fulgt økonomiske opp- og nedgangstider, med utvandring i dårlige tider og innvandring når økonomien har gått bedre. Folketallet nådde en topp i 1985, men økonomiske nedgangstider ble fulgt av utvandring, særlig til Nederland. Over 100 000 curaçaoere bor i Nederland.Folketallet gikk ned fra 1981 til 2001, men tok seg etter dette opp igjen på grunn av naturlig tilvekst og økt innvandring. Folketellingen i 2011 viste et innbyggertall på 150 563.
Fra omkring 1990 har det vært innvandring fra Den dominikanske republikk, Colombia, Haiti, Venezuela og Jamaica, og også i en viss grad fra Surinam, Kina og India. I 2011 var hver fjerde innbygger født utenlands. Folketellingen i 2011 viste at 75,8 % av innbyggerne var født på Curaçao, mens 6 % var født i Nederland og 2,9 % på Bonaire, Saba, Sint Eustatius, Sint Maarten eller Aruba. 3,6 % var født i Den dominikanske republikk, 6 % i Colombia og 8,7 % i andre land. 88,7 % hadde nederlandsk statsborgerskap, 2,2 % hadde colombiansk, 1,9 dominikansk, 1,2 % haitisk, 0,8 % venezuelansk, 0,7 % jamaikansk og 4,5 % hadde statsborgerskap i andre land.Flere kvinner enn menn innvandrer. Særlig gjelder det kvinner fra Colombia og Den dominikanske republikk. Innvandringen har endret balansen mellom kvinner og menn i befolkningen, slik at det er kvinneoverskudd med 84 menn per 100 kvinner.Fødselsraten har falt til 1,9 barn per kvinne. Befolkningen er aldrende. I 2011 var 20 % av befolkningen under 15 år, mens 20 % var 60 år eller mer.
Curaçao er et flerspråklig samfunn, hvor det tales papiamento, nederlandsk, spansk og engelsk. Kreolspråket papiamento er førstespråk for et flertall av befolkningen, mens både papiamento, nederlandsk og engelsk har offisiell status.Inntil 1920-årene ble nederlandsk benyttet av den hvite, protestantiske befolkningen og av nederlandske statstjenestemenn, mens flertallet av befolkningen talte papiamento. Språksituasjonen endret seg med innvandringen i kjølvannet av oljeindustrien. Nederlandsk ble innført som undervisningsspråk i skolen i 1936 og bruk av papiamento ble frarådet. Papiamento har gradvis fått sterkere offisiell stilling, særlig etter opptøyene i 1969. Det kom flere aviser på språket. Språket ble tatt i bruk i grunnskolen i 1986 og universitetsutdanninger kom i gang fra 2001. Papiamento ble erklært som offisielt språk i 2007.
Ved folketellingen i 2011 var papiamento det mest utbredte språket. 78,4 % av husholdningene benyttet dette språket. I 9,3 % av husholdningene var nederlandsk vanligst, mens det i 4,7 % ble talt spansk og i 3,5 % engelsk.De fleste er flerspråklige. Selv om papiamento er vanligste språk, er nederlandskkunnskaper fortsatt viktig for å kunne ta utdannelse i Nederland og kan være av betydning for yrkeskarriere.
Grunnloven garanterer religionsfrihet.Folket på Curaçao tilhører for det meste kristendommen og flertallet er katolikker. Ved folketellingen i 2011 tilhørte 72,8 % Den katolske kirke, en nedgang fra 80,1 % ved folketellingen i 2001. Pinsebevegelsen har økt sin andel. I 2001 tilhørte 3,5 % forskjellige pinsekirker, mens i 2011 var andelen 6,6 %. I 2011 var 3,2 % protestanter, 3 % adventister, mens 0,8 % tilhørte Jehovas vitner. Andelen som tilhørte andre religioner økte fra 3,9 % i 2001 til 7,1 % i 2011. 6 % oppga i 2011 at de ikke tilhørte noen religion.Det finnes et jødisk samfunn med røtter tilbake til de første tiårene av den nederlandske koloniseringen. Mikvé Israel-Emanuel-forsamlingen følger rekonstruksjonistisk jødedom. Av de 450 som tilhører jødiske menigheter, sogner 75 % til sefardiske Mikvé Israel-Emanuel, mens de resterende tilhører askenasiske Shaarei Tsedek.Andre religioner er også representert. Muslimene på øya har stort sett bakgrunn fra handelsfolk som kom fra Surinam, Libanon og Syria. En moske åpnet i 1965. Også en del hinduer har kommet fra Surinam, men også fra India. Et hinduistisk tempel åpnet i 2004.
De første menneskene som bosatte seg på øya kom omkring 2900 f.Kr. Disse første innbyggerne kom fra området ved elva Orinoco på det søramerikanske fastlandet. Folk fra Curaçao koloniserte Aruba omkring 2400 før nåtid.I den før-keramiske fasen av den menneskelige bosettingen drev nomadiske grupper sanking av spiselige planter og røtter, sanket skjell og drev fiske og jakt på smådyr. Det finnes helleristninger fra denne perioden i huler på nordkysten og på steder ved buktene på sørkysten. I alt er 38 helleristningssteder kjent. Rundt 500 f.Kr. dukker det opp keramikk i dabajuroidstil. Folket fikk et halvnomadisk levesett og det ble dyrket mais og maniok.Folket som bodde på øya da europeerne kom, caquetioene, tilhørte arawakfolket som bodde langs kysten av det som i dag er Venezuela. Caquetioene kom til øya fra området omkring Maracaibosjøen omkring år 600. Folket bodde i landsbyer med trehus bygd på pæler. Landsbyene var plassert ved ferskvannskilder og ved buktene. Det er funnet arkeologiske spor etter ti landsbyer.Det var nær kulturell og økonomisk kontakt med fastlandet så vel som andre øyer. Øyfolket dyrket mais, maniok, søtpotet, bønner, kaktusfrukt og agave, som ellers i regionen. Det ble jaktet småvilt og drevet fiske. Folket seilte kanoer og handlet med kystområdene. Strømforholdene gjorde det enklere å nå fastlandet enn naboøyene. Tobakk var én handelsvare. Keramikkstil, gravskikker og redskapstyper viser regelmessig kontakt med samfunn på fastlandet, særlig rundt Maracaibosjøen og rundt 800–1000 også ved det som nå er Puerto Cabello. Kildene er motstridende når det gjelder om øya politisk hørte under lederskapet som bodde på Paraguaná-halvøya.Den første kontakten med europeere fant sted i forbindelse med Amerigo Vespuccis andre reise. I 1499 kom ekspedisjonen til Curaçao. Spanierne fant da fire landsbyer på øya, tre av dem plassert ved buktene på sørkysten. Befolkningen ble anslått til rundt 2000. Spanierne merket seg at folket på øya var dyktige sjøfarere.
Amerigo Vespucci gjorde krav på øya for Spania, men spanierne viste liten interesse for Curaçao og naboøyene Aruba og Bonaire. Siden det ikke ble funnet edelmetall på øya, betraktet spanierne den som insula inútil, ei «ubrukelig øy».I 1513 ble øya så godt som avfolket da spanierne tvang det meste av den opprinnelige befolkningen til Hispaniola for å arbeide som slaver der. 1200 caquetioer ble brakt til Hispaniola, de øvrige til provinsen Tierra Firme på det søramerikanske fastlandet.Fra 1526 forvaltet Spania Curaçao etter encomienda-systemet. Øya ble overdratt til en encomendero som fikk enerett til å utnytte øya økonomisk. Juan de Ampíes fikk slike rettigheter til Curaçao, Bonaire og Aruba, som ble behandlet som en samlet politisk enhet. Ampíes brakte med seg en liten gruppe indianere fra Hispaniola, men det er ikke klart om disse tilhørte caquetioene som tidligere var deportert.Spanierne etablerte to bosettinger på øya: Santa Ana i øst og Ascensión i vest. Begge var plassert inne på øya ved brønner med tilgang til drikkevann. I 1542 ble det reist en steinkirke. Etter at privilegier utløp i 1556, kom ABC-øyene politisk inn under fastlandsprovinsen Venezuela. En rapport fra 1620 oppga et samlet innbyggertall på 160, men det er uklart om tallet gjaldt bare spaniere. De spanske innbyggerne var for det meste menn og det vokste fram en mestisbefolkning.Det ble holdt kveg for å produsere saltkjøtt og lær, og brasiltre ble hugget for å skaffe fargestoff. Kvegdriften var innrettet mot eksport av huder til Europa. I tillegg ble det holdt sau, geit og hester. Øya ble en kilde til forsyninger av kjøtt som ble etterspurt i regionen. I 1620 ble det rapportert at det fantes 10 000 dyr storfe, 14 000 sauer, 2 000 geiter og 6 000 hester og muldyr. Forsyningene av kjøtt gjorde øya attraktiv for andre makter og for sjørøvere. Øya og den sørkaribiske kysten kom utover 1500-tallet i skyggen av spaniernes virksomhet i Mexico og Peru.
Nederlendernes interesse for Karibia økte som følge av åttiårskrigen med Spania. Spansk handelsblokade tvang nederlenderne til å søke etter andre kilder til salt som ble brukt for å konservere fisk. Særlig etter gjeninnføring av handelsblokade i 1598 økte antallet skip som besøkte Karibia på jakt etter salt. Handelen over Atlanterhavet økte i årene med våpenstillstand fra 1609 til 1621, og i 1621 vedtok Generalstatene å opprette Vestindisk kompani.Utover i 1620-årene etablerte kompaniet seg ulike steder i Sør-Amerika og Vest-India. I 1633 gikk Saint Martin, der nederlenderne hadde utvunnet salt, midlertidig tapt. Kompaniet søkte derfor andre saltkilder og Curaçao pekte seg ut som et alternativ der det også fantes en god havn. Den strategiske beliggenheten nær den spanske provinsen Tierra Firme gjorde også øya attraktiv for nederlenderne, som kunne bruke den som orlogsbase. I april 1634 godkjente kompaniet en plan om å erobre Curaçao. Seks skip ble sendt ut og disse erobret øya på Sankta Annas dag, 28. juli 1634. Sundet inn til den beskyttede, naturlige havnen i Schottegat ble oppkalt etter helgenen. Spania forsøkte å gjenerobre øya tre ganger mellom 1636 og 1642, men lykkes ikke.Nederlenderne erobret et stort antall hester, kveg, sau og geit. Øya hadde en befolkning på færre enn tre dusin spaniere og 500 indianere. De fleste indianerne ble deportert til Coro på fastlandet, mens fjorten familier ble værende. Forbindelsene indianerne hadde til naboøyene og fastlandet ble imidlertid ikke brutt, men vedvarte utover 1600-tallet og trolig også inn på 1700-tallet.
Nederland var fortsatt i krig med Spania og Curaçao ble den første tiden benyttet som base for nederlandske angrep mot spanske skip og kolonier i regionen. Den naturlige og beskyttede havnen og plasseringen utenfor orkanbeltet gjorde stedet attraktivt. Kompaniet gikk straks i gang med å bygge et fort for å beskytte innseglingen til havnen. Etter at det enkle Waterfort var klart i 1634, tok byggingen av det større Fort Amsterdam til. Videre fortifikasjoner ble anlagt andre steder på øya. En bymur ble bygget for å beskytte bosettingen fra landsiden.Øya var lite fruktbar og matvarer måtte først importeres fra Nederland. Etter hvert ble Nord-Amerika en viktig kilde til forsyninger, både på grunn av lavere priser og på grunn av at det gikk raskere å seile dit. Seilasen til Ny-Amsterdam tok tre uker, mens turen over Atlanterhavet kunne ta flere måneder. Forsyninger av fødevarer kom også fra det søramerikanske fastlandet.Ett år etter erobringen besto kolonien av 462 innbyggere, hvorav 50 caquetioer. Av de 412 europeerne var 350 soldater, 32 sjømenn, 10 militære eller sivile tjenestemenn og 22 andre sivile. Alle, unntatt seks caquetioer, var menn. Europeerne kom fra flere forskjellige land.Fort Amsterdam ble kompaniets hovedkvarter og sete for forvaltningen av de karibiske koloniene fram til 1791. Til 1645 var Curaçao underlagt Pernambuco, deretter Ny-Amsterdam til 1664, inntil guvernøren for de nederlandske koloniene flytt til Fort Amsterdam i 1674. Han ble assistert av et råd på ni menn, der kompaniet også var representert. I siste instans var Curaçao, Aruba og Bonaire styrt av kompaniets kammer i Amsterdam.
På grunn av fiendtlighetene med Spania kunne ikke nederlenderne skaffe salt derfra. Saltutvinning med tanke på preservering av fisk i hjemlandet var derfor en viktig virksomhet for kompaniet på Curaçao.Freden i Westfalen i 1648 anerkjente Nederlands uavhengighet og ble inngangen til en ny periode for kolonien. Kolonien var avhengig av forsyninger utenfra og snart utviklet det seg handel. 1675 ble et avgjørende år: Vestindisk kompani reorganisert og Curaçao ble gjort til frihavn. Handelen var ikke begrenset til nederlendere, den var åpen også for handelsmenn fra andre land. På bakgrunn av dette ble øya et sentrum for handelen over Atlanterhavet, inkludert slavehandel.
På 1600-tallet ble det handlet med kakao, tobakk og huder fra Venezuela. Tobakk kom også fra Cuba, Puerto Rico og Santo Domingo. Fra de franske øyene i Karibia ble det handlet med sukker og kaffe. Indigo og blåtre var andre viktige handelsvarer for det europeiske markedet. Edelmetall og pengestykker utgjorde en firedel av verdien som ble skipet fra øya til Nederland.På 1600-tallet dannet de hvite protestantene en milits. Fra 1730-årene ble det i tillegg satt opp militærenheter med frie fargede.Inntil det ble oppløst i 1791 benyttet Vestindisk kompani Willemstad som havn for transitthandel. Som frihavn var byen åpen for handelsfolk fra alle land. Willemstad ble stapelplass. Europeiske varer var etterspurt i spansk Amerika, men merkantilistisk handelspolitikk gjorde at import var forbudt. Fra Curaçao ble dette forbudet omgått og det ble drevet handel med kontrabande. Varer importert fra Europa ble lastet om i Willemstad. Mindre skip fraktet varene videre i regionen og brakte produkter som sukker, kakao og kaffe tilbake. Handelen gikk ikke bare med Karibia og Sør-Amerika, det ble også handlet med koloniene i Nord-Amerika.
Willemstad, som først ble kalt Punda, ble bygget som en befestet by beskyttet av Fort Amsterdam ved innløpet til havnen og med en bymur som omga byen på landsiden. På 1700-tallet spredte bebyggelsen seg til Pietermaai og Scharloo og til Otrabanda på den andre siden av sundet.Curaçao ble en utypisk karibisk koloni: Den hadde ingen eksportrettet plantasjeøkonomi, men var en frihavn med en stor gruppe frie fargede.Utover 1700-tallet styrket kontakten med fastlandet seg og det ble etablert tette sosiale og økonomiske forbindelser. Hendelser i det som i dag er Venezuela fikk konsekvenser også på Curaçao. Omfanget av handelen var avhengig av om andre land maktet å håndtere handelsregler eller om handelsmenn fra Curaçao klarte å omgå handelsforbud. I periodene i 1730-årene og begynnelsen av 1750-årene lykkes spanske myndigheter å hindre handel med fastlandet og det ble krisetider på Curaçao. På 1700-tallet tok handelen tok seg ellers opp i krigstider, som krigen om ørene til Robert Jenkins, sjuårskrigen og den amerikanske uavhengighetskrigen, mens den gikk ned i fredstider.
Sammen med Sint Eustatius var Curaçao et knutepunkt for handelen med de britiske koloniene i Vestindia. Britene kunne her få tilgang på franske varer gjennom de nøytrale nederlandske besittelsene. Øya var også et viktig ledd i handelen mellom de franske koloniene i Karibia, deriblant Guadeloupe og Martinique, og Sør-Amerika. Det dreide seg om silke, sirup, rom og brandy ment for søramerikanske markeder. Først på 1700-tallet utviklet det seg omfattende handel med muldyr fra Sør-Amerika til de franske øyene.Folketellingen i 1789 viste at Willemstad hadde 11 543 innbyggere, omtrent like mange som i Paramaribo, Charleston eller Cartagena de Indias. Willemstad var den sjuende største byen på øyene i Karibia, etter Havanna, Kingston, Saint-Pierre, Cap-Français, Santiago de Cuba og Bridgetown, og større enn Santo Domingo, Port-au-Prince og San Juan.Velstanden handelen på Curaçao og Sint Eustatius brakte, ble benyttet av Adam Smith som eksempel på fordelene med frihandel.
Curaçao har den eldste kontinuerlige jødiske forsamling på den vestlige halvkule. Jøder var med i koloniseringen helt fra 1634, noen som oversettere. I 1659 ble det etablert et permanent jødisk samfunn. Det var sefardiske jøder, etterkommere etter jøder som ble forvist fra Spania og Portugal i 1492, og som hadde etablert seg i Amsterdam, som slo seg ned på øya.
70 menn, kvinner og barn fikk i mars 1659 kompaniets tillatelse til å bosette seg på Curaçao. Flere av dem hadde tidligere holdt til i Nederlandsk Brasil. De fikk tildelt land og flere forsøkte seg på jordbruk før de gikk over til handel, der de kunne utnytte handelsnettverk på begge sider av Atlanterhavet.Det jødiske samfunnet slo rot og det ble bygget synagoger. Den femte av disse, fra 1696, hadde plass til 200 menn og 80 kvinner. Skattelistene for 1702 inneholdt 101 jødiske familier. I tillegg kom 25 familier som var for fattige til å betale skatt.I 1729 var synagogen fra 1703 blitt for liten og det ble besluttet å erstatte den med en ny. Den nye synagogen i Curaçao ble bygget på et sentralt sted i Willemstad og i samme arkitektoniske stil som den sefardiske synagogen i Amsterdam. Den ble innviet i 1732. Denne synagogen er fortsatt i bruk. I 1743 ble det også åpnet en synagoge i Otrabanda, den nye bydelen på den andre siden av sundet. I Willemstad bodde jødene for det meste innenfor bymuren. I 1789 bodde det 1023 jøder i Willemstad, tilsvarende 8,9 % av byens befolkning på 11543.Selv om jøder kunne drive handel og bli velstående, og hadde religionsfrihet, hadde de ikke politiske rettigheter. Retten til å inneha offentlig embete fikk jødene i 1825.Det var sefardiske jøder som bosatte seg på øya etter den nederlandske koloniseringen. Fra 1920-årene kom det også askenasiske jøder.
Fra midten av 1600-tallet utviklet Curaçao seg til sentrum for slavehandelen i regionen. Den nederlandske slavehandelen var først konsentrert til Nederlandsk Brasil, men fra 1641 begynte kompaniet å bruke Curaçao som transitthavn for slaver fra Afrika. Guvernør Matthias Beck rapporterte til kompanidirektørene om at det var stor etterspørsel etter slaver i Venezuela og fra 1658 begynte slavehandelen via øya å ta seg opp. Nederlandsk Brasil var gått tapt i 1654.
På grunn av Tordesillastraktaten med Portugal hadde ikke Spania områder i Afrika og var avhengig av at andre land forsynte de amerikanske koloniene med slaver. Det utviklet seg derfor et system der det ble utstedt kontrakter om forsyning av afrikanske slaver, kjent som asiento de negros. Da Casa de contratación i Sevilla, organet som kontrollerte asiento-systemet, i 1662 igjen begynte å inngå kontrakter om forsyning av slaver, sikret slavehandlere på Curaçao seg retten til å selge slaver til Spansk Amerika. Vestindisk Kompani inngikk i 1667 kontrakt direkte med Spania som sikret monopol på slaveleveranser.
Spanierne betalte kontant og handelen var attraktiv. Etter ankomsten ble slavene samlet i en leir på Negropont før de etter noen uker ble solgt videre. Handelen måtte gå raskt på grunn av den vanskelige tilgangen på mat.
Vestindisk Kompani sto for omkring halvparten av importen på mellom 3 000 og 4 000 slaver årlig til Spansk Amerika, mens det engelske Royal African Company leverte den andre halvparten. Fram til 1730 ble rundt 100 000 slaver solgt til de spanske koloniene i Amerika via Curaçao. I tillegg forsynte Curaçao også andre nederlandske, franske og britiske kolonier med slaver. De fleste slavene i den nederlandske slavehandelen ble tatt fra områder ved Beninbukta og det vestlige Sentral-Afrika fra dagens Kongo til Angola, en del også fra Biafrabukta og Gullkysten.Fra slutten av 1680-årene gikk det nedover med kompaniets slavehandel. I 1688 hadde det hopet seg opp nesten 5 000 slaver på øya og året etter ble slavemarkedet åpnet for salg til alle kolonier, spanske eller ikke. I 1690-årene gikk kontraktene over på portugisiske hender, før de i 1701 gikk til franske. Den lukrative kontrakten kompaniet hadde med Spania opphørte endelig etter den spanske arvefølgekrig, da England i 1713 overtok forsyningen av slaver. Slavehandelen via Curaçao gikk nedover. Det siste slaveskipet ankom Willemstad i 1775.
Det ble også holdt slaver på Curaçao. Kompaniet etablerte plantasjer rundt om på øya. I 1702 hadde kompaniet åtte plantasjer med til sammen 493 slaver. Det ble likevel ikke utviklet storskala plantasjeøkonomi av typen man fikk på andre karibiske øyer. Forsøk med produksjon av bomull og indigo var mislykket. Det dreide seg om større landeiendommer der det ble dyrket avlinger for lokalt konsum.Plantasjene forsynte også slavene som ventet på å bli solgt med mat. Arbeidet på disse landeiendommene ble utført av slaver. Plantasjeslavene utgjorde 59 % av kompaniets slaver. De andre slavene arbeidet som tjenestefolk eller hadde arbeid i byen.Da slavehandelen gikk nedover solgte kompaniet sine plantasjer. Fra begynnelsen av 1700-tallet ble de solgt til private, som holdt i hevd hovedhusene i nederlandsk byggestil som tegn på velstand og prestisje. Landeiendommene ble fortsatt benyttet til matproduksjon for det lokale markedet og med slaver som arbeidskraft. I 1764 fantes det 5 534 slaver og 551 slaveeiere. Slaveholdet var i liten skala, i motsetning til på andre karibiske øyer der plantasjeøkonomien dominerte. 81 % av slaveeierne eide 10 eller færre slaver. Samtidig fantes det noen store slaveeiere. Ni av disse hadde i 1764 mellom 100 og 200 slaver, mens 19 eide mellom 50 og 99 slaver.
I 1789 bodde det 11 543 personer i Willemstad. 47 % var slaver. 22,7 % var frie svarte eller fargede, 17,3 % var hvite protestanter, 8,9 % var sefardiske jøder og 4,2 % var frie, hvite tjenestefolk. 80 % av befolkningen i Otrabanda var afrikanskættede, enten slaver eller frie.Byslavene kunne bo andre steder enn eierne og kunne også leies ut til andre. Mange bodde i Otrobanda og Pietermaai. Slaver kunne bli frigitt av ulike grunner. Noen hadde spart opp tilstrekkelig til å kjøpe seg selv fri. Andre ble frigitt av slaveeiere som i trange tider ikke lenger ville sørge for kost og losji for dem. Det forekom også at slaver rømte. Mange av disse slo seg ned på fastlandet, særlig ved Coro.De frigitte slavene bidro til at Willemstad fikk en gruppe frie fargede, som stort sett var katolikker. Den voksende gruppen av frie fargede var en kilde til bekymring for den hvite eliten. De fleste var fattige, men enkelte eide selv slaver. Mange av de fargede arbeidet som sjøfolk og i 1740-årene utgjorde de to tredeler av sjøfolkene. Andre var sysselsatt i virksomheter knyttet til handel og havnen. I andre halvdel av 1700-tallet ble 2224 slaver frie.Havnen, handel og skipsfart var avhengig av slavearbeidskraft. Slaver arbeidet som havnearbeidere, håndverkere og sjøfolk. De kunne også drive småhandel. Sjøfolk som var slaver ble betalt på samme vilkår som frie.Slaver arbeidet også på vannplantasjene. Dette var eiendommer der det fantes brønner der det kunne hentes ut drikkevann for salg i byen. Det ble bruk slaver til å arbeide på saltpannene. Dette var hardt arbeid som også ble benyttet som straff.
En stor del av bybefolkningen var sjøfolk som sto i direkte forbindelse med så vel frie som slaver i andre kolonier. Utviklingen i regionen og verden for øvrig ble derfor kjent på øya. Det gjaldt også nyhetene om slaveopprøret i Haiti, som startet i 1791.Den 17. august 1795 startet et slaveopprør. Det hadde også vært mindre slaveopprør tidligere. Opprørene i 1716 og 1750 fant sted blant førstegenerasjonsslaver. Det i 1774 var et større forsøk på å rømme. I 1795 var det omkring 50 slaver på plantasjen De Knip som la ned arbeidet og marsjerte mot naboplantasjene. Det utviklet seg til et opprør som i løpet av et par dager samlet 2 000 av øyas 12 000 slaver. Opprøret var inspirert av tidens revolusjonære tanker og hadde opprøret på Haiti som forbilde.
Den politiske utviklingen i Europa og i regionen var kjent blant opprørerne. I det revolusjonære Frankrike var slaveriet opphevet i 1794. Året etter gjorde revolusjonære tropper Nederland om til Den bataviske republikk. Nyheten om dette nådde Curaçao i mai 1795. Opprørslederen Tula var kjent med ideene bak den franske revolusjon og revolusjonen på Haiti. I tillegg appellerte han til kristne verdier i sitt krav om at slavene måtte få sin frihet.Militsen bestående av hvite, fargede og svarte soldater ble satt inn mot opprørerne. Innen utgangen av september var opprøret brutalt slått ned. To hvite og 100 slaver mistet livet. Opprørslederen Tula ble fanget den 19. september. 30 opprørere ble henrettet. Til skrekk og advarsel ble opprørslederne torturert og lemlestet før de ble henrettet. Opprørslederen Tula ble erklært som nasjonalhelt i 2009.Kort tid etter opprøret var slått ned, ble de første reglene om behandling av slaver vedtatt. Levekårene for slavene ble bedret.
Under den amerikanske revolusjonskrigen ble våpen fra Curaçao sendt til Sint Eustatius og derfra solgt til amerikanske opprørere.Etter det store slaveopprøret i 1795 fant det ikke sted flere opprør. Misnøyen og uroen i den svarte befolkningen fortsatte likevel. Frie fargede deltok i et kupp i desember 1796, der Curaçao-patrioter avsatte republikkens tjenestemenn og forlangte et lokalt forankret styre. Revolusjonen på Haiti og tankene om rasemessig likeverd kom igjen opp i 1799 til 1800. Nederlandske patrioter bestående av svarte tropper fra Guadeloupe samt frie fargede og slaver deltok da i urolighetene. Storbritannia og USA grep inn.
Mellom 1795 og 1800 ble øya styrt av en nederlandsk guvernør underlagt Den bataviske republikk. Selv om dette var en fransk vasallstat, hadde den ikke planer om å iverksette de revolusjonære idealene i Karibia. Den hvite eliten på øya var splittet mellom orangister, som støttet Huset Oranien, og pro-franske patrioter.I juli 1800 ble øya invadert av Frankrike, nærmere bestemt av svarte franske tropper Guadeloupe. Dette ble gjort for å komme Storbritannia eller USA i forkjøpet. Guvernøren ba om britisk hjelp og i møte med britiske og amerikanske skip trakk franskmennene seg tilbake i slutten av september. Storbritannia okkuperte deretter Curaçao i to perioder: 1800 til 1803 og 1807 til 1816. Den britiske okkupasjonen førte til at handelen stagnerte.
Ved inngangen til 1800-tallet hadde situasjonen endret seg for Curaçao. De spanske koloniene i Sør-Amerika ble selvstendige. Perioden med merkantilisme var over og frihavner var ikke så viktig som tidligere. På Curaçao ble 1800-tallet preget av økonomiske nedgangstider og fattigdom.Folketallet gikk ned som følge av utvandring, både av frie menn og slaver. Fra 21 000 innbyggere i 1791, gikk folketallet ned til 14 000 i 1816. Antallet slaver sank fra nesten 13 000 til litt over 6 700. Utvandringen gikk til ikke-nederlandske områder, blant dem Sankt Thomas i Dansk Vestindia.  Mellom 1789 og 1816 doblet andelen frie fargede seg.I 1826 ble alle tollavgifter avskaffet i håp om at handelen med Sør-Amerika skulle ta seg opp igjen. Handelen nådde imidlertid ikke samme omfang som før revolusjonskrigene. Det ble fortsatt eksportert salt. Sukker og bomull var også blant varene det fortsatt ble handlet med. Senere på 1800-tallet ble utførsel av fosfat, gull, panamahatter og dividivibelg til bruk i garving økonomisk viktig. Eksport av pomeransskall til bruk i framstilling av curaçaolikør kom imidlertid aldri til å få større økonomisk betydning.
I kong Vilhelm Is tid ble det også gjort forsøk på å få i gang eksportrettet jordbruk, men det var ikke vellykket. Det ble også satset på andre områder. Skipsbygging var en vellykket virksomhet, med bygging av skonnerter for lokal bruk så vel som eksport.I 1828 ble det gjennomført en myntreform for å få pengevesenet i orden og Karibias første bank ble grunnlagt. Denne banken ble sentralbank for De nederlandske Antiller og eksisterer fortsatt som Curaçao og Sint Maartens sentralbank.
I perioder med krig, tok handel med våpen og ammunisjon seg opp. Som nøytrale i flere kriger handlet nederlenderne med alle parter. Under de spansk-amerikanske uavhengighetskrigene tidlig på 1800-tallet var Curaçao et fristed for opprørere som Simón Bolívar. Curaçaoerne Luis Brión og Manuel Carlos Piar deltok i kampen på Bolívars side og ble generaler. Fra Curaçao ble de stridende partene i latinamerikanske konflikter forsynt med våpen, ammunisjon og andre varer. Våpenhandelen tok seg opp igjen under borgerkrigen i USA (1861–65).I 1845 ble de seks nederlandske øyene i Karibia gjort til én felles koloni, styrt fra Curaçao. Guvernøren ble assistert av viseguvernører på hver av de andre øyene og av rådgivende organer bestående av nederlandske tjenestemenn og representanter for den lokale eliten.Bymuren i Willemstad ble revet 1861–1866. Etter dette ekspanderte den bymessige bebyggelsen.
Slaveriet ble avskaffet 1. juli 1863. Mange tidligere slaver gikk over i en ordning kalt paga tera, der de kunne drive selvbergingsjordbruk på et lite stykke jord mot at de arbeidet gratis en fastsatt periode for de tidligere slaveeierne.Den liberale venezuelaneren Antonio Leocadio Guzmán og sønnen Antonio Guzmán Blanco ble i 1870 utvist fra øya av nederlandske myndigheter. De var anklaget for å konspirere mot venezuelanske myndigheter og Nederland ville holde seg nøytral. Dette førte til handelsrestriksjoner mot Curaçao. Da Venezuela i 1882 innførte importavgift på varer fra de nederlandske koloniene, fikk det store konsekvenser for handelen.Briten John Godding fikk i gang fosfatutvinning fra Tafelberg på sørenden av øya i 1874. Driften stanset i 1891 og i 1895 var det slutt på eksporten av fosfat. Utførselen kom opp i 175 000 tonn. Stansen i fosfatdriften medførte tap av 5–600 arbeidsplasser.Til tross for nedgangstidene kom det moderne nyvinninger til øya. I 1880 kom en svingbar pongtongbro over sundet i Willemstad. Et elektrisitetsselskap ble grunnlagt i 1889 og i 1891 et anlegg for produksjon av drikkevann. I 1888 fikk Société française des télégraphes sous-marins lagt telegrafkabel som knyttet Den dominikanske republikk til Venezuela via Curaçao. Kabelen ga videre samband til USA og Europa. Det franske selskapet fikk særdeles gode betingelser, med garanti for overskudd i 25 år. Det medførte at telegrafforbindelsen ble en stor utgiftspost for kolonibudsjettet. Compagnie française des câbles télégraphiques sørget i 1896 for telefonkabel til Coro og Maracaibo og året etter til La Guaira i Venezuela.
Mot slutten av 1800-tallet ble det produsert curaçaolikør i små kvanta, for lite til å dekke den lokale etterspørselen.Ved utgangen av 1800-tallet var øya preget av fattigdom, feilernæring og alkoholisme. Helse- og skolevesenet var mangelfullt. Bare halvparten av barna gikk på skole. Befolkningen besto rundt 1895 av 2 500 protestanter, 1 500 jøder samt 23 500 svarte og fargede som var katolikker.Kolonien ble en utgiftspost for Nederland. Med unntak av 1873 gikk kolonibudsjettet med underskudd hvert år mellom 1848 og 1881. Inntekter fra fosfatdriften brakte så overskudd fram til 1895, men så ble kolonien igjen avhengig av at Nederland dekte underskuddet. I 1899 bidro Nederland med 28 % av kolonibudsjettet. Mellom 1867 og 1881 summerte utgiftene til forvaltning av seg til 2,2 millioner gylden. I 1868 ble det framsatt forslag i det nederlandske underhuset om å selge Curaçao og tilhørende øyer for 200 000 gylden, men forslaget ble avvist av koloniministeren. I 1876 foreslo et parlamentsmedlem å avstå kolonien til Venezuela. Venezuelas president Antonio Guzmán Blanco var villig til å kjøpe.
I 1915 bestemte Royal Dutch Shell seg for å bygge et oljeraffineri på Curaçao. Det åpnet i 1920. Oljen ble hentet fra Maracaibosjøen i Venezuela. Den er grunn og uegnet for store oljetankere, noe som gjorde Curaçao til et alternativ for et raffineri. Plasseringen av raffineriet på Curaçao har vanligvis også vært forklart med ustabile politiske forhold i Venezuela, selv om Juan Vicente Gómez lenge hadde vært landets sterke mann da raffineriet ble bygget og plassering på et sted på fastlandet også var et reelt alternativ. Shell kan også ha ønsket å hente råolje fra andre kilder enn de venezuelanske.
Raffineriet ble bygget inne i Schottegat. I tillegg ble det anlagt oljehavn ved Caracasbaai forbundet med raffineriet gjennom rørledning. Oljevirksomheten fikk store økonomiske ringvirkninger. Det skaffet arbeid til mange og det kom  mange innvandrere for å arbeide der. I 1929 arbeidet 10 924 personer ved raffineriet, nesten en firedel av øyas befolkning. Arbeiderne ved oljeraffineriet ble inndelt etter opphavsland. I tillegg til selve raffineriet, vokste det fram annen virksomhet knyttet til havnen, med skipsverft og tørrdokk, og infrastrukturen på øya ble forbedret.
Oljevirksomheten spredte seg senere fra havnen i Schottegat. Det ble bygget oljeterminal i Bullenbaai nordvest for Willemstad. Den åpnet i 1974. Bullenbaai-terminalen ble anlagt for å legge til rette for oljetransport med store tankskip fra Midtøsten og Afrika, med Curaçao som omlastingssted for videre transport til havner i Mexicogolfen og på østkysten av USA, samt Mellom- og Sør-Amerika.På 1920-tallet snudde oljevirksomheten om på koloniens økonomi, og underskudd ble snudd til overskudd. Oljeboomen ble fulgt av økt interesse for kolonien og et sterkere nederlandsk preg på kolonien. Nederlandske tjenestemenn flyttet til øya for å arbeide for oljeselskapet og i offentlig tjeneste. Nederlendere fikk stillinger i politiet og i forsvaret.Det ble også forsøkt å fornye økonomien på andre områder. Det ble derfor startet en forening for fremme av turisme i 1915. Først på 1900-tallet ble Rifwater på sørsiden av Otrobanda fylt igjen og bebygd.Skolevesenet var lenge overlatt til den katolske kirke, med munker og nonner som lærere. I første halvdel av 1900-tallet ble det innført krav om at barn måtte gå på skole. I 1936 ble nederlandsk innført som skolespråk og bruk av papiamento ble frarådet. Skolevesenet kopierte den nederlandske modellen.I 1936 ble kolonien omdøpt til territorium, Gebiedsdeel Curaçao. Samtidig ble det innført begrenset stemmerett til et parlament og det første partiet ble grunnlagt. Den folkevalgte forsamling (Staten) fikk 15 medlemmer, hvorav 10 var direkte valgt. De øvrige 5 var oppnevnt av guvernøren, med én av disse som representant for raffineriet. 3,5 % hadde stemmerett.
I mai 1940 ble Curaçao og Aruba okkupert av britiske og franske styrker. Mens franske styrker tok Aruba, sikret britene seg Curaçao. Formålet var å sikre kontroll over oljeraffineriene, som britene anså som avgjørende for krigsinnsatsen. Aksjonen skjedde etter samråd mellom britiske, franske og nederlandske myndigheter. På Curaçao overtok USA etter britene tidlig i 1942. USA etablerte en base som skulle beskytte trafikken med olje mot angrep fra tyske ubåter.Curaçao og Aruba var det største senteret for oljeraffinering ved utbruddet av andre verdenskrig. I siste del av 1941 var raffinerikapasiteten i Karibia og Latin-Amerika på 940 000 fat råolje per dag, hvorav Curaçao og Aruba sto for 480 000 fat. I krigsårene ble produksjonen på raffineriet innrettet mot flybensin. Øya ble en viktig leverandør av drivstoff til den allierte krigsinnsatsen.I løpet av krigsårene ble infrastrukturen forbedret som følge av utbygging av vegnettet, havnen og flyplassen.
Universell stemmerett ble innført i 1948 og det første frie valget ble avholdt i 1949.I 1954 ble kolonien omorganisert til De nederlandske Antiller, et land innenfor som sammen med moderlandet Nederland og Surinam utgjorde Kongeriket Nederlandene. Curaçaoeren Moises da Costa Gomez ble det nye landets første statsminister. De nederlandske Antiller hadde to lag av organer, ett for landet som helhet og ett for hvert av øyområdene. Hovedstaden var Willemstad og Curaçao forble dominerende.De forente nasjoner anså opprettelsen av De nederlandske Antiller som fullføring av avkoloniseringsprosessen og fjernet de nederlandske øyene i Karibia fra listen over ikke-selvstyrte områder.Etter krigen var raffineriet fortsatt viktig for økonomien.  Antallet raffineriansatte nådde en topp i 1952, da det hadde 12 631 ansatte. Etter dette fant det sted en prosess med rasjonalisering og nedbemanning.
Andre næringer, som finans, skipsreparasjon og turisme fikk økt betydning. I 1950- og 1960-årene utviklet det seg handel med forbruks- og luksusvarer rettet mot utenlandske besøkende.De nederlandske Antiller var likevel avhengig av overføringer fra moderlandet, delvis som hjelp og delvis som lån. Mot slutten av 1960-årene ble en del offentlig virksomhet omgjort til selskaper. Dette ble en kilde til patronat for politikere som benyttet dem til egne formål.På 1950-tallet kom de første forsøkene på å tilpasse undervisningen i skolen til lokale forhold. Tilburg-brødrene spile en viktig rolle i dette arbeidet, blant annet ved å utarbeide de første lærebøkene på papiamento på 1960-tallet.
Under andre verdenskrig, da Nederland var okkupert av Tyskland, flyttet flere nederlandske selskaper sine hovedkontorer til Curaçao. Curaçao International Trust Company (CITCO) ble etablert for å representere utenlandske selskaper.Etablering på Curaçao hadde også skattefordeler. Etter andre verdenskrig økte etterspørselen etter bank-, finans- og konsulenttjenester. Det indre selvstyret De nederlandske Antiller fikk i 1954 innebar også frihet til å selv bestemme skatte- og finanssaker. Utenlandsselskaper fikk gunstige skattevilkår, der skatten på overskudd lå på 2,4–3 %. I 1955 ble Nederlands avtale med USA om unngåelse av dobbeltbeskatning utvidet til også å gjelde De nederlandske Antiller. Dette førte til et oppsving i finanssektoren som varte til midten av 1980-årene, da USA endret sin skattelovgivning.Da Aruba skilte lag med De nederlandske Antiller i 1986 stammet 40 % av statsinntektene fra skatt på utenlandsselskaper. På Curaçao utgjorde denne kilden over halvparten av statsinntektene. I 1987 kunngjorde USA at skatteavtalen opphørte ved utgangen av året. Dermed var ikke De nederlandske Antiller lenger et attraktivt sted for internasjonale selskaper. Inntektene fra skatt på slike selskaper gikk ned fra 400 millioner antillanske gylden i 1985 til 110 millioner antillanske gylden i 1988. Finanssektoren ble gradvis svekket og dreide aktiviteten over til fondsvirksomhet.
Den 30. mai 1969 ble Curaçao rystet av voldelige opptøyer. Hendelsene hadde utspring i utviklingen ved oljeraffineriet. I 1960-årene hadde Shell satt ut arbeid til lokale kontraktører. Fagforeningene var imot dette fordi de fryktet dårligere lønns- og arbeidsvilkår for arbeiderne i selskapene som fikk kontraktene. I mai 1969 gikk forhandlingene mellom et av selskapene som hadde fått kontrakt og fagforeningen i stå. Den felles tariffavtalen utløp og selskapet begynte isteden å ansette arbeidere på individuelle avtaler. Fagforeningen erklærte streik med krav om samme lønn som det Shell hadde gitt. 400 arbeidere deltok i streiken 6. mai. Streiken fikk ikke noe resultat. Fagforeningen gikk da til generalstreik som fikk stor oppslutning.Den 30. mai samlet 5 000 mennesker seg for å marsjere til Willemstad. De streikende fikk følge av arbeidsløse og misfornøyde ungdommer. Demonstrasjonen utviklet seg til opptøyer, med brenning av biler, vandalisering og plyndring av butikker. Politiet forsøkte å hindre demonstrantene i å ta seg inn i Willemstad. Det ble skutt mot de marsjerende og to personer ble drept av politiet. En av lederne for protesten, Wilson Godett, ble rammet av et skudd i ryggen. Etter dette brøt demonstrantene politiets linje og inntok Willemstad der flere bygninger ble stukket i brann. Regjeringen erklærte unntakstilstand og be om støtte fra Nederland, som satte inn soldater fra Nederlandse Korps Mariniers. Det ble også flydd inn forsterkninger på 300 marinesoldater fra Nederland.
Shell ga etter for fagforeningens krav og etter at dette ble kunngjort roet situasjonen seg. Regjeringen ble tvunget til å ga av og skrive ut nyvalg. Det førte til at Det demokratiske partis dominans ble brutt. Partido Frente Obrero Liberashon 30 Di Mei ble dannet og fikk valgt inn representanter ved valget i september 1969.I et bredere perspektiv ses hendelsene som et vendepunkt. Opptøyene varte bare én dag, men fikk viktige konsekvenser for landets afrikanskættede befolkning. Opptøyene utløste det som omtales som sosial og politisk emansipasjon, frigjøring, for dette flertallet i befolkningen. Forholdet mellom gruppene på øya ble endret: Den hvite eliten tapte makt til det store flertallet av afrikanskættede. Hendelsene i 1969 ble også et vendepunkt for moderlandets politikk. Inntil da hadde det vært liten interesse for koloniene. Nederlands regjering begynte nå aktivt å fremme uavhengighet for De nederlandske Antiller.
Etter 1969 ekspanderte offentlig sektor. Den ble brukt som et middel for politikere til å belønne egne velgere. En antilliseringspolitikk som skulle få lokale folk til jobbene ble gjort gjeldende. Samtidig økte konflikten mellom øyene. Særlig på Aruba følte folk at Curaçaos dominans var for stor. I 1980-årene fikk De nederlandske Antiller en stor offentlig sektor med 8000 offentlig ansatte: I tillegg hadde Curaçao ytterligere 5000.I 1980-årene opplevde øya flere økonomiske sjokk. Shell la ned oljeraffineriet, tørrdokken stengte, flyselskapet Antilliaanse Luchtvaart Maatschappij (ALM) og den internasjonalt rettede finanssektoren fikk problemer. I 1987 ble et strukturtilpasningsprogram vedtatt. Skattene ble økt og antallet offentlig ansatte redusert. Offentlig sektor ble omorganisert, men problemene med politisk innblanding i forvaltningen fortsatte. Mellom 1984 og 1991 ble lønningene frosset i både offentlig og privat sektor. Arbeidsledigheten gikk ned, mest som følge av utvandring til Nederland, men holdt seg fortsatt høy.De økonomiske problemene fortsatte og den offentlige gjelden økte. Curaçaos statsgjeld økte til 59 % av BNP i 2005. De nederlandske Antillers gjeld var på 83 % av BNP. Antallet offentlig ansatte på øya økte igjen fra 1336 i 2003 til 1689 i 2006. Fra 1996 til 2000 reduserte Curaçao antallet offentlig ansatte fra 2700 til 1600. Curaçao skaffet seg i 1991 et eget økonomidepartement for å stimulere til økt vekst gjennom offentlig-privat samarbeid og andre tiltak. Fattigdom, kriminalitet og narkotikatrafikk ble viktige saker. Narkotikasmugling fra Sør-Amerika førte til at USA stasjonerte AWACS-fly på øya for å overvåke smugling fra Colombia.
Shell kontrollerte hele kjeden fra oljefeltene i Venezuela, over raffineringen på Curaçao til salg i markedene. Nasjonaliseringen av oljesektoren i Venezuela i 1975 fikk store konsekvenser for raffinerivirksomheten, som nå måtte kjøpe råolje til høyere pris. Virksomheten begynte å gå med tap. 
I 1985 solgte Shell raffineriet med tilhørende virksomheter til Curaçao for én gylden. Raffineriet og oljeterminalene ble overført til øyområdet Curaçao og organisert i selskapet Refineria di Korsou, mens salgsleddet ble overført til Curoil og taubåtvirksomheten til Kompania di Tou Korsou (KTK). Også asfaltsjøen fulgte med og ble overtatt av selskapet Boeskabaai. Handelen medførte også at de nye eierne overtok alle forpliktelser og ansvaret for miljøet.Raffineriet ble leid ut til Petróleos de Venezuela (PDVSA) for en periode på fem år. Leieavtalen ble fornyet flere ganger. I 1994 ble avtalen gjort gjeldende for 20 år, i 2014 ble den forlenget til 2019.I 2016 inngikk regjeringen en intensjonsavtale med det statskontrollerte kinesiske selskapet Guangdong Zhenrong Energy (GZE) om å overta driften og modernisere raffineriet. Det kom fram at det kinesiske selskapet manglet tekniske forutsetninger, finansiell styrke og støtte fra den kinesiske regjeringen til å engasjere seg i prosjektet og Curaçaos regjering kansellerte derfor avtalen 30. desember 2017.
På Aruba ble det fra 1940-årene ytret misnøye med Curaçaos dominans. Fra 1954 hadde Curaçao 12 av setene i den folkevalgte forsamlingen, Aruba hadde 8, Bonaire 1, mens Saba, Sint Eustatius og Sint Maarten hadde ett felles sete. Etter at Aruba gikk ut i 1986, fikk Curaçao  14 seter, Bonaire 3, mens Saba, Sint Eustatius og Sint Maarten hver fikk ett sete. Det utviklet seg ikke noen felles identitet. Partiene var opptatt av å forsvare interessene til øya de var basert på.
Etter at Aruba fikk særstatus i 1986, økte Curaçaos dominans og forholdene internt i De nederlandske Antiller kom i ytterligere ubalanse. Politikere fra Sint Maarten presset på for å tre ut av Curaçaos skygge. Curaçao selv ønsket å slippe ansvaret for de mindre øyene, mens Bonaire, Saba og Sint Eustatius tapte tiltroen til at statsfinansene kunne bringes på fote.For Nederland var selvstyret mislykket i lys av store budsjettunderskudd, dårlig utdanningssystem, sosial elendighet og sviktende rettshåndhevelse. Bekymringen økte over korrupsjon, økende kriminalitet, stor statsgjeld og økonomisk avhengighet, men også av økende innvandring av antillanere. Curaçao hadde en mordrate 30 ganger høyere enn Nederland. For 2004 rapporterte FN at 60 % av den beslaglagte kokainen i Karibia ble tatt i de nederlandske områdene. Gjennom utvandring spredte de sosiale problemene seg til moderlandet.I 1993 endte en konferanse om kongerikets framtid med splittelse. Det ble holdt folkeavstemninger om øyenes status. På Curaçao stemte 75 % av velgerne for å opprettholde De nederlandske Antiller, mens 60 % var tilhengere av dette på Sint Maarten og 90 % på Bonaire. I 2000 hadde stemningen på Sint Maarten snudd og 70 % stemte for å bli et eget land. Nederland gikk i 2006 med på at Curaçao og Sint Maarten kunne bli separate land, men krevde kontroll med statsfinansene som motytelse. Samtidig overtok Nederland De nederlandske Antillers statsgjeld på 1,7 milliarder euro.Løsningen var kontroversiell på Curaçao. Spørsmålet ble avgjort i en folkeavstemning i mai 2009. 52 % av velgerne støttet i 2009 opprettelsen av Curaçao som eget land på disse betingelsene.
Uavhengighetspartiet Pueblo Soberano var sterkt imot landets nye status. Også Partido MAN (Movishon Antia Nobo) stemte imot Curaçaos nye grunnlov av 2010.Etter opprettelsen som eget land i 2010 var det politiske liv ustabilt og fragmentert. Regjeringene var ustabile og kortvarige. I 2013 ble Helmin Wiels, leder i partiet Pueblo Soberano og en markant motstander av korrupsjon, skutt og drept.Da Curaçao ble et eget land i 2010, inngikk det i avtalen at Nederland overtok en stor del av landets statsgjeld. Etter dette ble underskudd snudd til overskudd på statsbudsjettet. Et eget organ ble opprettet for å overvåke statsfinansene. Omorganiseringen i 2010 og medførte dermed ikke bare at Curaçao ble et eget land, men også at det økonomiske handlerommet ble begrenset. På dette punktet fikk dermed Curaçao og Sint Maarten mindre selvstyre enn det De nederlandske Antiller hadde.Overoppsynet med statsfinansene ble en kilde til konflikt og noe Curaçaos regjering har ønsket å avslutte. Oppsynsordningen medførte også splittelse mellom tilhengere av økt selvstyre, kanskje også uavhengighet, og tilhengere av nederlandsk kontroll.
Curaçao er et av fire land som utgjør Kongeriket Nederlandene, der Nederlands monark er statsoverhode. Landet er et parlamentarisk demokrati som styrer sine indre anliggender selv. Curaçao har sin egen forfatning, vedtatt 4. september 2010.
Sammen med Nederland, Aruba og Sint Maarten er Curaçao en del av Kongeriket Nederlandene. Hvert av de fire landene styrer seg selv i indre anliggender, men bare Kongeriket Nederlandene har internasjonal juridisk personlighet og kan anses som en stat.Statutten for Kongeriket Nederlandene fra 1954 er forfatning for fellesskapet av de fire landene. Den fordeler ansvarsområder slik at hvert land styrer sine egne indre anliggender, men der utenrikspolitikk, forsvar og statsborgerskap er fellesanliggender. Videre har fellesskapet overordnet ansvar for å sikre menneskerettigheter, rettsstat og godt styresett, og kan gripe inn overfor et land der dette er truet.Saker som gjelder kongeriket som helhet behandles i felles statsråd som består av Nederlands regjering, og en plenipotentiær minister fra hvert av de andre landene. Curaçao har en slik minister i Haag, der landet har et representasjonskontor (Curaçaohuis). Kongeriket er representert på Curaçao ved en guvernør.
Nederland har representasjonskontor på Curaçao. I tillegg til å representere Nederland overfor Curaçao, rådgir kontoret den nederlandske ministeren for kongedømmesaker og bistår nederlendere på øya.
Fellesskapet har også overoppsyn med Curaçaos statsfinanser og justissektoren. Egne organ er etablert for dette. 
Organet for overoppsyn med statsfinansene skal passe på at statsbudsjettet går i balanse, at statsfinansene skjøttes på en god måte og at landet ikke pådrar seg for stor statsgjeld. Dette organet, Kolegio di supervishon finansiero (papiamento), College financieel toezicht (nederlandsk), Committee for Financial Supervision (engelsk), består av fire medlemmer. I tillegg til lederen er det ett medlem nominert av regjeringene i hver av de tre landene Nederland, Curaçao og Sint Maarten. Organet har kontor i både Curaçao og Sint Maarten.
Tilsvarende finnes det et organ (nederlandsk: Raad voor de rechtshandhaving, engelsk: Law Enforcement Council) for overoppsyn med justissektoren, men unntak for den felles domstolen for Curaçao, Sint Maarten, Bonaire, Sint Eustatius og Saba. Raad voor de rechtshandhaving holder oppsyn med politi, påtalemyndighet og fengselsvesenet.
Monarken står formelt i spissen for den utøvende makt og er på Curaçao representert ved en guvernør. Utnevnelse av guvernør skjer etter anbefaling fra landets og kongerikets regjeringer. Funksjonstiden er seks år, med mulighet for fornyelse for ytterligere én seksårsperiode. 
Guvernøren representerer monarken og Kongeriket Nederlandene og står ansvarlig overfor kongerikets regjering. Det er guvernøren som åpner parlamentet i september hvert år. Etter at det har vært valg, leder guvernøren prosessen med regjeringsdannelse. Guvernøren må godkjenne lover forskrifter. Guvernøren er assistert av en viseguvernør og et sekretariat som ivaretar saker som gjelder kongerikets fellesanliggender.
Landets folkevalgte forsamling kalles Parlamento di Kòrsou på papiamento og Staten van Curaçao på nederlandsk. Parlamentet har 21 medlemmer. Det velges for en periode på fire år. Det er mulig med oppløsning og utskriving av nyvalg før fireårsperioden er utløpt.Valgordningen er forholdstallsvalg. Nederlandske statsborgere som bor på øya og har fylt 18 år, har stemmerett.Parlamentet møtes til ordinær sesjon med start andre tirsdag i september.
Regjeringen ledes av statsministeren og består av maksimalt ni ministre.Det praktiseres parlamentarisme. Regjeringen står ansvarlig overfor parlamentet. I henhold til grunnloven skal parlamentets utnevnelse av statsminister forelegges guvernøren for signatur.
I henhold til grunnloven finnes det et rådgivende organ bestående av guvernøren og fem til ni medlemmer, inkludert en viseordfører. Medlemmene utnevnes av regjeringen. Organet gir regjeringen råd om lovgivning før lovforslag fremmes for parlamentet. Det gjelder både det politiske innholdet i forslaget og om forslaget er i overensstemmelse med grunnlovsdokumentene.
Politikken er personbasert, med patron-klient-forhold mellom folkevalgte og velgere. Sammen med partier uten ideologisk samhold har dette ført til et fragmentert partisystem, parlamentsrepresentasjon for mange partier, koalisjonsregjeringer med knapt flertall og hyppige regjeringsskifter etter at Curaçao ble et eget land.
Det kristendemokratiske Partido Nashonal di Pueblo (PNP) er det eldste partiet. Det ble grunnlagt i 1948 som Nationale Volks Partij. Partido Antiá Restrukturá (PAR) er et liberalt parti grunnlagt i 1993. Partido pa Adelanto I Inovashon Soshal (PAIS), etablert i 2010, er beskrevet som sosialliberalt. Det populistiske sentrumspartiet Movementu Futuro Kòrsou (MFK) ble grunnlagt i juli 2010 av Gerrit Schotte, som tidligere tilhørte Partido Frente Obrero Liberashon 30 Di Mei (FOL). Sentrum-venstre-partiet Pueblo Soberano (PS) ble etablert i 2005 av Helmin Wiels. Partido MAN (Movishon Antia Nobo) er sosialdemokratisk, med en historie som går tilbake til De nederlandske Antillers tid.Tre nye partier fikk innvalgt representanter ved valget i 2016: Korsou di Nos Tur (KdNT), Un Kòrsou Hustu (UKH) og Movementu Progresivo (MP). Før valget 28. april 2017 fortsatte fragmenteringen av partisystemet og 14 partier ønsket å stille til valg. Tre partier som ikke hadde representanter i det sittende parlamentet, lyktes med å samle tilstrekkelig støtte til å kunne stille liste: Partido Inovashon Nashonal, Movementu Kousa Promé og alliansen Frente Obrero-Partido Aliansa Nobo. Sju partier fikk innvalgt representanter i valget 27. april 2017. Partido Alternativa Real (tidligere Partido Antia Restruktura, PAR) ble største parti med 6 av 21 mandater. Partido Inovashon Nashonal ble representert for første gang, mens Partido Nashonal di Pueblo og Un Kòrsou Hustu falt ut av parlamentet.
Tre partier, PS, Partido MAN og KdNT, ønsker nominelt selvstendighet for Curaçao. MFK, PAR og PNP er tilfreds med statusen landet har som et eget land innenfor Kongeriket Nederlandene, mens PAIS er mer lojalt mot Nederland.
Curaçao er ikke en del av Den europeiske union, men er som oversjøisk land og område assosiert med unionen og mottar utviklingsmidler. Landet deltar i Forbundet for Den europeiske unions oversjøiske land og territorier for å fremme fellesinteresser overfor EU. Som nederlandske statsborgere har curaçaoerne stemmerett ved valg til Europaparlamentet.
Kongerikets felles utenriksminister representerer alle fire land, det samme gjør ambassader og konsulater. Curaçao kan etablere internasjonale kontakter og forhandle på saksområder der landet styrer seg selv. Landet kan også inngå omforente memoranda, men bare Kongeriket Nederlandene kan inngå traktater og være medlem av internasjonale mellomstatlige organisasjoner. Internasjonale avtaler kan inngås på vegne av, eller begrenset til, det enkelte av de fire landene. Kongeriket kan gi tillatelse til at et enkeltland som Curaçao deltar i regionale organisasjoner som tillater deltakelse fra andre enn suverene stater.Curaçao er assosiert medlem av Sammenslutningen av karibiske stater, UNESCO, FNs økonomiske kommisjon for Latin-Amerika og Karibia (ECLAC) og Den panamerikanske helseorganisasjonen. Landet er også med er med i Caribbean Financial Action Task Force (CFATF), en organisasjon som bekjemper hvitvasking av penger, og ble i 2011 medlem av Interpol.
Norge har et konsulat med en honorær konsul i Willemstad. I 1989 ble det inngått en skatteavtale mellom Norge og De nederlandske Antiller, og med tilleggsprotokoll gjelder den for Curaçao.Den norske Sjømannsmisjonen hadde en kirke i Willemstad fra 1939 til 1983, med et kort opphold fra 1944 til 1946.
Forsvar er et fellesanliggende for Kongeriket Nederlandene. Det er to marinebaser på øya, Parera orlogsstasjon og Suffisant marinekaserne. De to basene er underlagt sjefen for de nederlandske styrker i Karibia (COMNLCARIB). Styrkene bidrar til bekjempelse av narkotikasmugling, miljøkriminalitet og ulovlig fiske, driver sjøredning og bistår ved naturkatastrofer. Koninklijke Marechaussee er også til stede på øya.Fram til 2009 var Det 31. infanterikompani i Nederlandse Korps Mariniers forlagt til Curaçao.Kustwacht Caribisch Gebied er kystvakt for Curaçao, Aruba, Sint Maarten og Karibisk Nederland. Kystvakten har tilhold på Parera orlogsstasjon og på lufthavnen i Hato.Det er ikke allmenn verneplikt, men ungdom kan melde seg til opplæring ved Suffisant marinekaserne. Nederlands forsvar trener også Curaçaos milits, CURMIL.
Lovverket er basert på europeisk kontinentalt rettssystem og ligner mye på nederlandsk lovgivning, for eksempel når det gjelder privatrett. I anvendelsen av lovene har Nederlands høyesterett i enkelte saker lagt vekt på lokale kulturelle særtrekk, slik at slutningen har avveket fra det som ville vært tilfelle i moderlandet. Noen rettsområder er overrepresentert i lovverket, som maritim rett og lovgivning knyttet til innvandring.Det finnes en felles domstol for Aruba, Curaçao, Sint Maarten, Bonaire, Sint Eustatius og Saba som dømmer i første og andre instans. Dommere utnevnes på livstid og kan bare avsettes av høyeste rettsinstans, det vil si Nederlands høyesterett. Domstolsspråket er nederlandsk, men i saker for første instans kan papiamento benyttes.
Påtalemyndigheten er felles for Curaçao, Sint Maarten og de nederlandske øyene, mens Aruba har sin egen påtalemyndighet.Landet har sitt eget politi, Korps Politie Curaçao, som sorterer under justisdepartementet.I henhold til grunnloven har landet ikke dødsstraff.
Grunnlovens første kapittel omhandler rettigheter og friheter. Den forbyr diskriminering på grunnlag av tro, politisk syn, rase, kjønn eller andre forhold. Organisasjons- og forsamlingsfrihet er garantert av grunnloven.
I tillegg til den nederlandske koningsdag 27. april, nyttårsdag, 1. mai og religiøse helligdager, har Curaçao noen egne høytidsdager: Karnevalets blåmandag, flaggdagen 2. juli og Curaçao-dagen 10. oktober.I 1984 ble 17. august erklært som frihetskampens dag (dia di lucha pa libertat). 17. august er datoen for det store slaveopprøret som startet i 1795. Blant curaçaoerne settes denne datoen høyere enn 1. juli, datoen for slaveriets opphør i 1863. Datoen for opptøyene i 1969, 30. mai, ble i 1994 erklært som nasjonal minnedag.
Hovedstadsområdet Willemstad er det viktigste urbane området. Befolkningstettheten er størst i områdene rundt Schottegat, der den viktigste økonomiske aktiviteten også finnes.Curaçao er ikke inndelt i kommuner eller andre administrative underenheter. For statistiske formål er øya inndelt i 65 geosoner.Basert på eldre inndelinger kalles den vestlige delen av øya Band'abou, mens delen øst for hovedstaden kalles Band'ariba. Vest på øya ligger småbyer og landsbyer som Tera Korá, Barber, Sint Willibrordus, Soto, Lagún og, helt i nordvest, Westpunt. Sint Michiel ligger på sørkysten et stykke vest for hovedstaden. Stedet har dyp havn og det har vært drevet fiske.Emmastad nord for Schottegat var opprinnelig boligområde for Shell-tilsatte ved oljeraffineriet. Også Julianadorp i innlandet vest for Willemstad ble bygget som boligområdet for funksjonærer ved raffineriet.Midt på øya, nordvest for Willemstad, ligger Hato, der flyplassen er plassert. Like sørøst for Willemstad ligger Saliña. Flere av stedene på østdelen av øya, som Santa Rosa og Montaña, har blitt oppslukt av hovedstadsområdet. Andre deler øst på øya består av store landeiendommer og er for det meste ubebodd.
Det er skoleplikt for barn mellom 4 og 18 år. Skolesystemet er basert på det nederlandske, fra 1950-årene tilpasset lokale forhold. Grunnopplæringen har to sykluser; den første omfatter barn fra 4 til 8 år, den andre elever fra 8 til 12 år. Deretter skilles det mellom elevene i fire typer videre skolegang fra grunnleggende yrkesopplæring til forberedelse til høyere utdanning. I høyere utdanning skilles det mellom høgskoler (colleger) som gir profesjonsutdanninger med bachelorgrad og akademiske universitetsutdanninger som gir mastergrad.Landets statlige universitet ble etablert i 1979 med navnet Universitetet i De nederlandske Antiller. I 2013 skiftet det navn til Universitetet i Curaçao Dr. Moises da Costa Gomez (UoC). Det har fem fakulteter (juss, ingeniørvitenskap, samfunnsvitenskap og økonomi, humaniora med lærerutdanning, samfunns- og atferdsvitenskap med sosialt arbeid). I 2014 hadde universitetet 2054 studenter og det ble det uteksaminert 238 kandidater.Det finnes flere private universiteter, som Caribbean International University (CIU), Inter-Continental University of the Caribbean (ICUC) og University of the Dutch Caribbean (UDC). Avalon University School of Medicine og Caribbean Medical University retter seg mot amerikanske medisinstudenter.
Caribbean Research and Management of Biodiversity Foundation (CARMABI) driver det marinbiologiske CARMABI Research Institute.
AviserAmigoe er den eldste av de ni dagsavisene. Denne nederlandskspråklige avisen ble etablert i 1883 som katolsk ukeavis, men gikk i 1941 over til å komme ut seks dager i uken. La Prensa startet opp i 1928 med artikler på spansk og nederlandsk, men gikk etter andre verdenskrig over til papiamento. Avisen har vært tilknyttet Det demokratiske parti. Etter opptøyene i 1969 kom det flere nye aviser på papiamento, slik at det i 1980 var seks aviser på dette språket. Blant de nye avisene på papiamento var Nobo, etablert i 1973, Extra og Awor, som skiftet navn til Ultimo Noticia. Bala og Vigilante skriver også på papiamento, mens Independiente i tillegg også har enkelte artikler på nederlandsk. Antilliaans Dagblad, etablert i 2003, har nederlandsk som språk. Per 2013 fantes det to gratis ukeaviser på spansk.
I 2014 fantes det seks fjernsynsstasjoner, tre kabelfjernsynsstasjoner, 28 FM-radiostasjoner og én radiostasjon i AM-båndet.Fjernsynskanalen TeleCuraçao presenterer seg selv som en nasjonal kanal, men regnes ikke som en allmennkringkaster. TeleCuraçao går tilbake til Antilliaanse Televisie Maatschappij som ble etablert i 1960. CBA har programmer også fra nederlandsk og flamsk fjernsyn via BVN.De fleste radiostasjonene kringkaster på papiamento, enkelte på nederlandsk, med en blanding av musikk og nyheter. Z86 retter seg mot et voksent publikum, mens Rock-Kòrsou har et yngre publikum. Nyetablerte stasjoner som Radio Direct fra 2001 og Radio Krioya fra 2005 ble raskt populære.
I 2014 var forventet levealder for nyfødte på 78 år.Ved folketellingen i 2011 levde en firedel av husholdningene under fattigdomsgrensen.Helseforsikringssystemet ble i 2013 omorganisert og samordnet. Grunnleggende helseforsikring ble innført for alle som har inntekt fra lønnet arbeid. Ordningen forvaltes av SVB (Banko di Seguro Sosial, Sociale Verzekeringsbank).Per 2013 hadde landet et større sykehus med 536 senger og et mindre med 40. Det psykiatriske sykehuset hadde 200 senger. I tillegg fantes flere andre institusjoner.
Myndighetene skal ifølge grunnloven anerkjenne og beskytte familien. Kvinner og menn skal ha rettslig lik stilling.Selv om det hersker machokultur blant menn, preges familieforholdene av matrifokalitet med kvinner som de sentrale. Antallet husholdninger med kvinner som aleneforsørgere har økt.På 1940-tallet vokste Onsdagskvinnene, den første kvinneorganisasjonen, fram som en underavdeling av det kristendemokratiske Partido Nashonal di Pueblo. Onsdagskvinnene kjempet for kvinnelig stemmerett, noe som ble innført i 1948. De første kvinnelige folkevalgte kom i 1949. Lucina da Costa Gomez-Matheeuws ble den første kvinnelige minister i Karibia. I 1977 ble hun statsminister i De nederlandske Antiller. Senere har andre kvinner fra Curaçao også fylt statsministerposten: Maria Liberia-Peters, Suzanne Camelia-Römer, Mirna Louisa-Godett og Emily de Jongh-Elhage.
Fram til begynnelsen av 2000-årene var kvinner underrepresentert i arbeidslivet. Kvinnenes deltakelse i yrkeslivet økte betraktelig, slik at det på et tidspunkt var flere kvinner enn menn blant de yrkesaktive. Mange kvinner har lavinntektsarbeid og usikre jobber. Andelen kvinner som har tilfeldig arbeid eller er selvstendig næringsdrivende er høyere enn blant menn.Flere kvinner enn menn har eksamen fra videregående skole og høyere utdanningsinstitusjoner.
BNP per innbygger var i 2009 anslått til 20 500 amerikanske dollar, noe som plasserte Curaçao blant landene med høyest levestandard i Karibia. I 2016 var inflasjonen på 0 %. Arbeidsledigheten lå samme år på 13,3 %.Curaçao har en åpen markedsøkonomi. Økonomien er preget av finansnæring, turisme, oljeraffinering, handel og logistikk. En stor del av økonomien er basert på tjenesteytende næringer.Landet har to frihandelssoner, den ene i havnen, den andre ved flyplassen. Selskaper som driver her har skattefordeler og betaler 2 % skatt på fortjeneste. USA er viktigste handelspartner (75 %). Internasjonale selskaper nyter godt av skattefordeler, med lite eller ingen skatt. I 2001 ble en e-sone etablert, en økonomisk frisone rettet mot selskaper innen elektronisk handel og andre bransjer. Også virksomhet i e-sonen og eksportvirksomhet har lav skatt.
Etter oppløsningen av De nederlandske Antiller i 2010 gikk Curaçao og Sint Maarten i myntunion. De to landene har felles sentralbank som heter Centrale Bank van Curaçao en Sint Maarten. Det var planer om å etablere en ny pengeenhet, karibisk gylden, men denne prosessen ble stoppet i 2015. Sentralbanken har fortsatt utgivelsen av mynter og sedler i antillansk gylden, pengeenheten De nederlandske Antiller benyttet. Fra 1971 er antillansk gylden bundet til amerikansk dollar med en vekslingskurs på 1,79 antillansk gylden per dollar.I tillegg til utstedelse av mynter og sedler, fører sentralbanken tilsyn med banker og kredittinstitusjoner, forvalter valutareserver og opptrer som statskasse.Regjeringen har ytret ønske om å etablere en egen sentralbank for Curaçao.Landet har et velutviklet bank- og finanssektor. Det fantes i 2015 i alt 11 banker som var virksomme innenlands og 31 internasjonale banker. Finanssektoren sto i årene 2011–2013 for rundt 18 % av BNP. Andelen har gått ned som følge av endringer i det tidligere, gunstige skatteregimet for utenlandsselskaper.Internasjonale tiltak rettet mot skatteparadiser førte til at Curaçao endret sin lovgivning. Det er inngått skatteutvekslingsavtaler med andre land. Ny skattelovgivning i 2011 utvidet muligheten for etablering av ulike typer fond og landet ble et spesielt gunstig sted for aksjefond og hedgefond.
Curaçao internasjonale lufthavn ligger i Hato på nordkysten av øya. Den har en kapasitet på 1,6 millioner passasjerer i året. Flyplassen ble oppgradert i 2006.Landet har et par flyselskaper. InselAir flyr fra Curaçao internasjonale lufthavn til destinasjoner i Karibia, Sør-Amerika og Nord-Amerika. Divi Divi Air flyr ruter med småfly til naboøya Bonaire.
Curaçao har ingen motorveger og vegnettet består i all hovedsak av tofeltsveger, men ringvegen rundt Willemstad som heter Schottegatweg, inkludert Koningin Julianabrug, er firefeltsveg (uten planskilte kryss).Ved oppløsningen av De nederlandske Antiller i 2010 ble skipsregisteret overtatt av Curaçao. De nederlandske Antillers skipsregister ble regnet som bekvemmelighetsflagg av Den internasjonale transportarbeiderføderasjonen (ITF).
Skipsfart, internasjonal handel og aktiviteter knyttet til havnen er viktig for økonomien. En stor del av godset som går gjennom havnen er transittgods. Curaçao Ports Authority (CPA) er statseid, mens Curaçao Ports Services (CPS) er privateid. Havnetjenester og drift utføres av CPS. I havnen finnes det tørrdokk for skipsreparasjoner. Selskapet KTK driver taubåttjenester.
Statsselskapet Aqualectra står for elektrisitetsforsyning så vel som for forsyning av drikkevann. Elektrisiteten produseres av generatorer, supplert av vindkraftanlegg. I 2012 var totalt installert kapasitet på 180 MW, hvorav Aqualectra produserte 130 MV, 20 MW var overskudd fra oljeraffineriet og 30 MW kom fra vindkraft. I 2015 ble 87 % av elektrisiteten produsert ved hjelp av importert fossilt brensel, mens de resterende 13 % stammet fra vindkraft. Det første vindkraftanlegget ble installert i 1993. Øya har gode vindkraftressurser. Installasjon av nye vindkraftturbiner økte i 2017 andelen vindkraft til 30 % av elektrisitetsforbruket.  Solkraft er installert i mindre skala.
Det venezuelanske statsoljeselskapet driver Isla-raffineriet gjennom et datterselskap kjent som Isla, formelt Refineria Isla Curaçao. Anlegget produserer produkter som drivstoff (blant annet flytende petroleumsgass, bensin, flybensin, diesel og bunkersolje),  polymerer, petrokjemiske råstoff og asfalt, samt ulike typer smøreolje. Raffineriet har en dagskapasitet på 330 000 fat råolje.
Siden øya ikke har innsjøer eller elver, har drikkevannsforsyning vært et problem. Drikkevann ble hentet fra brønner eller fra regnvannstanker. I 1928 kom det første avsaltingsanlegget i drift. Drikkevannet produseres fra sjøvann ved hjelp av omvendt osmose. Avsaltingsanlegget ved Santa Barbara har en dagskapasitet på 25 100 m³.
Rundt 14 % av landets inntekter kommer fra turisme. Reiselivsnæringen retter seg ikke mot et enkeltmarked.Cruisenæringen nådde en topp i antall passasjerer i 2009, med 400 000 passasjerer. I 2016 hadde Willemstad 232 turistskipsanløp med til sammen 469 498 passasjerer.Reiselivsnæringen på land hadde i 2011 en kapasitet på 5 708 hotellrom. En stor del av overnattingsgjestene kommer fra Nederland, Venezuela og USA. I 2014 var det 3 984 212 gjestedøgn. 31 % kom fra Nederland, 22 % fra Venezuela og 12 % fra USA, 4 % fra Aruba og 3 % fra Canada. 10 % kom fra andre land i Europa, 10 % fra andre land i Amerika og 3 % fra andre land i Karibia.Frisonene tiltrekker seg også besøkende. I 2008 hadde havnefrisonen 54 455 besøkende, men tallet falt til 15 164 i 2015. I tillegg til Venezuela, kommer det her mange besøkende fra Trinidad og Tobago, Haiti og Jamaica.
Musikktradisjonene på øya har gjenspeilet det delte samfunnet. Mens det afrikanskættede flertallet har uttrykt seg gjennom afrikanskpåvirkete musikk- og danseformer, som tambú, identifiserte den rike overklassen seg med europeiske musikk og dans.Den afrikanskinspirerte musikk- og danseformen tambú vokste fram i slavetiden og var opprinnelig knyttet til synkretistisk religionsutøvelse. Myndighetene bekjempet tambú, som også ble fordømt av den katolske kirke. Etter 1969 ble restriksjonene opphevet.Blant protestantene, jødene og de rike katolikkene var det på 1800-tallet populært med vals, polka og masurka. Blant de sefardiske jødene var det også populært med kvadrilje. Det utviklet seg en egen curaçaoisk vals, med en særegen rytme. Komponisten Jan Gerard Palm, som kalles den curaçaoiske klassiske musikks far, utviklet på 1800-tallet antillansk musikk. Sønnesønnene Rudolph Palm, Jacobo Palm og John Palm var også komponister, i likhet med flere andre i Palm-slekten. 
Under oljeboomen i mellomkrigstiden fikk populærmusikken påvirkning fra andre land i Karibia, særlig Cuba, og stiler som guaracha, danzon, habanera og bolero. Til denne musikken ble det benyttet instrumenter som trestrenget gitar (tre), dobbel tromme (bongo) og marímbula, et brett eller en kasse med metalltunger.I 1930-årene fikk sang med papiamentotekst og den afrikanskinfluerte musikkformen tumba et oppsving. Påvirkning fra latinamerikanske rytmer skapte calypso-tumba. Boy Dap og Rudy Plaate var viktige artister som i 1950-årene sang på papiamento.
Påvirkningen fra kubansk musikk varte til 1950-årene. Musikkensemblene, kalt conjuntos, med rytmeinstrumenter, to trompeter, bass og piano ble utvidet med flere trompeter, trombone, fløyte eller saksofon. I 1960-årene fikk beatmusikken innflytelse og elektrisk gitar og orgel erstattet trompetene. Mindre orkestre, kalt combos, så også dagens lys. Musikken var i stor grad basert på karibiske eller nordamerikanske forbilder.Ekspansjonen i reiselivsnæringen skapte nye muligheter for orkestre, men svarte curaçaoere ble først diskriminert på grunn av hudfarge og hotellene brukte i stedet musikere fra Venezuela, Den dominikanske republikk og Panama. Som reaksjon på diskrimineringen ble Asosiashon di Músiko grunnlagt i 1968. Hendelsene i 1969 fikk konsekvenser også i musikklivet. Artister som Rignald Recordino gjorde seg bemerket, fra 1975 med bandet Doble RR Super. I karnevalstiden ble tumba spilt. I 1971 startet en årlig tumbafestival.I 1990-årene kombinerte Gilbert Doran stilene merengue, soca og kadans til en ny stil han kalte ritmo kombiná. Stilen behold sin popularitet også etter årtusenskiftet og spredte seg til Bonaire og Aruba så vel som til utvandrermiljøene i Nederland.
Forfattere som skrev på nederlandsk hadde lettere for å finne et profesjonelt forlag, enn forfattere som skrev på papiamento. Den første litteraturen på papiamento kom på begynnelsen av 1900-tallet. Bannlysingen av papiamento i skolen i 1936 bidro imidlertid til at forfattere skrev på nederlandsk. Holdningen til papiamento endret seg utover i 1950-årene og språket ble akseptert som litterært språk.Siden det fantes få forlag, fikk mange forfattere trykket sine tekster etter eget initiativ. Det var da mest kortere samlinger av poesi og dramatikk.Flere forfattere er flerspråklige. Frank Martinus Arion skrev skjønnlitteratur på nederlandsk og dikt på papiamento. Blant sentrale papiamentoforfattere er Luis H. Daal, Pierre Lauffer og Elis Juliana. Andre nederlandskspråklige forfattere er Cola Debrot, Boeli van Leeuwen og Tip Marugg.
Formelt utdannede kunstnere er noe forholdsvis nytt på Curaçao. Tidligere kunstnere var selvlærte og arbeidet i en intuitiv eller «naiv» stil. Det gjelder kunstnere som Enrique Olario (1891–1977), Margarita Eliza Hodge (1899–1998), Maximiliano Nepomuceno (1908–1975) og Hipólito Ocalia (1916–1984).I 1936 kom legen Chris Engels til øya. Han var også maler og fikk sammen med sin kunstnerkone Lucila Engels-Boskaljon stor betydning for bildekunsten. I 1948 grunnla han Curaçaosch Museum (Museo di Kòrsou). Det første kunstgalleriet, Galerie de Boog, åpnet i 1959.Blant samtidskunstnere har Tony Monsanto, Tirzo Martha, Jean Girigori, Yubi Kirindongo og Herman van Bergen vært opptatt av sosiale og politiske tema.
FotografiFra 1880-årene virket Robert Soublette og sønnen Tito Soublette som fotografer i firmaet Soublette et Fils. De fotograferte øyas kultur og landskap, ofte i serier over tid, slik at forandringer og utvikling ble dokumentert.
I Punda ble det bygget på samme måte som i nederlandske byer omringet av bymurer, med smale hus med høy fasade ut mot gaten. Til ut på 1800-tallet ble husene bygget med trekantet fronton der byggeåret ble plassert. Det eldste bevarte huset med slikt byggeår er fra 1693. På grunnplan var det forretningslokaler, og så over dette lager eller boligetasjer. På 1700-tallet kom det svalganger for å senke temperaturen på innsiden. Bygårdene var opprinnelig hvitkalket, men i 1817 startet tradisjonen med å male dem i forskjellige farger, ofte i rødt, blått, guloker og forskjellige grønnfarger.På 1700-tallet utviklet det seg en byggestil kalt curaçaobarokk med bruk av bueformer. Den sefardiske synagogen og Penha-bygningen er eksempler på denne stilen, som også ble benyttet i noen av herregårdene ute på plantasjene. Ved utgangen av 1700-tallet fantes det over 100 slike landhuizen, plassert på en høyde eller et annet prominent sted på plantasjen.Utover landet ble det på 1800-tallet bygget katolske kirker i kombinasjon med en enkel skole og rundt disse vokste landsbyer som Barber, Sint Willibrordus, Santa Maria, Santa Rosa, Montagne og Westpunt fram.På plantasjene fantes som regel enkle bolighus for slavene. Disse kalles kas di yerba eller kunuku og var influert av afrikanske byggetradisjoner, slik kas krioyo, boligene for håndverkere og arbeidere i utkanten av Willemstad også var.Utover 1800-tallet ble byggestilen enklere, gjerne med enkel gavl med et ornament på toppen. Nyklassisk arkitektur gjorde seg gjeldende i andre halvdel av 1800-tallet.Tidlig på 1900-tallet brakte nederlandske arkitekter art deco-stilen til øya. Det ble bygget som i Miami Beach, med kinobygningene Cinelandia (1941) og West-End.Boomen som fulgte med oljeraffineriet førte til at det ble oppført nye boligområder for funksjonærer og arbeidere. På 1930-tallet ble det bygget leilighetsbygg etter nederlandsk mønster på Negropont like ved raffineriet og Emmastad og Groot Kwartier fikk til sammen 450 nye bolighus. Etter andre verdenskrig ble det i Julianadorp bygget 160 luftkondisjonerte funksjonærvillaer etter mønster av bungalower fra Nederlandsk Østindia, mens rimeligere boliger for arbeiderne ble bygget i Surinamendorp og Suffisantdorp.Modernistisk arkitektur fant også vegen til Willemstad, som i tollboden reist i 1935, i skolebygninger og i brasilianskinspirerte bolighus tegnet av Ben Smit. Det eneste tropiske verk av den nederlandske arkitekten Gerrit Rietveld finnes på øya i form av Mgr. P.I. Verriet Instituut for handikappede barn, reist i 1949.Etter 1969 overtok Yu di Kòrsou (barn av Curaçao), en ny generasjon Curaçao-fødte arkitekter utdannet i utlandet. Tom Janga tegnet campus for Universitetet i De nederlandske Antiller. Firmaet PLAN D2 sto bak boligområdet på Seru Fortuna. Willy Juliana har tegnet villaer i søken etter en mer lokal stil. Det offentlige bibliotek av Janga, Kura Hulanda Hotel og en gate med bolighus i Otrabanda er eksempler på prosjekter som i størrelse, uttrykk og farge søker å forene ny arkitektur med tradisjonell byggestil.Arkitekten Carel Weeber vendte i 2005 tilbake til øya etter å ha arbeidet i Nederland siden 1955.
Gamlebyen i Willemstad ble i 1997 oppført på UNESCOs verdensarvliste. Verdensarvområdet består av fire bydeler i det gamle Willemstad, Fort Amsterdam fra 1634 og festningsverkene Waterfort, opprinnelig anlagt i 1634, og Riffort, bygget i 1820-årene.Begrunnelsen er at gamlebyen er et eksempel på en særdeles godt bevart nederlandsk handels- og forvaltningsby fra kolonitiden. Det historiske bysenteret består av fire bydeler. Punda, Scharloo og Pietermaai ligger på østsiden av sundet, mens Otrobanda ligger på vestsiden. De eldste bygningene er inspirert av nederlandsk 1600-tallsakitektur, kjennetegnet av smale hus med høy fasade ut mot gaten.  Omkring halvparten av bygningene i de gamle bydelene ble vernet i 1990-årene.I 2011 ble fire plantasjer på Vest-Curaçao foreslått som verdensarv som eksempler på strukturer fra slavesamfunnets tid. Plantasjene omfatter herregårdsbygninger, slaveboliger, uthus, arkeologiske områder og minnesmerker.
Curaçaosch Museum er landets eldste museum. Det har samlinger av kunst, så vel som møbler, objekter fra kolonitiden og etnografiske objekter. Kurá Hulanda Museum holder til i Kurá Hulanda Hotel i Otrobanda og har utstillinger om slavehandelen, vestafrikansk historie, førkolumbiske gullgjenstander, objekter fra Mesopotamia og kunst fra Antillene. Curaçao National Museum of Carnival åpnet i 2012.Kas di Pal'i Maishi er en samling slaveboliger som siden 1991 viet oppmerksomhet til leveforholdene for øyas afrikanskættede befolkning. I 2007 åpnet et museum oppkalt etter lederen for slaveopprøret i 1795. Tula-museet holder til i herregårdshuset på plantasjen der opprøret startet og dokumenterer slavesamfunnet. Savonet-museet fra 2010 holder også til på en plantasje og er viet livet til alle grupper som har hatt tilhold på stedet, fra de første innbyggerne og fram til våre dager.Det jødiske museet åpnet i 1970 og har tilhold i to bygninger i tilknytning til Mikvé Israel-Emanuel-synagogen. Fortkerk Museum fra 1991 holder til i en del av kirken fra 1769 i Fort Amsterdam. Det konsentrerer seg om historien til de nederlandske protestantene på øya.Sjøfartsmuseet i Willemstad holder til i en bygning fra 1729 og åpnet i 1998. Det finnes også et postmuseum, et numismatisk museum og et museum for telekommunikasjoner. Octagon Museum er viet forholdet mellom Simón Bolívar og Curaçao, der Bolívar tok tilflukt i 1812.
National Archaeological and Anthropological Memory Management Foundation (NAAM) er en stiftelse for bevaring av kulturhistorien til Curaçao og de andre øyene som tidligere tilhørte De nederlandske Antiller. NAAM har en samling på over 20 000 arkeologiske og antropologiske gjenstander.
Likøren curaçao har sitt navn etter øya. Den fikk opprinnelig sin smak fra skall fra pomerans, som på øya kalles laraha. Skall har vært eksportert for produksjon av likør i andre land. Firmaet Senior & Co. produserer likøren på øya.
De nederlandske Antiller hadde sin egen nasjonale olympisk komité fra 1950 til 2011. Etter at dette landet ble oppløst i 2010, mistet komiteen i 2011 anerkjennelsen fra Den internasjonale olympiske komité. Liemarvin Bonevacia, Philipine van Aanholt og Reginald de Windt deltok derfor som uavhengige deltakere i sommer-OL i London i 2012.
Landets fotball er organisert i Federashon Futbòl Kòrsou som ble grunnlagt i 1921. Forbundet er medlem av FIFA siden 1932 og av CONCACAF siden 1962. Landet har både herrelandslag og kvinnelandslag. Patrick Kluivert ble i 2015 trener for herrelandslaget. Herrelandslagets største meritt kom i 2017, da det vant Caribbean Cup 2017 over Jamaica. Innen klubbfotballen har man på herresiden eliteserien Sekshon Pagá, med ti deltakende lag, som den øverste nasjonale ligaen.I tillegg til fotball, som spilles om vinteren, er baseball en populær idrett om sommeren. Øya har fostret en rekke baseballspillere som spiller i Major League i USA. Gjennombruddet for spillerne i USA kom i 1989 med Hensley Meulens.Curaçaose Atletiek Bond samler landets tolv friidrettsklubber. I april 2017 var landet for første gang vertskap for CARIFTA-lekene, hvor det blant annet tok sitt første gull.Herrelandslaget i rugby union er organisert i Curaçao Rugby Federation som også er medlem av det nordamerikanske rugbyforbundet. Landslaget har deltatt to ganger i det nordamerikanske mesterskapet i rugby (3. divisjon), men ble ikke kvalifisert til mesterskapet i 2017.
Blant idrettsfolk fra Curaçao er landevegssyklisten Marc de Maar, tennisspilleren Jean-Julien Rojer, og sprinterne Churandy Martina og Liemarvin Bonevacia.
Nasjonalstadion er Stadion Ergilio Hato, også kalt Sentro Deportivo Kòrsou (SDK), som ligger nordøst for Willemstad. Stadionet brukes til fotball og friidrett, og var arenaen til CARIFTA-lekene i 2017.
Anderson, William A. og Russell R. Dynes (1975): Social Movements, Violence and Change. The May Movement in Curaçao, Columbus: Ohio State University Press. ISBN 0-8142-0240-3
Aizpurua, Ramón (2011): «Revolution and politics in Venezuela and Curaçao, 1795–1800», i Wim Klooster og Gert Oostindie (red.): Curaçao in the Age of Revolutions, 1795–1800, Leiden: KITLV Press, s. 97–122. ISBN 9789067183802
Baptiste, Fitzroy André (1973): «The Seizure of the Dutch Authorities in Willemstad, Curaçao, by Venezuelan Political Exiles in June, 1929, Viewed in Relation to the Anglo-French Landings in Aruba and Curaçao in May 1940», Caribbean Studies, bind 13, nr. 1 , 1973, s. 36–61
Baptiste, Fitzroy André (1988): «The Exploitation of Caribbean Bauxite and Petroleum, 1914–1945», Social and Economic Studies, bind 37, nr. 1/2, s. 107–142
Bernas, Vlastimil (2015): «Netherlands Overseas Territories in Comparative Perspective», i Malkhaz Nakashidze  (red.): IACLPM 2015 Conference Proceedings, International Institute for Academic Development, s. 217–234. ISBN 9789941077135
Bikker, Sharo (2013): «Curaçao's Drinking Water», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 167–168. ISBN 9789088504037
Boucher, Philip (2011): «The French and Dutch Caribbean, 1600–1800», i Stephan Palmié og Francisco A. Scarano (red.): The Caribbean. A History of the Region and Its Peoples, Chicago: University of Chicago Press, s. 217–230. ISBN 9780226645087
Bulmer-Thomas, Victor (2012): The Economic History of the Caribbean since the Napoleonic Wars, New York: Cambridge University Press. ISBN 9780521145602
Clegg, Peter: «Independence movements in the Caribbean: withering on the vine?», Commonwealth & Comparative Politics, bind 50, nr. 4, 2012, s. 422–438. DOI: 10.1080/14662043.2012.729728
«Curaçao», i Political Handbook of the World 2011, Washington, DC: CQ Press, 2011, s. 1023–1027. ISBN 9781608717347
«Curaçao at a Glance» i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, 2013, s. 11–14. ISBN 9789088504037
De Freitas, John A. (2013): «Terrestrial Ecology (Plants and Animals)», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 169–175. ISBN 9789088504037
de Jong, Lammert og Ron van der Veer (2012): «Reformation of the Kingdom of the Netherlands: what are the stakes?», i Peter Clegg og David Killingray (red.): The Non-Independent Territories of the Caribbean and Pacific: Continuity and Change, London: Institute of Commonwealth Studies, s. 61–84. ISBN 978-0-9569546-0-2
de Jong, Nanette (2010): «The Tambú of Curaçao: Historical Projections and the Ritual Map of Experience», Black Music Research Journal, bind 30, nr. 2, s. 197–214
Demography of Curaçao, Central Bureau of Statistics, 2014. Tilgjengelig for nedlasting
Emmer, P.C. (2006): The Dutch slave trade, 1500–1850, New York: Berghan Books. ISBN 1845450310
Everett-Heath, John (2010): Concise Dictionary of World Place-Names, Oxford: Oxford University Press
Fatah-Black, Karwan (2011): «The Patriot coup d'état in Curaçao, 1796», i Wim Klooster og Gert Oostindie (red.): Curaçao in the Age of Revolutions, 1795–1800, Leiden: KITLV Press, s. 123–140. ISBN 9789067183802
First Results Census 2011 Curaçao, Willemstad: Central Bureau of Statistics Curaçao, 2012
Gangelhoff, Christine og Cathleen LeGrand (2013): «Art Music by Caribbean Composers: Curaçao», The International Journal of Bahamian Studies, bind 19, nr. 2, s. 19–43
Gill, Ronald (2013): «The Architectural Development in Curaçao», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 157–162. ISBN 9789088504037
Goede, Miguel (2016): «The History of Public Administration in the Dutch Caribbean», i Indianna D. Minto-Coy og Evan Berman (red.): Public Administration and Policy in the Caribbean, Boca Raton: CRC Press, s. 77–94. ISBN 9781439892947
Goslinga, C.Ch. (1975): Curaçao and Guzmán Blanco. A Case Study of Small Power Politics in the Caribbean, Haag: Martinus Nijhoff. ISBN 9024718368
Kim-Hak, David, Mike B. Dixon, Manuel A. Galan, Frank Boisseau, Joseba Gallastegui og Ralph Martina (2015): «Santa Barbara, Curacao desalination plant expansion using NanoH2O thin film nanocomposite (TFN) SWRO membrane», Desalination and Water Treatment, bind 55, nr. 9, s. 2446–2452. DOI: 10.1080/19443994.2014.939859
Klooster, Wim (2011): «The rising expectations of free and enslaved blacks in the Greater Caribbean», i Wim Klooster og Gert Oostindie (red.): Curaçao in the Age of Revolutions, 1795–1800, Leiden: KITLV Press, s. 57–74. ISBN 9789067183802
Klooster, Wim  (2014): «Curaçao as a Transit Center to the Spanish Main and the French West Indies», i Gert Oostindie og Jessica V. Roitman (red.): Dutch Atlantic Connections, 1680–1800. Linking Empires, Bridging Borders, Leiden: Brill, 2014, s. 25–51. ISBN 978-90-04-27131-9
Kunneman, Frank (2013): «Curaçao Law», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s.  83–88. ISBN 9789088504037
Kuss, Malena (2007): «The Netherlands Antilles: A Historical Sketch» i Malena Kuss (red.): Music in Latin America and the Caribbean. An Encyclopedic History. Volume 2: Performing the Caribbean Experience, Austin: University of Texas Press, s. 451–461
Kwiers, Stella Pieters (2013): «Contemporary Women», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 125–128. ISBN 9789088504037
Lake, Zaida (2013): «Women in the Labor Market of Curaçao», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 129–130. ISBN 9789088504037
Narain, Lloyd (2013): «Curaçao and Sustainability: Some Observations», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 163–165. ISBN 9789088504037
Higman, B.W. (2011): A Concise History of the Caribbean, Cambridge: Cambridge University Press. ISBN 9780521043489
Kingdom of the Netherlands. One Kingdom – Four Countries; European and Caribbean, Nederlands utenriksdepartement, 2015
Mansell, John N.K. (2009): Flag State Responsibility. Historical Development and Contemporary Issues, Dordrecht: Springer. ISBN 978-3-540-92932-1
Montesant, Sygmund  (2013): «Education in Curaçao», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 89–93. ISBN 9789088504037
Morgan, Kenneth (2014): «Anglo-Dutch Economic Relations in the Atlantic World, 1688–1783», i Gert Oostindie og Jessica V. Roitman (red.): Dutch Atlantic Connections, 1680–1800. Linking Empires, Bridging Borders, Leiden: Brill, 2014, s. 119–138. ISBN 978-90-04-27131-9
Newton, M.A og G.J.M. Gehlen (2013): «Willemstad Curaçao, a UNESCO World Heritage City», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 69–73. ISBN 9789088504037
Oostindie, Gert (2011a): «Slave resistance, colour lines, and the impact of the French and Haitian revolutions in Curaçao», i Wim Klooster og Gert Oostindie (red.): Curaçao in the Age of Revolutions, 1795–1800, Leiden: KITLV Press, 2011, s. 1–22. ISBN 9789067183802
Oostindie, Gert (2011b): Postcolonial Netherlands: Sixty-five years of forgetting, commemorating, silencing, Amsterdam: Amsterdam University Press. ISBN 9789089643537
Oostindie, Gert (2014): «Dutch Atlantic Decline during "The Age of Revolutions"», i Gert Oostindie og Jessica V. Roitman (red.): Dutch Atlantic Connections, 1680–1800. Linking Empires, Bridging Borders, Leiden: Brill, 2014, s. 309–335. ISBN 978-90-04-27131-9
OECD (2015): Global Forum on Transparency and Exchange of Information for Tax Purposes Peer Reviews: Curaçao 2015: Phase 2: Implementation of the Standard in Practice, OECD Publishing
Petit, Jérôme og Guillaume Prudent (2010): Climate Change and Biodiversity in the European Union Overseas Entities, Gland/Brussel: International Union for Conservation of Nature. ISBN 9782831713151
Postma, Johannes Menne (1992): The Dutch in the Atlantic Slave Trade, 1600–1815, Cambridge: Cambridge University Press. ISBN 0521365856
Rojer jr., Guido (2013): «Selected Aspects of Curaçao's Economy», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 75–82. ISBN 9789088504037
Room, Adrian (2006): Placenames of the World: Origins and Meanings of the names for 6,600 Countries, Cities, Territories, Natural Features and Historic Sites. 2. utgave, McFarland & Company
Rupert, Linda M. (2012): Creolization and Contraband. Curaçao in the Early Modern Atlantic World, Athens: University of Georgia Press. ISBN 9780820343051
Rutgers, Wim (2013): «Literature in Curaçao», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 147–151. ISBN 9789088504037
Römer, Louis Philippe (2013): «May 30, 1969», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 53–56. ISBN 9789088504037
Römer-Kenepa, Nolda (2013a): «A brief history of Curaçao», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 23–43. ISBN 9789088504037
Römer-Kenepa, Nolda (2013b): «The Great Slave Rebellion of Curaçao in 1795», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 45–51. ISBN 9789088504037
Sambo, Luisette og Wernher Suares (2013): «Papiamentu, the Vernacular of Curaçao», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 99–104. ISBN 9789088504037
Smit, Jennifer (2013): «Visual Arts in Curaçao», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 153–156. ISBN 9789088504037
Statistical Yearbook Curaçao 2013, Central Bureau of Statistics Curaçao, 2015. Tilgjengelig for nedlasting
ter Bals, Menno (2013): «Demograhpics», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 19–21. ISBN 9789088504037
van Dam, Oscar (2013): «Media in Curaçao – News Travels Fast», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 95–98. ISBN 9789088504037
van der Dijs, Natasha Maritza (2013): «Population and Ethnicity», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 105–110. ISBN 9789088504037
van Soest, Jaap (1977): «Curaçao and its economy at the turn of the century», Social and Economic Studies, bind 26, nr. 1, s. 38–62
Veenendaal, Wouter (2016a): «Missed opportunities: Why Dutch institutions fail in the Caribbean», KITLV, Royal Netherlands Institute of Southeast Asian and Caribbean Studies, 2016
Veenendaal, Wouter (2016b): «Smallness and Status Debates in Overseas Territories: Evidence from the Dutch Caribbean», Geopolitics, bind 21, nr. 1, 2016, s. 148–170
Vermeij, Mark J.A. (2012): The current state of Curacao’s Coral Reefs, Carmabi Foundation/Universitetet i Amsterdam
Witteveen, Ieteke (2013a): «Archaeology: Curaçao's History Started 5000 Years Ago», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 63–68. ISBN 9789088504037
Witteveen, Ieteke (2013b): «Museums in Curaçao», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 133–137. ISBN 9789088504037
Witteveen, Ieteke (2013c): «Music and Identity in Curaçao», i Ieteke Witteveen, Wim Kamps og Guido Rojer jr. (red.): Contemporary Curaçao. A Caribbean Community, Amsterdam: Uitgeverij SWP, s. 139–146. ISBN 9789088504037
