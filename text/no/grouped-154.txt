
60 meter for menn ved VM i friidrett innendørs 2018 ble avholdt i Arena Birmingham i Birmingham i Storbritannia den 3. mars 2018. 
Kvalifisering: De tre første i hvert heat (Q) pluss de tre raskeste ellers (q) kvalifiserte seg til semifinalene.
Kvalifisering: De to første i hvert heat (Q) pluss de to raskeste ellers (q) kvalifiserte seg til finalen.

VM i kunstløp 2011. Verdensmesterskapet i kunstløp for menn, kvinner, parløp og isdans ble arrangert i Moskva i Russland  25. april til 1. mai 2011. Mesterskapet skulle egentlig blitt arrangert i Tokyo i Japan 21. til 27. mars, men på grunn av jordskjelvet ved Tōhoku 2011 ble arrangementet utsatt og senere flyttet til Moskva. 

Verdensmesterskapet i orientering 2004 var det 21. verdensmesterskapet i orientering. Mesterskapet ble arrangert i Västerås i Sverige 11.-19. september 2004. Mesterskapet var det tredje Orienterings-VM som ble arrangert i Sverige.
Utøvere fra 39 nasjoner deltok i mesterskapet. Det var én nasjon færre enn i det foregående verdensmesterskapet i 2003. Nye nasjoner er markert med fet skrift.
Sted:  Villa UtsiktenDato: 15. september 2004Distanse: Menn: 3 060 m, 12 poster, Damer: 2 560 m, 11 posterResultater:
Sted:  VästervålaDato: 16. september 2004Distanse: Menn: 17 110 m, 28 poster, Damer: 11 020 m, 25 posterResultater:
Sted:  LappslättenDato: 18. september 2004Distanse: Menn: 6 300 m, ? poster, Damer: 5 260 m, ? posterResultater:
Sted:  HäpplingeDato: 19. september 2004Etappelengder: Menn: 8,15-8,5 km, Damer: 6,1-6,3 km Resultater:

Voksen kirke er en kirke i vestre del av Oslo. Kirken ble bygget i 1995 og er en moderne arbeidskirke. Arkitekt var Arild Lauvland.
Kirken har 400 sitteplasser i tillegg til en menighetssal, til sammen 500 plasser. Bygningen inneholder også kapell og flere møterom.
Voksen prestegjeld består av ett sogn og omfatter områdene Hovseter, Vestre Holmen, Kragskogen, Voksenlia og Voksen skog.

Volodarskij-broen er en bro over elven Neva i St. Petersburg, Russland. Broen forbinder gatene Narodnaja og Ivanovskaja. Broens lengde er 332 m, bredden er 24-27 m. Den er oppkalt etter V. Volodarskij, en marxistisk revolusjonær, som ble drept på stedet i 1918. Broen ble bygget i 1932–1936.

Voluspå (norrønt Vǫluspá), «volvens spådom», er det første diktet i Den eldre Edda. Det inntar en særstilling blant eddadiktene, ved at det ikke skildrer noen episode i gudenes eller menneskenes liv. Ei heller inneholder det noen utredning av sedvanerett, slik tilfellet er med Håvamål, «den Høyes sang». Diktet utgjør i stedet en verdenshistorie som kort redegjør for verdens skapelse, og gudenes og menneskenes skjebne frem til denne verdens undergang under det fremtidige Ragnarok. Det er både en skapelsesberetning og en dommedagsprofeti. Diktet avsluttes med en kort, men henført skildring av en etterpå følgende ny og bedre verden. Diktet er lagt i munnen på en omkringvandrende spåkvinne eller kvinnelig sjaman, en såkalt volve, som retter sine ord til hele menneskeheten.
Opphavet til Voluspå er ukjent, men det antas at det er diktet enten i Norge eller på Island sent på 900-tallet i brytningstiden mellom hedendommen og kristendommen. 
Voluspå er blitt bevart som en del av to større verk; Konungsbók Eddukvæða (Codex Regius) og Hauksbók. Voluspå er gjengitt ganske ulikt i de to verkene, rekkefølgen på strofene er forskjellig og enkelte strofer finnes kun i den ene versjonen.
Voluspå begynner med at Oðin går til volven for å få henne til å spå om fremtiden. Før hun begynner sin spådom, rekapitulerer hun historien fra skapelsen og frem til nåtiden (tiden Voluspå ble skapt). Etter dette spår hun om hva som vil komme; i skremmede bilder beskriver hun hvordan verden går under i Ragnarok og gudene faller. Oðin selv blir drept av fenrisulven som har slitt seg fri, og like før verdens ende utkjemper Tor, som siste gjenlevende gud, et endelig slag med Midgardsormen. Slaget ender med at solen slukner og verden synker i havet. I de siste strofene beskriver hun hvordan jorden igjen stiger opp av havet og en ny verden oppstår.

Volvat stasjon er en nedlagt stasjon i Oslos T-banesystem beliggende på Volvat. Stasjonen ligger mellom Majorstuen og Borgen. Den lå på gateplan fra den ble åpnet 17. november 1912 frem til 1939 da den ble den eneste underjordiske stasjonen vest for Majorstuen. Volvat var den eneste stasjonen i funkisstil.Etter at Røabanen i 1995 ble oppgradert til T-banestandard, ble stasjonen kun betjent av Kolsåsbanens tog da Røabanens tog var for lange for perrongen. Stasjonen ble helt nedlagt 7. april 1997 som følge av at også Kolsåsbanens tog ble for lange (de ble forlenget fra to til tre vogner).

Volvo C70 er en 2-dørs sportslig familiebil med fire seter fra svenske Volvo, laget i hele 155 000 eksemplarer.Serie 1 kom som coupe  (1997–2002, 27 000 eks.) og som cabriolet med tøytak (1997–2004, 45 000 eks.). Den var tegnet av Volvo's senere designsjef, briten Peter Horbury (født 1950) og utviklet mekanisk sett i samarbeid med britiske Tom Wilkinshaw Racing (TWR) fra Kidlington som drev Formel 1 til 2002.  C70 ble bygget i Uddevalla på understell fra Volvo V70.
Serie 2 (2006–2013, 84 000 eks.) kom som  cabriolet med 3-delt metalltak som ble brettet ned i bagasjerommet. Den var tegnet av amerikaneren John Kinsey, forberedt hos Pininfarina i Torino, og bygget i italienske Pininfarina sin nye fabrikk i Uddevalla, deres første utenfor Italia, på samme understell som Volvo V50.  I 2010 ble utseendet endret noe. Fabrikken i Uddevalla ble nedlagt samtidig med C70 i 2013.

Vorma er et vassdrag og ei elv i Orkdal kommune. Det starter som Postbekken ved Drogsetgruvon i Meldal og fortsetter som Bjøråa til Ringavatnet og i Orkdal Hostovatnet. Ved østenden av Hostovatnet får den navnet Vorma og renner ut i Orkla ved Vormstad. Elva renner gjennom myrer, dyrka mark og løvskog. I de nedre delene er elva utbygd til produksjon av vannkraft i Vorma kraftverk, og store deler av vannet går i rør. Den regulerte delen av vassdraget er på ca. 1 km og utgjør kun en liten del av hele vassdraget.

Vraket i Åkroken er et fartøysvrak fra senmiddelalderen som var funnet i elven Selångersån ved Åkroken i den svenske byen Sundsvall i 1994. Det var et vrak etter et større fartøy på 14,3 meter lengde og 5 meter bredde. Opprinnelig var dette et skip på opptil 17 meter lengde og 6 meter bredde eller mer. Skipet var bygd i halvkravell som et tidlig eksempel på denne byggeteknikken.
Sundsvall tidligere lå lengre vestover enn i dag fram til de første stadsprivilegier var kommet i år 1621. I forbindelse med landhøyningen ble byen flyttet nærmere havet i øst, og et havnested der elven bøyer seg, ble forlatt. Dette havnestedet lå mot et område som i dag kalles Åkroken. Etter rester av et fartøy var funnet i 1994, ble prøver tatt for å datere funnet. Ved bruk av C14-analyse ble fartøyet datert til tiden mellom 1280 og 1640 e.Kr. 
Den grunne Selångersån har meget dårlige sikte i vannet, på bare en og en halv meter dybde er det sagt at det er lik mørkt som i en sekk. Den kraftige strømmen og mye slam i elven gjorde de første arkeologiske undersøkelser nesten umulig. To dykkerne i oktober 1999 klarte å ta seg ned og meldte fra om gode sikteforholder. Disse kunne konstatere at vraket med tiden var blitt mer blottlagt. På dette tidspunktet trodde man fremdeles at vraket var fra 1400-tallet. Det var funnet klumper av ubrente kalk, som kan ha vært lasten for skipet.
Etter hvert klarte marinarkeologene, beskyttet av nedsenkede containernett, å finne fram til vraket som ligger på mellom 0,5 og 2,5 meter dybde. Deretter ble vraket undersøkt i oktober 2006 med tegning, foto og video.
Det bevarte skroget var på 14,3 meter, men hadde en opprinnelig lengde på 16-17 meter. 80 prosent av babordssiden og 30 % av styrbordssiden har blitt bevart fram til nyere tid. Dykkerne oppdaget at konstruksjonen kan være bygd i halvkravell, med underskroget i klink og overdelen i kravell. Det var ikke funner klinkhakker på de øvre deler av spantene.
Ved kravellbyggingen måtte båtbyggeren ha hjelpemidler og forskjellige kunnskaper om hvordan å konstruere et fartøy. Men det var mulig å bruke en snarvei ved å bygge båten eller skipet i halvkravell. Med denne byggeteknikken kan man bruke den eldre byggetradisjonen fra klinkbyggingen på underdelen av skroget. Det var mulig å finne spor etter fem bord på babordssiden, og to spanter var tatt bort for nærmere undersøkelser. Etter den femte bordgangen på spanten ble overflaten på spanten slett uten hakker. På den øvre delen av spanten er fire borehuller etter nagler funnet, muligens for å feste fast de fire øvre bordgangene.
Vraket har store likeheter med et annet vrak funnet i det samme landet, Avafjärdsvraket ved Gävle. Det har også blitt bemerket at konstruksjonen i vraket liknet sterkt på et annet vrak funnet i Kalmar, den eldre Kalmar I-vraket fra middelalderen. Etter de første observasjoner av vraket i 1994 til 2006 trodde man det var tverrbjelker med endestykker gjennom skipssidene på dette vraket. Men dette lot seg ikke påvises under de marinarkeologiske undersøkelsene i 2006. 
Istedenfor hadde man funnet mindre overliggende bjelker naglet med trenagler til noen av spantene. Disse bjelkene holder på plass et kraftig tømmerstykke et stykke ute i styrbord fra kjølen på innsiden av skroget.
Det ble tatt prøver før 2006 for å kunne analyse trematerialet for dendrokronogiske datering, og det ble mulig å datere vraket til tiden etter 1572. Trær som var brukt for byggingen, stammer fra sørvestre Jemtland, som fremdeles var en del av Danmark-Norge den gang. Dateringen gjør vraket i Åkroken til et av de eldste beviser på fartøyer bygd med halvkravellteknikk. Nye prøver tatt annetsteds på vraket i oktober 2006 viser også at trevirket var felt i 1577. Resultatet viser ogå at dette virket kom fra trær i Finland.
Ifølge dykkerne hadde den kraftige strømmen en ødeleggende virkning på sedimentene som beskytter vraket, og deretter utsatte trevirket for angrep fra mikroorganismer. Isen som lagt seg over elven om vinteren, nærmere seg de øvre deler av vraket med tiden.

Vrenga kraftverk er et vannkraftverk i Flesberg kommune i Buskerud fylke.  Kraftverket ble satt i drift i 1960, og utnytter et fall på 380 meter fra Hoppestadvatnet til Numedalslågen. Hopperstadvatnet er regulert mellom 563 og 550 moh. 
Vannene Fiskeløysen, regulert mellom 788 og 784 moh, Kyrkjevatn (680, 660 moh), Hånavatn (653 til 644 moh) reguleres også, men vannet brukes her først i Hølseter kraftverk.

VVVVVV er et 2D-puzzle- og plattformspill utviklet av Terry Cavanagh. Spilldesignet har hentet inspirasjon fra videospill til Commodore 64 og andre videospill fra 8-bit-æraen i 1980-årene. Cavanagh ville lage et spill som lignet på de han vokste opp med.
I spillet har man rollen som Viridian, en kaptein på et romskip som strander i en annen dimensjon. Han blir dermed adskilt fra mannskapet. Målet i spillet er å finne de fem personene i mannskapet. Spillet er uvanlig til å være et plattformspill ettersom spillfiguren ikke kan hoppe. Man må isteden skifte hvilken retning tyngdekraften trekker for å navigere seg rundt. Spillet er ellers kjent for å ha en høy vanskelighetsgrad.
Spillet ble opprinnelig utviklet i Adobe Flash og lansert 11. januar 2010 for Microsoft Windows. Det ble skrevet om til C++ av Simon Roth i 2011, og relansert som en del av tredje spillsamling fra Humble Indie Bundle. C++-versjonen lot spillet bli spilt på andre plattformer, som Linux, iOS, Android, Nintendo 3DS og Nintendo Switch.
VVVVVV fikk god kritikk av blant annet GamesRadar, IGN, IndieGames.com og Rock, Paper, Shotgun, og ble ansett av de to sistnevnte som det viktigste indievideospillet fra 2010. Spillets nivådesign og utfordringen som gis til spilleren, fikk også ros. Det vant prisen for «beste indiespill» fra Gamasutra i 2009.
I motsetning til de fleste plattformspill kan spillfiguren i VVVVVV ikke hoppe, men kan istedenfor skifte hvilken retning tyngdekraften trekker. Det får spillfiguren, kaptein Viridian, til å enten falle opp eller ned. Spilleren bruker dette for å navigere seg gjennom spillet og unngå farer, blant annet pigger og fiender. I spillet har man et uendelig antall liv, men man dør så snart man blir skadet. Spillet holder telling på hvor mange ganger man dør.
I løpet av spillet introduseres det blant annet bevegende gulv og rom med utganger langs skjermkanten, slik at man dukker opp på den andre siden når man går igjennom dem. VVVVVV har åtte hovednivåer i en større åpen verden som spilleren kan utforske. På grunn av den høye vanskelighetsgraden har spillet mange lagringspunkter, som spilleren returnerer til når man dør.I spillet finnes det en trist elefant, som heter «Den triste elefanten», også kjent som «elefanten i rommet» (fra det engelske ordtaket «elephant in the room»). Den er en stor elefant med en tåre hengende i øyekroken. Den dekker fire rom i romstasjonen hvor spillet er satt, og bytter konstant farge. Hvis spilleren står nær elefanten i en viss tidsperiode, blir kaptein Viridian trist. Elefanten har ingen praktisk funksjon i spillet, men har vært grunnlaget for en diskusjon om hva poenget med den er, og om det er en skjult mening eller et symbol bak den.I et intervju sa Cavanagh at han uttaler navnet på spillet som «V», men han oppfordret til å uttale det på en hvilken som helst morsom måte. Han sa at noen uttalte det som «Six V's» («seks V-er»), som han trodde var enklest.
Kaptein Viridian må evakuere romskipet og mannskapet sitt, siden skipet blir påvirket av «interdimensjonale forstyrrelser». Mannskapet klarer å unnslippe gjennom en teleportør på skipet, men kaptein Viridian blir adskilt fra resten av mannskapet. Når kapteinen returnerer til skipet, finner han ut av at de er fanget i en annen dimensjon (kalt «Dimension VVVVVV»), og at mannskapet er spredt rundt skipet. Viridian må finne ut årsaken til de interdimensjonale forstyrrelsene og finne resten av mannskapet; Verdigris, Vermillion, Victoria, Violet og Vitellary.
Spillmekanikken i VVVVVV, hvor man kan bytte hvilken retning tyngdekraften trekker, er basert på et tidligere spill Cavanagh designet, Sine Wave Ninja. I et intervju med IndieGames.com sa Cavanagh at han ville bruke denne ideen som en grunnleggende egenskap i et spill, siden ingen andre spill hadde gjort det før.Cavanagh viste frem VVVVVV på bloggen Distractionware for første gang i juni 2009. Spillet hadde da vært i utvikling i to uker, og han håpet at det ville være ferdig i løpet av de to neste ukene, og «forhåpentligvis ikke mye lenger». Et annet innlegg på bloggen viste frem skjermbilder fra spillet og en forklaring på tyngdekraftsmekanikken. Cavanagh skrev at VVVVVV, i motsetning til noen av hans tidligere verk, som Judith og Pathways, ikke skulle bli et eksperiment for historiefortelling, men heller være fokusert på nivådesign. Spillet ble avduket på Eurogamer Expo i 2009, hvor Cavanagh fikk muligheten til å få tilbakemeldinger fra spillere. I desember 2009 ble en betaversjon av VVVVVV lekket på 4chan, etter at den hadde blitt gitt ut til noen donorer.VVVVVVs visuelle stil har hentet mye inspirasjon fra spill for Commodore 64 og andre 8-bits videospill fra 1980-årene, spesielt Jet Set Willy, som VVVVVV har blitt inspirert av. Blant annet er innsamling av gjenstander som er vanskelige å komme til i spillet, i tillegg til at hvert rom i spillet er navngitt, hentet fra Jet Set Willy. Cavanagh ønsket å lage et spill som så ut som og fungerte som de Commodore 64-spillene han vokste opp med. I slutten av utviklingen fikk han Bennett Foddy, utvikleren av QWOP, til å navngi alle nivåene i den endelige versjonen av spillet. Spillet bruker også chipmusikk, som etterligner musikken 8-bit-spill hadde. Den svenske komponisten Magnus Pålsson komponerte lydsporet for spillet, og ga ut musikken på albumet PPPPPP.Cavanagh har sagt at ettersom han ikke har de tekniske ferdighetene til å lage spill som ser mer moderne ut, fokuserer han heller på å få dem til å se mer interessante ut. Han mente dette ble gjort lettere ved å jobbe innenfor faste grenser. VVVVVV var det første spillet Cavanagh solgte kommersielt. De forrige spillene hans ble utgitt som freeware, men han mente at VVVVVV var så stort at han ikke ville gjøre det med dette.VVVVVV ble utgitt 11. januar 2010 for Microsoft Windows. OS X-versjonen kom ut 7. september 2010. En demoversjon med to nivåer fra fullversjonen av spillet kan spilles på nettsiden Kongregate.Spillet ble skrevet om til C++ av Simon Roth i 2011. Denne C++-versjonen ble gitt ut som versjon 2.0, og som en del av tredje spillsamling fra Humble Indie Bundle 26. juli 2011, da også for Linux. Versjon 2.0 støtter også selvlagde nivåer og har et nivåredigeringsverktøy. C++-versjonen fikk også nye grafikkmodeller og diverse ytelsesforbedringer.7. oktober 2011 ble det kunngjort at en versjon av spillet for Nintendo 3DS ble utviklet av Nicalis. Den ble gitt ut 29. desember 2011 i Nord-Amerika og 10. mai 2012 i Europa. Spillet ble også gitt ut for Open Pandora 24. desember 2011.I oktober 2012 offentliggjorde Terry Cavanagh at han hadde planer om å slippe ut versjoner av spillet til iOS og Android. I 2014 sa han at han skulle slippe versjoner av spillet for iOS, Android, PlayStation Vita og Ouya, helst samtidig om han fikk det til. Han nevnte også at det sannsynligvis ville være det siste han skulle gjøre med spillet. Android-, Ouya- og iOS-versjonene ble utgitt 12. juni 2014. PlayStation Vita-versjonen kom ut samtidig med PlayStation 4-versjonen 25. august 2014.1. mai 2016 oppdaget hackeren ShinyQuagsire at Nintendo 3DS-versjonen av VVVVVV kunne bli brukt til å kjøre hjemmelaget programvare på konsollen. På samme måte som de tidligere hadde gjort med Cubic Ninja, fjernet Nintendo spillet fra eShop etter at det ble oppdaget, slik at spillet ble utilgjengelig for 3DS-konsoller. Spillet ble gjort tilgjengelig på eShop igjen nesten fire måneder senere, etter at versjon 1.1 av spillet fikset dette.
Musikken i VVVVVV ble komponert av chipmusikeren Magnus Pålsson. Cavanagh spurte Pålsson om han kunne komponere musikken til VVVVVV etter at Cavanagh hadde spilt Space Phallus, et indiespill utviklet av Charlie's Games med en sang komponert av Pålsson. Pålsson skrev på Distractionware-bloggen etter å ha spilt Cavanaghs tidligere spill, at han var overrasket over dybden i spillene, selv om de var små og korte. Pålsson planla å komponere glad musikk med høyt tempo for VVVVVV. Han håpet at man ville få musikken på hjernen, slik at man ender opp med å nynne på musikken selv når man ikke spiller, hvilket vil få en til å fortsette å spille det. Hele lydsporet, kalt PPPPPP, ble utgitt samtidig med VVVVVV og selges både via nedlasting og på CD på Pålssons nettside. 12. juni 2014 ga Pålsson ut en power metal-versjon av albumet kalt MMMMMM, som ble fremført av gitaristen Jules Conroy.
VVVVVV fikk god kritikk. Det fikk 79,90 % for PC-versjonen og 81,70 % for 3DS-versjonen fra GameRankings. Spillet var, ifølge Michael Rose fra IndieGames.com og Kieron Gillen fra Rock, Paper, Shotgun, det viktigste indiespillet gitt ut i 2010. Gillen sa det var årets første virkelig store indiespill. Rose sa at utgivelsen av VVVVVV kom etter et år hvor indiespill ikke hadde en stor rolle, men mente at spillet viste at indiespill likevel kunne være betydningsfulle. Nivådesignet i VVVVVV ble også rost av kritikere. Michael McWhertor fra Kotaku kalte nivådesignet «smart». Rose mente at nivåene ikke hadde noe fyllstoff, og at hvert nivå gir spilleren en ny utfordring. Han mente det var et av spillets styrker. McWhertor skrev at spillet hadde en overraskende mengde variasjon, som beviste at designeren ikke var redd for å utforske spillets muligheter.Flere av anmeldelsene av VVVVVV kommenterte den høye vanskelighetsgraden. McWhertor mente at spillet virkelig kunne teste tålmodigheten mens man spiller det. Samuel Claiborn fra IGN mente at spillet var spesielt vanskelig, men bemerket at utfordringene blir gjort mindre frustrerende av at det finnes flere lagringspunkter, i tillegg til at man kan prøve på nytt så mange ganger man vil og trenger. Clairborn mente disse tilleggene gjorde spillet «tilgivelig», samtidig som det var gammeldags, siden det krever mye dedikasjon fra spilleren. Jaz McDougall fra GamesRadar skrev at «vi døde over 2000 ganger på fem timer», og at det krevde absolutt mestring av de tre knappene man bruker. Han skrev også at en piksel var nok til å utgjøre forskjellen mellom liv og død i spillet. En anmeldelse i Edge mente at VVVVVV var et utrolig vanskelig spill, men at vanskelighetsgraden jobber sammen med resten av designet, slik at utfordringene i spillet får en til å sette pris på presisjonen det er satt sammen med. Declan Tyson, en uavhengig skribent, sa at han følte seg som et offer for spillets nådeløse kollisjonsdeteksjon, i tillegg til overentusiastisk sensitiv kontroller, men mente at det var verdt det så snart man nådde det neste lagringspunktet.Erik Fossum fra Dagbladet mente at navnet på spillet illustrerte godt mye av handlingen i spillet, siden det gikk mye opp og ned. Han nevnte at musikken var av høy kvalitet, og grafikken ga følelser av nostalgi tilbake til Commodore 64. Fossum bemerket seg spillets høye vanskelighetsgrad; han skal ha dødd 687 ganger i løpet av en time og 17 minutter; så lang tid det tok han å spille gjennom det. Han mente det ikke var morsomt å «måtte slåss med en alt for glatt styring og til tider latterlig vanskelighetsgrad».Spillet kostet 15 amerikanske dollar da det ble utgitt (i 2010, 85 norske kroner). Dette ble sett på av McWhertor som spillets største problem. Selv om det var mye å se i spillet, ble prisen for mange en litt for stor hindring. Gillen skrev det samme i sin anmeldelse, men han insisterte på at det var verdt det. Siden den første utgivelsen har prisen blitt redusert til fem amerikanske dollar (36 norske kroner). Cavanagh skrev på bloggen at det var vanskelig, men skjønte at 15 dollar ble for mye for mange.VVVVVV vant IndieCade 2010-prisen for det «morsomste og mest fengslende spillet» i oktober 2010. Under Gamasutra på slutten av 2009 fikk VVVVVV andreplassen i kategorien «beste indiespill». Da hadde ikke spillet blitt ordentlig lansert, men var tilgjengelig for folk som hadde sponset utviklingen. Det fikk også god omtale fra dem i 2010.

Wäinö Valdemar Aaltonen (født 8. mars 1894, død 30. mai 1966) var en finsk skulptør, har bl.a. utført statue av idrettsmannen Paavo Nurmi (1924–25), frihetsmonumentet i Nyslott (1935) og forenklede portretthoder, bl.a. av Jean Sibelius (1935). Det er et Aaltonen-museum i Åbo. Aaltonen deltok i Sommer-OL 1948, hvor det ble arrangert ulike kunstkonkurranser i tillegg til idrettskonkurransene.

«Wake Up» er en indierocksang av det canadiske rockebandet Arcade Fire. Det var den femte og siste singelen fra bandets debutalbum, Funeral. Singelen ble gitt ut som en 7" vinylplate den 14. november 2005.
«Wake Up» ble spilt før New York Rangers sine kamper i sesongen 2006-2007. Den blir nå brukt som introsang for Premier League-klubben Aston Villa.
Sangen ble spilt i begynnelsen av U2s konsert under Vertigo Tour, vanligvis fulgt av «City of Blinding Lights». En liten bit av sangen kunne høres på U2 sin konsertfilm, Vertigo 2005: Live from Chicago.
Sangen ligger på 8.-plass på Rate Your Musics liste over de beste singlene på 2000-tallet.En ny versjon av sangen ble spilt inn for traileren til filmen Til Huttetuenes land.Sangen brukes til å avslutte radioprogrammet The Dan Patrick Show hver fredag.Sangen ble brukt i reklamer under pausen i Super Bowl XLIV. Alle inntektene fra visningene med sangen ble donert til Partnes in Health, som brukte pengene til hjelp i Haiti etter jordskjelvet i 2010.

Walckenaeria clavicornis er en liten edderkopp. Kroppen er todelt i en bakkropp (abdomen) og en forkropp (prosoma eller cephalothorax). Forkroppen er bredt oval, litt flat og  forholdsvis liten. Bakkroppen hos hunnen er stor og kuleformet. Avstanden fra det fremste øyet til hodets fremkant er forholdsvis stor, mye mer enn to ganger øyets diameter. 
Artene i denne slekten er ganske like hverandre, samtidig som de kan være fargevariable av utseende. For sikker artsbestemmelse kreves ofte nærmere undersøkelse av de kjønnsmodne edderkoppens genitalier, hos hunner epigynet og hos hanner pedipalpenes siste ledd.
W. Nentwig, A. Hänggi, C. Kropf & T. Blick (Hrsg.): Spinnen Mitteleuropas – Bestimmungsschlüssel, slekten (gattung) Walckenaeria (tysk)

Thorolf Waldemar Alme (født 1890 i Oslo død 26. mars 1967), var en norsk pianist og organist.Alme debuterte som pianist i 1913 og studerte videre under første verdenskrig ved musikkhøgskolen i Berlin. Han fikk deretter organiststilling i Oslo, først ved Paulus kirke, deretter i Trefoldighetskirken. Han var i tre år klavérlærer i Helsingfors. 
Waldemar Alme var i perioden 1927 til 1947 fast akkompagnatør i NRK, blant annet for Borghild Langaard og Kirsten Flagstad. Han var også akkompagnatør for Kaia Eide Norena i Nationaltheatret.Waldemar Alme var gift med Sofie Alme, født Molstad. Han var æresmedlem av Norges Tonekunstnersamfund.

Walter Richard Sickert (født 31. mai 1860 i München, Tyskland, død 22. januar 1942 i Bath, England) var en engelsk impresjonistisk maler. Sickert var en kosmopolitisk og eksentrisk maler som favoriserte vanlige folk og urbane scener i sin produksjon.
I boken Portrait of a Killer: Jack the Ripper – Case Closed, har kriminalforfatteren Patricia Cornwell hevdet at hun kan bevise at Walter Sickert var Jack the Ripper. Disse påstandene har møtt voldsom motbør og sinne, da Cornwell ødela ett eller flere originale Sickert-malerier for å finne DNA-materiale fra maleren.

Walter Katzenstein (født 8. oktober 1878 i Lisboa i Portugal, død 9. august 1929 i Hamburg) var en tysk roer som deltok i OL 1900 i Paris.
Katzenstein ble olympisk mester i roing under OL 1900 i Paris. Han vant firer med styrmann sammen med Gustav Ludwig Goßler, Oscar Goßler,  Waldemar Tietgens og Carl-Alfred Goßler som styrmann. Mannskapet representerte Germania R.C. Hamburg. 
Det ble gjennomført to finaler med firer med styrmann og begge er av IOC erklært som olympiske finaler der utøverne i begge finalerne er oppført som medaljører. I den første finalen ble medaljene fordelt slik, Frankrike – gull og sølv Tyskland fikk bronse. I den andre finalen; Tyskland gull og bronse og Nederland fikk sølv.

Wardriving er handlingen å kjøre med en bærbar PC eller PDA for å finne lokalisere trådløse nettverk. Vanlige programmer for å gjøre dette er NetStumbler og InSSIDer for Windows, Kismet for Linux og KisMac for Mac.
Wardriving kan også gjøres med GPS, og karter over plasseringen av basestasjoner kan lages av tjenester som WiGLE.

Warren William Zevon (født 24. januar 1947 Chicago, Illinois, død 7. september 2003 Los Angeles, California) var en amerikansk musiker kjent for sine mørke og undertiden morsomme tekster. Han er far til musikeren Jordan Zevon.
Zevon kanskje mest kjente låt er «Werewolves of London» (1978), hvis kjennemerke er den makabre teksten og Zevons uling i refrenget.
Going to get a big dish of beef chow meinHan var sammen med Bill Murray den første gjesten på Late Night with David Letterman 1. februar 1982 og var siden erstatter for Paul Shaffer og gjest gjentatte ganger i tiden mellom 1982 og 2001. 30. oktober 2002 var han som eneste gjest på Late Show with David Letterman for å fortelle om sykdommen sin. Til slutt i programmet spilte han «Roland the Headless Thompson Gunner» på forespørsel fra David Letterman, og det var den siste sangen Warren Zevon noen gang fremførte for offentligheten. Etter programmet ga Zevon bort gitaren sin til Letterman og sa: «Her, jeg vil at du skal ha den, ta godt vare på den.» Fra plata My Ride's Here fra 2002 snakker Letterman på sangen «Hit Somebody!(The Hockey Song)».
Sentrum Scene – 8. september 1992 («Roland the Headless Thompson Gunner» på konsertalbumet Learning to Flich (1993) er innspilt på denne konserten)

Watch Dogs (stilisert som WATCH_DOGS) er et videospill i action-eventyrsjangeren med en åpen verden og elementer av snikespill. Spillet er utviklet av av studioet Ubisoft Montreal, og utgitt av Ubisoft. Det ble sluppet 27. mai 2014 for Microsoft Windows, PlayStation 3, PlayStation 4, Xbox 360 og Xbox One, mens en Wii U-versjon ble utgitt 18. november 2014. Spillets handling foregår i en fiksjonalisert versjon av Chicago i Illinois, hvor historien følger en hacker og hans streben etter hevn for sin nieses død. Den åpne verdenen lar spilleren bevege seg fritt i Chicago, deriblant sentrum, forsteder, slumområder og landet.
Spillet spilles fra et tredjepersonsperspektiv, og spillet styres til fots eller med kjøretøy. Spilleren kontrollerer figuren Aiden Pearce, som kan hacke seg inn i ctOS, et sentralisert datasystem som styrer den hypertilkoblede byen Chicago. Spilleren kan velge å spille for eller imot loven – som kriminell eller borgerverner. Det er også en online flerspillermodus i spillet, hvor opptil åtte spillere kan samarbeide eller konkurrere på forskjellige måter.
Spillet er oversatt fra engelsk til dansk, finsk, fransk, italiensk, japansk, kinesisk (tradisjonell), koreansk, nederlandsk, norsk, polsk, portugisisk, russisk, spansk, svensk, tsjekkisk, tysk og ungarsk. En oppfølger til spillet, Watch Dogs 2, ble utgitt i november 2016.
Watch Dogs er et action-eventyrspill som spilles fra et tredjepersonsperspektiv. Spillerne fullfører oppdrag – lineære scenarioer med fastsatte mål – for å gå framover i historien. Utenfor oppdrag kan spillerne bevege seg fritt i den åpne verdenen som er Chicago. Hele verdenen kan fritt utforskes fra begynnelsen av spillet, men man åpner mer spillinnhold ved å gå videre i historien.
I spillet kontrollerer man rollefiguren Aiden Pearce, en borgerverner som kan hacke seg inn i diverse elektronikk som er koblet opp mot byens sentrale operativsystem (ctOS), noe som lar spilleren løse oppgaver på forskjellige måter. Hackingen gjøres med Aidens smarttelefon, som har forskjellige applikasjoner som kan brukes til å få informasjon om byens innbyggere, og til å oppdage og stanse kriminalitet. Med telefonen kan spillerne hacke NPC-ers telefoner for å få tilgang til bankkontoer, samt låse opp nye biler, våpen og musikk, eller hacke for eksempel trafikklys for å forårsake kollisjoner. Spilleren får også informasjon om sivile, og kan lytte til telefonsamtaler og lese tekstmeldinger som sendes av sivile. Man kan også hacke tog og sikkerhetsbarrierer og stenge av strømmen til hele byen.
I kamp bruker spillet en kombinasjon av sniking og parkourelementer, samt at man kan ta dekning for å gjemme seg på samme måte som i andre tredjepersonsskytespill. Hackeelementet i spillet kan brukes i kampsituasjoner til å eliminere motstandere, skape avledninger og skape dekningsmuligheter. Det kan også brukes til å snike seg forbi vakter. Om rollefiguren blir skadet vil helsen hans gradvis regenereres. Om man bryter loven kan sivile ringe politiet, som starter en politijakt på spilleren, som blir mer intens jo mer man har brutt loven.
Etter hvert som man spiller kan man forbedre Aidens ferdigheter ved å utføre sideoppdrag og samle diverse gjenstander i spillverdenen, som for eksempel å finne QR-koder på bygninger eller finne ctOS-servere hvor man kan samle inn informasjon om Chicagos innbyggere.
I tillegg til enspillerversjonen har også Watch Dogs flerspillerfunksjonalitet. En av disse er én-mot-én-spill, der en spiller i hemmelighet infiltrerer enkeltspilleropplevelsen til en annen spiller for å installere et «bakdørvirus» på telefonen hans. Det er også en free roam-modus for opptil åtte spillere, dekrypteringskonkurranse, bilres, og en ctOS-mobilutfordring (free roam og dekryptering er imidlertid ikke tilgjengelig på PlayStation 3 og Xbox 360). En mobilapplikasjon for Android og iOS lar spillere utfordre andre spillere og bruke hacking for å utløse feller for å hindre dem i å lykkes.
Elleve måneder etter et feilslått ran av Merlaut Hotel, som førte til at niesa hans ble drept i en ulykke, søker hackeren og borgerverneren Aiden Pearce (Noam Jenkins) hevn over de ansvarlige. Ved å bruke en bakdør i Chicagos sentrale operativsystem (ctOS) kan Aiden hacke seg inn i byens elektroniske infrastruktur, hvilket lar ham oppdage informasjon om byens innbyggere med smarttelefonen sin. Leiemorderen, Maurice Vega (Christopher Jacot), gir ikke Aiden informasjon om hvem som bestilte drapet på ham, så han holdes fanget av Aidens partner Jordi Chin (Aaron Douglas) mens Aiden etterforsker saken videre. Når Aiden avslår en forespørsel fra sin tidligere partner Damien Brenks (Daniel Kash) om å finne hackeren som spolerte ranet av Merlaut, kidnapper Damien Aidens søster Nicole (Anne Hopkins). For å redde søstera si går Aiden med på Damiens krav.
Med hjelp av hackeren Clara Lille (Isabelle Blais) finner Aiden hackeren som spolerte Merlaut-ranet: Anthony «Iraq» Wade (Jerod Haynes), lederen av gjengen Black Viceroys. Aiden får tak i den elektroniske nøkkelen til Iraqs tjenerromref name="Dawson4" /> og får tak i et lite utvalg av data fra tjenerne hans. Ved å gjøre dette oppdager han at tjenerne inneholder informasjon om nesten alle innbyggere i Chicago, og at Iraq planlegger å utpresse hele byen. Siden han ikke er i stand til å dekryptere koden selv søker Aiden hjelp fra ctOS' skaper, Raymond Kenney (John Tench), som har gått i skjul. Clara og Aiden klarer å spore ham opp, og finner ut at han går under dekknavnet «T-Bone». Etter at Aiden har utført noen oppgaver for ham går T-Bone med på å hjelpe dem med dekrypteringen.Aiden går til angrep på Iraqs base og kommer seg til tjenerrommet. Etter at han har lastet ned all tjenerdataen, blir han konfrontert av Iraq; Aiden dreper ham og forlater basen. Mens de går gjennom dataene de har fått tak i, blir systemet til Aiden infiltrert av en annen hacker som stjeler og sletter all informasjonen fra tjenerne deres. Hackeren legger også igjen en innspilling som viser at Clara hjalp til med å spore opp Aiden og Damien elleve måneder tidligere, noe som indirekte førte til at Aidens niese døde. En sint Aiden krever at Clara må forlate stedet. Når Aiden senere konfronterer Damien om datatyveriet, gjør Damien Aidens borgervernaktiviteter kjent for offentligheten, og lar myndighetene få vite identiteten hans.Aiden og T-Bone klarer etter hvert å spore opp hackeren som stjal dataen deres, JB «Defalt» Marcowics, og får tilbake dataen. I mellomtiden finner Aiden ut hvor Nicole blir holdt fanget, og klarer å befri henne. Mens han gransker informasjonen fra tjeneren finner T-Bone ut hvem som bestilte leiemordet som førte til Aidens nieses død: Dermot «Lucky» Quinn (Myron Natwick), lederen for Chicago South Club og eieren av Merlaut Hotel.Aiden sporer opp og konfronterer Lucky, og hacker pacemakeren hans. Mens han er i ferd med å dø avslører Lucky at han bestilte drapet på Aiden fordi han trodde Aiden var på jakt etter utpressingsmateriale på ordføreren, som Lucky har nære bånd til. Under Aidens forsøk på å spore opp Damien finner han ut at Damien har fått tilgang til ctOS, og har tilgang til hele byens infrastruktur. For å finne ham laster Aiden opp et virus til ctOS som slår av hele systemet stenger ned strømnettet til hele byen. Ved å gjøre dette klarer Aiden å finne og drepe Damien. Under rulleteksten returnerer Aiden til Maurice, og spilleren får valget mellom å drepe ham eller la ham leve.
Ubisoft Montreal begynte på utviklinga av Watch Dogs i 2009. Ubisoft Montreals kreative direktør Jonathan Morin har sagt at Watch Dogs er designet for å «gå ut over grensene til dagens spill med åpen verden», med referanse til spillets bruk av informasjon som et plottelement, og at det lar spilleren kontrollere hele byen via hacking.
Ubisoft Montreal utviklet en ny spillmotor for Watch Dogs kalt Disrupt. Spillmotoren var opprinnelig tenkt for et annet spill fokusert på kjøring. Presidenten for Ubisofts nordamerikanske avdeling, Laurent Detoc, forklarte at teamet som jobbet med prosjektet innså at et spill med åpen verden passet bedre med det de opprinnelig så for seg. Spillet kjøres i 900p på PlayStation 4 og 792p på Xbox One med 30 fps. Morin har forklart at han er mer opptatt av den helhetlige spillopplevelsen enn tekniske detaljer, og at det er enklere å oppnå høyere oppløsning for spill som ikke foregår i en åpen verden.For å oppnå realisme i spillets hackemekanikk jobbet produsentene med det russiske antivirusfirmaet Kaspersky Lab. Utviklerne sendte deler av spilldesignet til Kaspersky som så gå tilbakemelding. «Noen ganger sa de, 'Ja, det er mulig, men endre det ordet,' eller 'Det er ikke sånn det fungerer'», sa seniorprodusent Dominic Guay. Under utviklinga av spillet prioriterte Ubisoft åttende generasjon av spillkonsoller (PlayStation 4, Xbox One og Wii U) og PC. Guay har også sagt at Wii Us GamePad er en «naturlig match» for Watch Dogs. Utøvende produsent for Ubisoft EMEA har sagt at de ønsker at Watch Dogs skal bli en konkurrent for andre spill med åpen verden, som for eksempel spillserien Grand Theft Auto.Utviklerne dro til Chicago for å spille inn NPC-dialogen, for å få den autentiske Chicago-dialekten. Dialogen ble spilt inn i to forskjellige studioer i Chicago i løpet av en seksukers periode. «Du vil aldri se den samme profilen to ganger på NPC-er i spillet.», sier designsjef Kevin Shortt.Watch Dogs ble offisielt avduket under E3 2012. Debuttraileren ble sluppet samme dag. Spillet hadde egentlig lanseringsdato 19. november 2013, men denne ble utsatt til tidlig i 2014 for å finjustere spillet. Slippdatoen ble senere bekreftet å være 27. mai 2014 for alle konsoller utenom Wii U, som ble utsatt til siste kvartal i 2014.
Watch Dogs fikk generelt positive anmeldelser. Blant spillets styrker nevnte kritikerne hackeelementene, variasjon i oppdragene og flerspillermodusen. Anmeldelsesaggregatorene GameRankings og Metacritic respektivt ga PlayStation 4-versjonen 82 % og 81/100, mens Xbox One-versjonen fikk 78 % og 78/100, og PC-versjonen fikk 76 % og 78/100. De har foreløpig ikke resultater for PlayStation 3- og Xbox 360-utgavene.
Anmelderne roste hackeelementet av spillet. Både Jeff Marchiafava fra Game Informer og Kevin VanOrd fra GameSpot merket seg forbedringen hackingen brakte til kampdelen av spillet. IGNs Dan Stapleton kalte hackingen en av spillets beste trekk. Metros Ludwig Kietzmann kalte hackingen «raffinert, pålitelig og presis», og uttrykte at hackingen helhetlig forbedrer spillet. Chris Carter fra Destructoid var mindre imponert over hackingen, og sa at det «ikke er på nærheten så revolusjonært som Ubisoft vil vi skal tro».En kontrovers oppsto en måned før utgivelsen av spillet, da det ble avslørt at spilljournalister hadde fått et gratis Nexus 7-nettbrett under en PR-hendelse i Storbritannia, noe mange så som en slags bestikkelse for å bedre spillets anmeldelser. Spillet har ellers fått en del kritikk for at grafikken og fysikken i spillet ikke er like bra ved utgivelsen som ved demoen på E3 i 2012.
Watch Dogs slo rekorden for førstedagssalg for Ubisoft. Watch Dogs slo rekorden for lanseringa av en ny merkevare (ikke en oppfølger/del av en serie) i Storbritannia noensinne, og slo den forrige rekordholderen L.A. Noire med halvannen gang så mange solgte spill. Totalt var Watch Dogs den 17. største spillanseringa i Storbritannia noensinne. Éi uke etter lanseringa kunngjorde Ubisoft at de hadde solgt 4 millioner spill på verdensbasis.
Før det hadde blitt utgitt mottok Watch Dogs 82 priser og prisnominasjoner for framvisninga under Electronic Entertainment Expo 2012 (E3 2012), og vant to Game Critics Awards for «Special Commendation for Graphics» og «Special Commendation for Innovation». Seinere samme år ble spillet nominert til «One to Watch» under de 30. Golden Joystick Awards. I 2013 fikk spillet mer enn 90 priser og prisnominasjoner for framvisninga under E3 2013, og vant en Game Critics Award for «Best Action/Adventure Game», mens det også fikk nominasjoner til «Best of the Show», «Best Original Game», «Best Console Game» og «Best Online Multiplayer». Seinere samme år ble spillet nominert til «Most Wanted» under de 31. Golden Joystick Awards, og ble nominert til «Most Anticipated Game» under VGX 2013.
27. mai 2014, samme dag som spillet ble utgitt, ble romanen Watch_Dogs //n/Dark Clouds utgitt. Boka er kun tilgjengelig som ebok, og er skrevet av sciencefictionforfatteren John Shirley. Handlingen er satt etter handlingen i spillet, og følger den eksmilitære Mick Wolfe i Chicagos «hypertilkoblede» underverden. Boka ble utgitt på engelsk, fransk, italiensk, spansk og tysk, og har to utgaver; en vanlig tekstutgave, og en interaktiv utgave med bilder og video.Variety har rapportert at Ubisoft jobber med en Watch Dogs-film, samt filmer for spillseriene Assassin's Creed, Far Cry, Splinter Cell og Raving Rabbids. Sony kunngjorde under en pressekonferanse på Gamescon 2013 at Ubisoft vil jobbe med Columbia Pictures og New Regency for å lage filmen, at Sony vil distribuere filmen i USA og at 20th Century Fox vil distribuere filmen internasjonalt. 24. april 2014 rapporterte Deadline.com at forfatter- og produsentpartnerne Paul Wernick og Rhett Reese vil skrive manus til filmen.

Wayne’s Coffee er en svensk kjede av kaffebarer som opererer på franchisebasis i flere land. Kjeden selger ulike kaffe- og espresso-drikker samt forskjellige lette matretter.
Sverige – med over 50 kaffebarer er kjeden Sveriges største. Den første åpnet i 1994 på Kungsgatan i Stockholm

Werner Schlager (født 28. september 1972) er en østerriksk bordtennisspiller. Han representerte Østerrike under Sommer-OL 2008 i Beijing, Kina, der han røk ut i fjerde runde.

Schneeberger vant to olympiske bronsemedaljer i skyting under Sommer-OL 1920 i Antwerpen. Han var med på det sveitsiske laget som kom på tredjeplass på 300 meter rifle 3 stillinger bak USA og Norge. De andre på laget var Ulrich Fahrner, Fritz Kuchen, Gustave Amoudruz og Bernhard Siegenthaler. Han var også med på laget som kom på tredjeplass på 300 og 600 meter armégevær bak USA og Norge. De andre på laget var Eugen Addor, Fritz Kuchen, Joseph Jehle og Weibel.

«Sea King» omdirigeres hit; se også den originale modellen Sikorsky SH-3 Sea KingWestland Sea King er en lisensbygd versjon av det amerikanske Sikorsky SH-3 Sea King-helikopteret, levert av den britiske flyprodusenten Westland Helicopters. Det britiske helikopteret skiller seg fra den amerikanske versjonen ved at den bruker Rolls-Royce Gnome-motorer. Helikopteret har i tillegg et britiskprodusert anti-ubåtsystem og et fullstendig datastyrt kontrollsystem.
Sea King ble primært konstruert for antiubåtkrigføring, men har av de fleste brukerland (deriblant Norge) blitt benyttet som redningshelikopter. En Sea King-variant ble tilpasset av Westland for å kunne brukes til troppetransport og ble kalt Commando. I britisk tjeneste har helikopteret deltatt i en rekke kriger, blant annet Falklandskrigen, Gulfkrigen, Jugoslavia-krigene, Irak-krigen og Krigen i Afghanistan.
I 2014 var Sea King fortsatt i aktiv tjeneste i Egypt, India, Norge, Storbritannia og Tyskland. Maskinen er ikke lenger i produksjon. Flere av landene har planer om å bytte ut Sea King med nyere helikoptre, som NH90 og AgustaWestland AW101 Merlin.Sea King har en maksimal fart på ca. 230 km/t, maksimal flyhøyde på ca. 10 000 fot og maksimal flytid på 5½ time.
Westland Helicopters hadde en langvarig lisensavtale med Sikorsky om å bygge Sikorsky-helikoptre. Denne avtalen ble utvidet til også å dekke Sikorsky SH-3 Sea King, kort tid etter at dette helikopteret hadde hatt sin første flytur i 1959. Westland fortsatte å utvikle Sea King på selvstendig basis og gjorde store endringer. Helikopteret ble utstyrt med mange komponenter fra britiske leverandører, blant annet Rolls-Royce Gnome turboshaft-motorer. Helikopteret fikk også et fullstendig datastyrt kontrollsystem. Forfatterne Jim Thorn og Gerald Frawley uttalte at «til tross for utseendet, er Westland Sea King et svært annerledes helikopter enn Sikorskys».
Mange av forskjellene mellom det Westland-produserte Sea King og det opprinnelige helikopteret var et resultat av helikopteret var tiltenkt nye roller. Mens den amerikanske marinens Sea King var ment å være under taktisk kontroll fra basen, var Royal Navys helikoptre ment å være mer selvstendige og være i stand til å operere alene, eller koordinere med andre fly og overflatefartøy. Dette resulterte i et annet behov for mannskap, og mange av operasjonene ble styrt av en observatør i stedet for piloten. De britiske utgavene ble også utstyrt med en egen søkeradar ombord.Royal Navy valgte Sea King-helikoptrene for å møte behovet for et ASW-helikopter som kunne erstatte Westland Wessex. De bestilte 60 Sea King SH-3D fra Westland i juni 1966. Prototypen og tre testhelikoptre ble bygget av Sikorsky i Stratford, Connecticut, og sendt til Storbritannia for å være forsøkshelikoptre. Det første SH-3D var i utgangspunktet utstyrt med General Electric T58-motorer. Det ble sendt fra USA og ble fløyet fra kaia på Avonmouth til Yeovil flyplass i oktober 1966. De tre andre ble transportert langs veien fra Avonmouth til Yeovil, der de ble ferdigstilt med britiske systemer og Rolls-Royce Gnome-motorer. Det første Westland-bygde helikopteret, med typenavnet Sea King HAS1, hadde sin første flyvning 7. mai 1969 i Yeovil. De to første helikoptrene ble brukt til forsøk og evaluering av Westland og Aeroplane and Armament Experimental Establishment. Deretter startet produksjonen av Sea King-helikoptrene som skulle leveres til 700 Naval Air Squadron i Royal Navy fra august 1969 og utover.I 1979 hadde Royal Navy bestilt 56 HAS1 og 21 HAS2. Disse skulle brukes til antiubåtkrigføring, men ble også konfigurert for å kunne brukes til anti-overflatekrigføring. Westland Sea King ble senere oppgradert og tilpasset for flere roller, som førte til at modellene HAS2, HAS5 og HAS6 ble utviklet. De største endringene var en utvidelse av kabinen og oppgraderte motorer.
En av de mest modifiserte versjonene var Westland Commando, som ble bygget for Royal Navy. Commando hadde kapasitet til å ha 28 fullt utstyrte soldater om bord og ble opprinnelig utviklet for Egypts luftforsvar. Sea King HC4 som ble bygget for Royal Navy, ble utviklet fra en commandoversjon utviklet for det egyptiske luftforsvaret, men med blant annet foldbare rotorblader. HC4 hadde sin første flyvning 26. september 1979. Commando hadde en operativ rekkevidde på opptil 600 nautiske mil og var derfor et viktig våpen i amfibisk krigføring og for å transportere soldater. Flere britiske skvadroner har operert Commando-varianten, for eksempel 845 Naval Air Squadron, 846 Naval Air Squadron og 848 Naval Air Squadron. I britisk tjeneste har Sea King HC4 blitt brukt under operasjoner i krigene på Falklandsøyene, Balkan, begge Gulfkrigene, Sierra Leone, Libanon og Afghanistan. De siste årene før de ble pensjonert, ble flere HAS6 ombygd for å brukes til troppetransport, der ASW-utstyret ble fjernet. I 2010 ble det siste av disse tatt ut av tjeneste.På 1970-tallet gjennomførte Westland British Experimental Rotor Program (BERP) i samråd med Royal Aircraft Establishment. Programmet ble utviklet med bakgrunn i erfaringene med Sea King og førte til nyvinninger i bruk av komposittmaterialer og nytt design til helikopterrotoren. Innledende studier ble utført på aktive Sea King-helikoptre og fant flere fordeler med BERP-rotor som ga lengre levetid og forbedrede aerodynamiske egenskaper. Senere Westland-helikoptre, som for eksempel Lynx og AgustaWestland AW101 Merlin, bruker BERP-rotorer med større ytelse. Westland utstyrte deretter alle nye Sea King-helikoptre med nye komposittrotorer.Westland har produsert totalt 330 Sea King-helikoptre, og mange har blitt solgt til andre nasjoner. Foruten det norske Luftforsvaret har maskinen blitt kjøpt inn til Indias marine, Deutsche Marine og Royal Australian Navy. Det siste av ASW Sea King-helikoptrene kjøpt inn av Royal Navy ble pensjonert i 2003 og erstattet av AgustaWestland Merlin HM1. Sea King Airborne Surveillance and Control (ASAC)-varianten skal erstattes når de to nye hangarskipene i Queen Elizabeth-klassen innfases. Storbritannia har også planer om å pensjonere HC4 og redningshelikoptrene.
Det første spesialiserte redningshelikopteret, HAR3, ble utviklet for RAF Search and Rescue Force. Det ble satt i tjeneste i 1978 som erstatning for Westland Whirlwind HAR.10. Storbritannia hadde opprinnelig bestilt 15 eksemplarer, men et 16. helikopter ble bestilt kort tid etter jomfruturen. Etter Falklandskrigen i 1982 ble det ble bestilt ytterligere tre eksemplarer som skulle brukes som redningshelikopter på øyene. De ble i første omgang stasjonert på Navy Point på nordsiden av havna i Stanley og senere på RAF Mount Pleasant. I 1992 ble ytterligere seks helikoptre bestilt for å erstatte de siste gjenværende Westland Wessex-helikoptrene. De ble satt i tjeneste i 1996. Disse seks Sea King HAR3A var utstyrt med oppdaterte systemer som digitalt navigasjonssystem og moderne avionikk.Westland produserte også redningshelikoptre for det norske Luftforsvaret, den tyske marinen og det belgiske luftforsvaret. På redningshelikoptrene ble kabinen utvidet med ekstra lengde bak døra. Helikoptrene hadde også oppblåsbare flyteposer, plassert inne i flyets sponsoner, som skulle sørge for bedre flyteevne ved en landing på vann. Det ble også gjort oppgraderinger som tillot bruk av radarvarslere og lastekrok, samt en ny cockpit som var tilrettelagt for bruk av nattbriller.
Sea King ble mye brukt under Falklandskrigen. En rekke helikoptre ble fraktet til kampsonen og opererte fra ulike skip, blant annet HMS «Fearless». De utførte et bredt spekter av oppdrag, alt fra anti-ubåtpatruljer og rekognoseringsflyvninger til transportoppdrag og transport av spesialstyrker. Transporten av soldater og forsyninger, som ble utført med Sea King, har blitt sett på som avgjørende for at den britiske operasjonen ble vellykket. Sea King-helikoptre ble også benyttet til å beskytte den britiske flåten, ved å opptre som lokkeduer mot innkommende Exocet-raketter.Sea King-helikoptrene som ble brukt som anti-ubåtpatruljer i 820 Naval Air Squadron ble utplassert på HMS «Invincible». Med 11 Sea King HAS., opererte skvadronen som anti-ubåtpatruljer og deltok i redningsoperasjoner, der ett helikopter alltid var i luften for å søke i havoverflaten. 14. juni ble et Sea King HAS.5-helikopter brukt til å fly generalmajor Jeremy Moore til Port Stanley for å godta overgivelsen av argentinske tropper på øya. Skvadronen var ute på tokt 1 650 ganger i løpet av den ti uker lange krigen. 
To Sea King HAS.2A fra 824 Naval Air Squadron ble stasjonert på RFA «Olmeda» for å brukes til å fly forsyninger til andre skip på vei sørover og senere til anti-ubåtpatruljering. Det ble også utplassert tre Sea King HAS.2A på RFA «Fort Grange», som ble brukt til å transportere til sammen 2000 tonn forsyninger.
825 Naval Air Squadron ble opprettet i forbindelse med krigen og hadde da 10 Sea King HAS.2, som var modifisert for å kunne yte støtte til bakkestyrkene. Anti-ubåtutstyret ble fjernet og helikoptrene ble utstyrt med vanlige seter for å kunne transportere soldater. To helikoptre ble utstasjonert på RMS «Queen Elizabeth 2» og ble senere brukt for å flytte tropper fra «QE2» til andre skip. Resten ble brukt for å flytte soldater rundt på de forskjellige øyene. Ni helikoptre fra 826 Naval Air Squadron ble stasjonert ut på HMS «Hermes» for å utføre kontinuerlige anti-ubåtpatruljer. Fra det tidspunkt «Hermes» forlot Ascension i april og fram til den argentinske overgivelse, hadde skvadronen minst tre helikoptre kontinuerlig i luften for å beskytte flåten.23. april 1982 måtte et Sea King HC4, som var stasjonert på HMS '«Hermes», nødlande under en forsyningstransport. 12. mai styrtet en Sea King som var stasjonert på samme sted i havet på grunn av en defekt høydemåler; hele mannskapet ble reddet. 19. mai 1982 styrtet et Sea King da det var i ferd med å lande på HMS «Intrepid», under en transport av SAS-soldater. Tjueto personer ble drept og ni overlevde. Fuglefjær ble senere funnet i vraket, noe som tyder at en fuglekollisjon var årsak til ulykken. Årsaken ble aldri formelt bekreftet. SAS mistet 18 soldater i ulykken, som er det høyeste antall drepte på én dag siden andre verdenskrig.
Under Gulfkrigen i 1991 ble Sea King fra koalisjonsstyrkene Canada, Storbritannia og USA brukt mot Saddam Husseins regime i Irak. På grunn av trusselen om mulig bruk av eventuelle irakiske masseødeleggelsesvåpen, var det vanlig praksis for mannskapene om bord å bruk helt lukkede ABC-drakter. Britiske Sea King helikoptre ble primært brukt til transportoppdrag mellom forskjellige skip. Seks Sea King Mk4-helikoptre fra 845 Naval Air Squadron og seks fra 848-skvadronen ble brukt for å støtte bakkestyrkene og hadde tidligere blitt ombygd til formålet.Etter at kampene var slutt forble Sea King-helikoptrene utstasjonert i området for å hjelpe til å flytte flyktninger ut av konfliktområdet og til flyktningleirene, samt å fly personer fra nærområdet til sine hjemsteder.
Sea King ble brukt aktivt under FNs intervensjon i Bosnia. Sea King-helikoptre fra 845 Naval Air Squadron ble sendt til regionen mot slutten av 1992 som svar på den økte spenningen i regionen. De utførte ulike logistikk- og transportoppdrag, som reposisjonering av L118 Light Gun rundt i regionen og i evakueringen av sårede. 24. mars 1993 ble franske Aerospatiale Puma og Sea King HC4-helikoptre beskutt under en flytur etter at de hadde tatt av fra en improvisert landingssone og forsøkte å etablere en luftevakueringsrute til en FN-erklært sikker sone. Ytterligere to Sea King ankom området for å evakuere skadde FN-soldater for å fly disse til den bosniske byen Tuzla, der de igjen ble beskutt mens de losset av skadde.Under NATOs intervensjon i Kosovo ble Sea King-helikoptre fra 814 Naval Air Squadron brukt til patruljering i Adriaterhavet og var stasjonert på blant annet hangarskipet HMS «Invincible». Sea King ble også mye brukt til transportoppdrag under forberedelsene til bakkeinvasjonen i Kosovo.
I 2000 deltok Sea King HC.4 fra 846 NAS under Operation Palliser i Sierra Leone.Under invasjonen av Irak i 2003 ble flere Sea King ASaC7 fra 849 NAS operert fra HMS «Ark Royal». 22. mars 2003 kolliderte to AEW Sea King fra 849 NAS over Persiabukta, noe som førte til at syv personer omkom. En rapport fra kollisjonen førte til at Sea King-helikoptre fra da av ble utstyrt med nattbriller, bedre sikkerhetsutstyr ombord og endringer i prosedyrer for bruk av radar i mørket.I juli 2006 ble Sea King HC.4-helikoptre utstasjonert på RNAS Yeovilton, midlertidig utplassert til Kypros for å bistå i Operation Highbrow og evakueringen av britiske borgere fra Libanon.Fram til oktober 2011 ble Sea King benyttet i krigen i Afghanistan, før den ble erstattet av AgustaWestland AW101 Merlin. Der ble den benyttet som transporthelikopter for ISAF-styrkene. Mellom april 2009 og juli 2011 utførte Sea King-helikoptre stasjonert ved Camp Bastion over 1000 operative oppdrag.
Per 2006 var opp til 12 HAR3/3As spredt over hele Storbritannia, mens ytterligere to HAR3s var stasjonert på Falklandsøyene med 24-timers beredskap. Noen av HAS5 ASW-variantene til Royal Navy ble ombygd til redningshelikoptre og ble satt i tjeneste hos 771 Naval Air Squadron, RNAS Culdrose og HMS Gannet SAR Flight på Glasgow Prestwick lufthavn i Skottland. Per 2009 er de forventet å forbli i tjeneste frem til 2018. Både Prins Andrew og Prins William av Storbritannia har tjenestegjort i Sea King-redningshelikoptre.
Royal Navys airborne early warning (AEW)-evne ble kraftig svekket etter at flyet Fairey Gannet ble pensjonert i 1978. Under Falklandskrigen førte mangelen av et AEW-system til at en rekke krigsskip ble senket og at mange liv gikk tapt. Den foreslåtte flåtedekningen til RAF Shackleton AEW.2 var for passiv og for langt unna til å være anvendelig. Følgelig ble to Sea King HAS2 bygget om i 1982, med en Thorn-EMI ARI 5930/3-vannsøkeradar festet til skroget på en svingarm og beskyttet av en oppblåsbar kuppel. Denne kunne senke radaren under flyging og heve den før landing. Prototypene, kalt HAR2 (AEW), var begge klare til å fly på 11 uker og ble stasjonert på HMS «Illustrious», som tjenestegjorde på Falklandsøyene etter de verste kamphandlingene. Ytterligere syv HAS2s ble modifisert og omdøpt til AEW2. Disse ble satt i operativ tjeneste i 1985 og ble utstasjonert i 849 Naval Air Squadron. Fire Sea King HAS5 ble senere omgjort til AEW-helikoptre som AEW5, slik at det totalt var 13 AEW Sea King.Oppgraderingsprogrammet Prosjekt Cerberus førte til en ombygging av Sea King AEW-flåten fra 2002 med et nytt oppdragssystem, basert på den forbedrede vannsøkeradaren 2000AEW. Denne versjonen ble først kalt Sea King AEW7, men ble senere omdøpt til ASaC7 (Airborne Surveillance and Control Mk.7). Sea King ASaC7 skulle påvise lavtflyvende jagerfly, i tillegg til å bidra med avskjærings- og angrepskontroll. Sammenlignet med tidligere versjoner gjorde den nye radaren ASaC7 det mulig å spore opptil 400 mål samtidig, i stedet for den tidligere grensen på 250 mål. Effektiviteten til AEW7 økte kraftig etter at datalinken Link 16 ble satt på, noe som medførte at innsamlet radarinformasjon kunne analyseres og sendes videre til flere andre i det samme området.ASaC7 vil forbli i tjeneste inntil de erstattes som en del av FOAEW-programmet, som vil utstasjoneres på Storbritannias fremtidige hangarskip i Queen Elizabeth-klassen.
I 1974 kjøpte Australia inn 12 Westland Sea King Mk 50-helkoptere som skulle fungere som en anti-ubåtressurs. Sea King-helikoptrene erstattet i det påfølgende året Westland Wessex HAS31 som var stasjonert på hangarskipet HMAS «Melbourne». I starten var de australske Sea King-helikoptrene plaget av en rekke ulykker. I perioden oktober 1975 til mai 1979 havarerte fire helikoptre, de fleste på grunn av oljelekkasje i hovedgirkassen.De australske Sea King-helikoptrene hadde lignende avionikk som Sea King HAS.1, og samme ARI 5995-søkeradar. De hadde derimot amerikansk Bendix AN/ASQ-13A-dippingsonar i stedet for Plessey-sonaren, som de britiske Sea King-helikoptrene bruker. De hadde også kraftigere motorer som ga forbedret hoverytelse i høy temperatur. Australias Sea King-helikoptre tilhørte 817 Squadron på HMAS «Melbourne», før hangarskipet ble pensjonert og tatt ut av tjeneste. Ettersom Sea King var for stor til å operere ut fra fregattene i Adelaide-klassen, ble 817 Squadron deretter tvunget til å operere fra baser på land. Australia sluttet å bruke Sea King til anti-ubåtoppdrag i 1990.I løpet av Irak-krigen i 2003 ble Sea King mye brukt til logistikkoppdrag, som for eksempel den første levering av humanitær hjelp til den irakiske hovedstaden, Bagdad. I kjølvannet av jordskjelvet og tsunamien i Indiahavet 2004 spilte australske Sea King-helikoptre en stor rolle i nødhjelpsarbeidet i Aceh-provinsen i Indonesia, og leverte medisinsk personell og forsyninger fra den australske marinens skip. Det siste store oppdraget som ble gjennomført før helikoptrene ble pensjonert var under flommen i Australia desember 2010 og januar 2011, der Sea King ble benyttet som redningshelikopter i regionen og til nødhjelpsleveranser til de oversvømte områdene.Utskifting av Sea King-flåten til Fleet Air Arm ble gjennomført raskere enn opprinnelig planlagt etter at et Sea King-helikopter styrtet under et humanitært hjelpeoppdrag i Indonesia i april 2005, der ni personer omkom. Undersøkelser avdekket alvorlige feil i Sea King-helikopterets mekaniske kontrollsystem som følge av manglende vedlikehold. I mai 2007 ble de seks gjenværende Sea King-helikoptrene satt på bakken i to måneder på grunn av manglende reservedeler.1. september 2011 kunngjorde den australske forsvarsmateriellministeren Jason Clare at Sea King-helikoptrene ville bli pensjonert i desember 2011, etter å ha fløyet i overkant av 60 000 timer. Avskjedsferden ble gjennomført 15. desember 2011, da tre Sea Kings fløy over Sydney Harbour, videre til Canberra og passerte over Lake Burley Griffin og Australian War Memorial, før de landet på Nowra. Den 16. desember 2011 ledet sjefen for det australske sjøforsvaret den seremonielle nedleggelsen av 817-skvadronen NAS Nowra. Fem av de pensjonerte helikoptrene ble lagt ut for salg. Sea King ble erstattet med MRH 90.
Etter den indisk-pakistanske krigen i 1965 kjøpte Pakistan større og moderne ubåter med langtrekkende torpedoer. Som svar på dette valgte India å anskaffe seks Sea King-helikoptre av typen MK42 fra Storbritannia i 1969. Kjøpet omfattet også levering av torpedoer som kan slippes fra lufta til bruk mot ubåter. Leveringen av helikoptrene begynte noen måneder før den den indisk-pakistanske krigen i 1971. På grunn av manglende trening på de nye helikoptrene, ble Sea King lite brukt under krigen. I november 1971 hadde flybesetningen fått nok erfaring til at helikoptrene kunne brukes anti-ubåtoperasjoner. Hangarskipet INS «Vikrant» ble ombygd i årene 1972–1974 for å tilpasses Sea King-operasjoner, som ble skipets primære anti-ubåthelikopter.Tidlig på 1960-tallet ble India og Storbritannia enige om produksjonen av fregatter i Leander-klassen. Fregattene, som i India ble hetende Nilgiri-klassen, ble i utgangspunktet utstyrt med Aerospatiale Alouette III-helikoptre. Dette helikopteret hadde mye dårligere anti-ubåtkapasitet sammenlignet med Sea King. Nilgiri-klassefregattene ble derfor utstyrt med Sea King-helikoptre, etter at Canada tidligere hadde utstasjonert Sikorsky CH-124 Sea King på tilsvarende store fregatter. Det viste seg etter hvert å fungere dårlig å betjene Sea King fra umodifiserte fregatter, noe som førte til at de to siste skipene i Nilgiri-klassen ble utstyrt med et forstørret helikopterdekk og hangar. Dette krevde at skipets Limbo anti-ubåtbombekastere måtte fjernes. Utover de opprinnelige seks helikoptrene som ble kjøpt i 1971, valgte India å kjøpe ytterligere seks Mk42 i 1974, og tre nye i 1980. Disse tre hadde blitt særskilt modifisert for å operere fra dekket av de ombygde fregattene i Nilgiri-klassen og fikk modellkoden Mk42A.For å erstatte fregattene i Nilgiri-klassen, startet India utviklingen av en ny fregatt basert på Leander/Nilgiri, bare større. Det resulterte i Godavari-klassen, også kjent som Prosjekt 16, som kunne operere to Sea King-helikoptre samtidig.I 1982 undertegnet India en kontrakt om å kjøpe flere Sea King Mk42B, en oppgradert variant for å utføre allsidige sjømåls- og anti-ubåtoppdrag, etter en anbudskonkurranse mot Aerospatiale Super Puma. Disse helikoptrene skulle opereres fra fregattene i Godavari-klassen og erstatte de eksisterende Sea King-helikoptrene. En gruppe indiske ingeniører ble sendt til Storbritannia for å bidra til å utvikle avionikken i Mk42B. Det ble gjort store endringer, slik som en helt ny avionikk, bruk av komposittmaterialer i hele skroget og i rotorbladene, samt integrering av Sea Eagle-missilet, som hadde blitt kjøpt fra Storbritannia i 1983. Mellom 1988 og 1992 ble det levert totalt 20 Sea King Mk42B til den indiske marinen.Seks Sea King Mk42C, beregnet for troppetransport, ble også anskaffet i 1987. Den indiske marinen vurderte egentlig å skaffe seg nye AEW Sea King, med modellkoden Mk42D. Dette ble imidlertid ansett for å være for dyrt, og India kjøpte i stedet inn russiske Kamov Ka-31. Det indiskproduserte HAL Dhruv var opprinnelig tiltenkt å erstatte Sea King som ASW-helikopter, men ble i 2000 vurdert som uegnet til oppgaven. Den indiske marinen var misfornøyd med utformingen av mekanismen til de sammenleggbare rotorbladene og med vedlikeholdsprogrammet til Dhruv.I mai 1998 vedtok USA sanksjoner mot India, som en del av den internasjonale reaksjonen mot en rekke atomprøvesprengninger som India gjennomførte. I 2009 førte disse sanksjonene til at Indias Sea King-helikoptre ble satt på bakken, fordi India ikke kunne kjøpe noen USA-produserte reservedeler til helikoptrene. Westland overholdt også sanksjonene ved å nekte å vedlikeholde noen amerikanskproduserte komponenter. Et begrenset antall Sea King-helikoptre ble holdt i drift ved å ta deler fra andre eksemplarer og produksjon av enkelte komponenter fra Hindustan Aeronautics Limited (HAL). I desember 2000 opphevet president Bill Clinton noen av sanksjonene. På slutten av 2000-tallet undertegnet HAL og AgustaWestland en avtale om å felles opprettholde og utføre oppgraderinger til Indias flåte av Sea King-helikoptre.
Justisdepartementet eier 12 Mk43B Sea King-helikoptre, som opereres av Luftforsvarets 330 skvadron. Helikoptrene brukes til rednings- og luftambulanseoppdrag og styres av Hovedredningssentralen.
Norge vedtok å anskaffe redningshelikoptre etter at danskebåten MF «Skagerak» forliste på tur mellom Kristiansand og Hirtshals i 1966. Norge hadde da ikke redningshelikoptre og måtte få bistand fra et dansk Sikorsky S61A-helikopter som Danmark hadde kjøpt året før. Redningshelikopteret ble sett på som uvurderlig i redningsarbeidet og alle de 144 om bord ble berget. Daværende sjef for Luftforsvaret, Wilhelm Mohr, fikk på bakgrunn av ulykken ansvaret for å anskaffe redningshelikoptre til Luftforsvaret av forsvarsminister Otto Grieg Tidemand. Kravet til det nye redningshelikopteret var det det måtte kunne fly i 110 knop, ha plass til 20 personer og kunne nå 300 nm ut fra land. Redningshelikoptertjenesten skulle fordeles på fire baser.
10 stk Westland Sea King MK43B-helikoptre ble så anskaffet i 1972. To skrog gikk siden tapt, og ble erstattet i 1978 og 1992. Ytterligere to stk ble kjøpt inn i 1996, så totalantallet siden da har vært 12.
Sea King ble tatt i bruk i redningshelikoptertjenesten i mai 1973 og var opprinnelig stasjonert på Bodø hovedflystasjon, Ørland hovedflystasjon, Sola flystasjon og Stasjonsgruppe Banak. I 1997 gjennomførte skvadronen 237 redningsoppdrag og 747 luftambulanseoppdrag. Fra 1995 til 1998 var ett helikopter stasjonert på Ålesund lufthavn, Vigra, og siden 1999 har ett vært stasjonert på Rygge flystasjon.
Ett helikopter har også vært stasjonert på Florø lufthavn siden 2009.Etter planen utarbeidet av NAWSARH-prosjektet skal Sea King erstattes av AgustaWestland AW101 Merlin. Helikopteret vant anbudet på inntil 16 helikoptre foran NHIndustries NH-90, Eurocopter EC225 og Sikorsky S-92. De nye helikoptrene skal leveres fra 2016 og skal fra 2020 overta som redningshelikopter for Sea King.
Den tyske marinen bestilte 22 Sea King Mk.41 20. juni 1969 for å erstatte flybåten Grumman Albatross som redningsfarkost. Dette var det første Sea King-helikopteret som ble solgt til et annet land enn Storbritannia og var det første dedikerte redningshelikopteret, med en forstørret kabin og drivstofftank. De tyske Sea King-helikoptrene hadde samme radar og navigasjonsutstyr som HAS.1, men ble ikke utstyrt med sonar. De 22 helikoptrene ble levert mellom april 1973 og september 1974, og ble en del av Marinefliegergeschwader 5 (MFG 5) (Den marine luftvinge 5). Et ekstra Sea King ble levert i april 1975 som erstatning for et helikopter som ble ødelagt i storm. De gjenværende helikoptrene ble oppgradert mellom 1986 og 1988 med en Ferranti Seaspray-radar i nesekuppelen, for å gjøre dem i stand til å frakte Sea Skua-sjømålsmissiler.De 21 gjenværende helikoptrene skulle gjøre oppdrag som redningsarbeid, transport, katastrofehjelp, taktisk land-sjøtransport, evakuering, overvåking, rekognosering og marin støtte. Hovedbasen er på Kiel lufthavn, men det er også helikoptre fast stasjonert på flyplassene i Rostock og på Helgoland, samt enkelte ganger i Borkum. Helikoptrene skal etter planen erstattes av NH-90.
Egypt er også en stor operatør av Sea King, med mange ulike varianter som brukes til en lang rekke formål. I tillegg til å operere ASW Sea King som brukes til å patruljere kystnære områder, har Egypt anskaffet en transportversjon av Sea King, markedsført av Westland som Commando. De har i tillegg en VIP-variant. Landet har også kjøpt inn en versjon tilpasset elektronisk krigføring med sofistikerte jammingsystemer ombord. Per 2011 er 23 Sea King- og Commando-helikoptre i tjeneste i Egypt.Qatars luftforsvar opererer også Sea King Commando som er utstyrt for å transportere bakkestyrker. De har også et helikopter som er utstyrt for VIP-transport. Noen av Qatars Sea King-helikoptre fungerer som anti-overflatehelikoptre og kan utstyres med to Exocet sjømålsmissiler.Pakistans marine fikk levert seks Sea King Mk.45 i 1975, en variant basert på den britiske marines Sea King HAS.1. Den tjenestegjorde i en kombinert anti-ubåt- og anti-overflaterolle, og var utstyrt med Exocet-missiler, som et alternativ til den vanlige antiubåtvåpenutrustningen med fire Mark 44 eller Mark 46 torpedoer. Ett av Pakistans Sea King-helikoptre styrtet i en ulykke i februar 1986, og ble erstattet av en HAS.5, med typenavn Mk.45C, som ble kjøpt av Storbritannia i januar 1989. Pakistans Sea King-helikoptre ble pensjonert i desember 2011.Belgias luftforsvar kjøpte inn fem Sea King-helikoptre som skulle fungere som redningshelikoptre og som ble levert i 1976.
Den første anti-ubåtversjonen laget for den britiske marinen, med Gnome H.1400-motorer, en fem-bladers halerotor, en Plessey Type 195-sonar og en MEL ARI 5995-radar i ryggradomen. Westland Sea King HAS.1 fløy for første gang 7. mai 1969. Det ble bygget 56 eksemplarer, hvorav mange senere ble konvertert til HAS.2.
Oppgradert anti-ubåtversjon laget for den britiske marinen, som er basert på den australske Mk 50. Den har kraftigere Gnome H.1400-1-motorer, seksbladers halerotor og oppgradert avionikk, med nye Type 2069-sonarer, og forbedret navigasjon- og kommunikasjonsutstyr. Det ble bygget 21 helikoptre, i tillegg til at noen ble konvertert fra HAS.1. Noen ble senere konvertert til AEW-bruk.
Versjonen består av eksemplarer som er konvertert fra Sea King HAS.1 eller HAS.2, og ble konvertert etter at britene oppdaget at de manglet AEW-evne under Falklandskrigen. Utstyrt med Thorn EMI-vannsøkeradar i oppblåsbar radom, men er uten sonar. AEW.2 hadde normalt et mannskap på tre person (pilot og to observatører), i stedet for ASW Sea King, som hadde et mannskap på fire personer. Ni helikoptre ble konvertert til AEW.2.
Redningshelikopter bygget for det britiske luftforsvaret. Den er bygget med større og lengre kabin, ekstra drivstoffkapasitet og flere observasjonsvinduer. 19 eksemplarer ble bygd.
Forbedret redningsversjon av Sea King HAR.3 bygget for det britiske luftforsvaret. Utstyrt med oppgradert avionikk. Seks bygget.
Commando angreps- og nyttetransportversjon som er bygd for den britiske marinen, med forenklet understell og forlenget kabin. Har kapasitet til å transportere 28 fullt utstyrte soldater. 42 bygget.
Ett helikopter bygget, som hadde sin første flygning 10. april 1989 for Empire Test Pilots' School.
To helikoptre basert på HC.4 for forsøks- og testindivider ved Royal Aircraft Establishment på Farnborough. Utstyrt med ulike nese- og/eller ryggsensorinstallasjoner.
Oppgradert versjon beregnet for antiubåtkrigføring, som er bygd for den britiske marinen. Versjonen har MEL ​​Super-søkeradar med lengre rekkevidde, forstørret ryggradom og ny AQS902-akustisk behandlingssystem som kan bruke sonarbøyer. Den ble satt i tjeneste i juni 1981. Det ble bygd 30 helikoptre, i tillegg til at om lag 55 eksemplarer ble konvertert fra tidligere versjoner. Noen ble senere konvertert til HAR.5-redningshelikoptre.
Konvertert versjon av HAS.5 til bruk som redningshelikopter, som ble bygd for den britiske marinen. Versjonen er utstyrt med sjøsøkeradar, men har ikke ASW-utstyr.
Fire Sea King HAS.5 ble konvertert til AEW-helikoptre for den britiske marinen.
HAS.5 ASW-helikoptre som var til overs og konvertert for å brukes som transporthelikoptre av for den britiske marinen.
Oppgradert anti-ubåtversjon bygget for den britiske marinen. Den er utstyrt med forbedret avionikk, med ny sonarprosessor, bedre taktiske skjermer og bedre kommunikasjonsutstyr. Det ble bygd fem eksemplarer, i tillegg til at noen ble konvertert fra andre versjoner.
Fem HAS.6 ASW-helikoptre ombygd for å brukes til transportoppdrag for den britiske marinen. Den siste av marinens HAS.6 (CR)-helikoptre ble pensjonert fra 846 NAS, 31. mars 2010.
Oppgradert AEW2/5 for den britiske marinen med Searchwater 2000AEW, for å erstatte den originale vannsøkeradaren.
Redningshelikopterversjon av Sea King HAS.1 bygget for den tyske marinen, med lengre kabin. Det ble bygd 23 individer, som ble levert mellom 1973 og 1975. Totalt 20 ble oppgradert fra 1986 og utover, med ekstra Ferranti Seaspray-radar i nesen og ble utrustet med fire Sea Skua-sjømålsmissiler.
Anti-ubåtversjon av Sea King HAS.2 bygget for den indiske marinen, utstyrt med haul-downsystem for å kunne opereres fra små skip. Tre bygd.
Flerbruksversjon som ble bygd for den indiske marinen. Den er utstyrt for anti-ubåtkrigføring, med sonar og avansert avionikk, og med to Sea Eagle-raketter. 21 bygget (ett styrtet før levering).
Rednings- og transportversjon bygd for den indiske marinen med Bendix-søkeradar montert i nesen. Seks bygget.
Redningshelikopter basert på Sea King HAS.1, som ble bygget for Luftforsvaret, med forlenget kabin. 10 bygd.
Oppgradert versjon av Sea King Mk.43 bygd for Luftforsvaret, med flyskroget til Mk.2 og med samme motorer som Mk.1. Et eneste eksemplar bygd.
Oppgradert versjon av Sea King Mk.43 bygd for Luftforsvaret. Oppgradert med ny avionikk, som MEL-sjøsøkeradar, værradar i nesen og FLIR-turret under nesen. Tre nybygd, pluss noen oppgraderte individer av gjenværende Mk.43- og Mk.43A-helikoptre.
Anti-ubåt og anti-skipsversjon av Sea King HAS.1 bygd for den pakistanske marinen. Bygd for å kunne utrustes med Exocet-sjømålsmissil. Seks bygget.
Et tidligere Sea King HAS.5-helikopter fra den britiske marinen, som ble solgt til Pakistan.
Anti-ubåtversjon av Sea King HAS.2 bygd for den egyptiske marinen. Seks eksemplarer bygd.
Redningshelikopter bygd for det belgiske luftforsvaret. Flyskroget et likt HAS.2, men har en utvidet kabin. Fem eksemplarer bygd og levert 1976.
Multirolleversjon bygget for den australske marinen, og er lik HAS.2. 10 eksemplarer bygd.
To forbedrede Sea King-helikoptre ble solgt til den australske marinen som en del av en ekstra bestilling i 1981.
Minimum endret angreps- og nyttetransportversjon, som er bygd for det egyptiske luftforsvaret. Den har forlenget kabin, men med samme sponsoner med flyteredskaper; fem bygget.
Forbedret angreps- og nyttetransportversjon bygd for det egyptiske flyvåpenet. Den er utstyrt med kraftigere motorer, ikke-sammenleggbare rotorer, men uten understellsponsoner og flyteredskaper. 17 bygd.
Angreps- og nyttetransportversjon bygd for Qatars luftforsvar og er nesten identisk med den egyptiske Mk.2. Tre bygd.
VIP-transportversjon av Commando Mk.2 bygd for det egyptiske luftforsvaret. To eksemplarer bygd.
VIP-transportversjon av Commando Mk.2A for Qatars luftforsvar. Ett eksemplar bygd.
Versjon for elektronisk krigføring bygd for det egyptiske luftforsvaret. Den er utstyrt med integrert ESM- og jammingsystem, med lukkede antenner på siden av skroget. Fire eksemplarer bygd.
Versjon for anti-skipskrigføring bygget for Qatars luftforsvar, utstyrt med ryggradom og kan frakte to Exocet-raketter. Åtte eksemplarer bygd.
Armistead, Leigh and Edwin Armistead. Awacs and Hawkeyes: The Complete History of Airborne Early Warning Aircraft. St Paul, Minnesota: Zenith Imprint, 2002. ISBN 0-7603-1140-4.
Baker, A.D. The Naval Institute Guide to Combat Fleets of the World 1998–1999. Annapolis, Maryland, US: Naval Institute Press, 1998. ISBN 1-55750-111-4.
Bilgrami, S. J. R. Dynamics of Sanctions in World Affairs. Bourne, Lincolnshire, UK: Atlantic Publishers, 2004. ISBN 81-269-0313-9.
Bud, Robert and Philip Gummett. Cold War, Hot Science: Applied Research in Britain's Defence Laboratories, 1945–1990. London: NMSI Trading, 2002. ISBN 1-900747-47-2.
Burden, Rodney A., Michael A. Draper, Douglas A. Rough, Colin A. Smith and David Wilton. Falklands: The Air War. Twickenham, UK: British Aviation Research Group, 1986. ISBN 0-906339-05-7.
Byers, R.B. The Denuclearisation of the Oceans. London: Taylor & Francis, 1986. ISBN 0-7099-3936-1.
Carrara, Dino. «Sea Kings to the Rescue». Air International, Vol. 77, No. 6, December 2009, s. 78–82. ISSN 0306-5634.
Chant, Christopher. Air War in the Falklands 1982. Oxford, UK: Osprey Publishing, 2001. ISBN 1-84176-293-8.
Chant, Christopher. A Compendium of Armaments and Military Hardware. London: Routledge, 1988. ISBN 0-7102-0720-4.
Chartres, John. Westland Sea King: Modern Combat Aircraft 18. Surrey, UK: Ian Allen, 1984. ISBN 0-7110-1394-2.
Chesneau, Roger. Aeroguide 10: Westland Sea King HAR Mk 3. Essex, UK: Linewrights, 1985. ISBN 0-946958-09-2.
Donald, David., Christopher Chant. Air War in the Gulf 1991. Oxford, UK: Osprey Publishing, 2001. ISBN 1-84176-295-4.
The Encyclopedia of Modern Military Aircraft. London: Amber Books, 2004. ISBN 1-904687-84-9. 
Ellis, Ken. Wrecks & Relics 22nd edition. Manchester, UK: Crecy Publishing, 2010. ISBN 978-0-85979-150-2.
Freedman, Lawrence. The Official History of the Falklands Campaign: War and diplomacy. London: Routledge, 2005. ISBN 0-7146-5207-5.
Fricker, John. «Pakistan's Naval Air Power». Air International, Vol. 40 No. 6. June 1991. s. 297–301. ISSN 0306-5634.
Gibbings, David.  Sea King: 21 years Service with the Royal Navy. Yeovilton, Somerset, UK: Society of Friends of the Fleet Air Arm Museum, 1990. ISBN 0-9513139-1-6.
Gillett, Ross. Australia's Armed Forces of the Eighties. Brookvale, New South Wales, Australia: Child & Henry, 1986. ISBN 0-86777-081-3.
Hewish, Mark. Air Forces of the World: An Illustrated Directory of All the World's Military Air Powers. New York: Simon & Schuster, 1979. ISBN 0-671-25086-8.
Hiranandani, G.M. Transition to Eminence: The Indian Navy 1976–1990. New Delhi, India: Lancer Publishers, 2005. ISBN 81-7062-266-2.
Hiranandani, G.M. Transition to Guardianship: Indian Navy 1991–2000. New Delhi, India: Lancer Publishers, 2012. ISBN 1-935501-26-7.
Hoyle, Craig. «World Air Forces Directory». Flight International, Vol 180 no. 5321, 13–19 December 2011. s. 26–52. ISSN 0015-3710.
Howard, Lee, Mick Burrow and Eric Myall. Fleet Air Arm Helicopters since 1943. Staplefield, Sussex, UK: Air-Britain, 2011. ISBN 978-0-85130-304-8.
James, Derek N. Westland Aircraft since 1915. London: Putnam, 1991. ISBN 0-85177-847-X.
Lake, Jon. «Westland Sea King: Variant Briefing». World Airpower Journal, Volume 25, Summer 1996, s. 110–135. London: Aerospace Publishing. ISBN 978-1-87402-380-7. ISSN 0959-7050.
McGowen, Stanley S. Helicopters: An Illustrated History of their Impact. Santa Barbara, California: ABC-CLIO, 2005. ISBN 1-85109-468-7.
Ripley, Tim. Conflict in the Balkans, 1991–2000. Oxford, UK: Osprey Publishing, 2001. ISBN 1-84176-290-3.
The Royal Air Force Handbook: The Definitive MoD Guide. London: Conway, 2006. ISBN 1-85753-384-4.
Singh, Pushpindar. «Sealand to Bear-Foxtrot...The History of India's Naval Air Arm: Part Two». Air International, Vol. 40 No. 1, January 1991. s. 34–44. ISSN 0306-5634.
Thorn, Jim and Gerard Frawley. International Directory of Military Aircraft 1996–1997. Fyshwick, Australian Capital Territory, Australia: Aerospace Publications, 1996. ISBN 1-875671-20-X.
Uttley, Matthew. Westland and the British Helicopter Industry, 1945–1960: Licensed Production versus Indigenous Innovation. London: Routledge, 2001. ISBN 0-7146-5194-X.
«Westland's Multi-role Helicopter Family: Omnifarious Sea King». Air International, Vol. 20, No. 5, May 1981, s. 215–221, 251–252. ISSN 0306-5634.

«Who Are You (Who Am I?)» er en amerikansk filmsang, skrevet av Benjamin Weiss og Sid Wayne. Elvis Presley sang den i filmen Speedway (1968). Steve Grayson (Presley) fremførte den til Susan Jacks (Nancy Sinatra). Presley hadde nettopp kjeftet på Sinatra, satt henne på disken i en coffee shop og kysset henne, da han begynne å synge denne sangen.
Presley spilte den inn i MGM Sound Stage, Hollywood, 20. juni 1967 Sangen ble utgitt på LP-platen Speedway (RCA Victor LSP 3989 (stereo) og RCA Victor LPM 3989 (mono)) i 1968. MGM-produsent var Jeffrey Alexander

Wicomico County er et fylke i den amerikanske delstaten Maryland. Det ligger sørøst i staten og det grenser mot Dorchester County i nordvest, Somerset County i sørvest og mot Worcester County i sørøst. Det har også grense til delstaten Delaware nord. 
Wicomico Countys totale areal er 1 035 km² hvorav 59 km² er vann. I 2010 hadde fylket 98 733 innbyggere. Administrasjonssenteret ligger i byen Salisbury.
Fylket ble grunnlagt i 1867 av land som ble utskilt fra fylkene Somerset og Worcester County. Det er oppkalt etter elven Wicomico River som i sin tur har fått navnet fra det indianske begrepet wicko mekee som betyr sted der hus er bygd.

William Adams (født 24. september 1564 i Gillingham i Kent i England, død 16. mai 1620) var en engelsk los som i år 1600 nådde Japan og ble, så vidt man vet, den første engelskmannen som besøkte Japan. Der ble han også samurai.
Adams liv er inspirasjonskilden til skikkelsen John Blackthorne, hovedperson i romanen Shogun og TV-serien med samme navn.
I Japan er han kjent som Miura Anjin (三浦按針) eller Anjin sama («Herr Los», i oversettelse) eller som «den blåøyde samurai».
Adams' far døde da gutten var ung. William tilbrakte de kommende tolv årene som lærling på et skipsverft og skaffet seg der inngående kunnskaper om skipsbygging, navigasjon og astronomi. Deretter tok han verving i Royal Navy og deltok i kampen mot den spanske armada i 1588.
Etter en 19 måneders lang ferd på havet, som startet i Nederlandene, endte han opp i Japan i april 1600. Adams og de overlevende besetningsmedlemmene ble tatt til fange og ført til lensherren Tokugawa Ieyasu som senere samme år skulle bli utnevnt til shogun, det vil si Japans høyeste militære befalingsmann og enevoldshersker. 
Misjonerende jesuitter ville at Adams og hans besetning skulle bli dømt til døden som pirater og kjettere ettersom Adams var protestant, men etter en kortere tids fangenskap bestemte Tokugawa Ieyasu seg for å løslate dem. Han var både i konflikt med de katolske jesuittene og involvert i en maktkamp med andre lensherrer som snart munnet ut i en borgerkrig, og han anså at Adams' store kunnskaper i skipsbygging, navigasjon og de politiske og religiøse forhold i Europa var av nytte for ham.I stedet for å bli henrettet, ble Adams en viktig rådgiver til den fremtidige shogunen. Han fikk et len kalt Hemi, og ble som første utlending utnevnt til samurai. I 1604 ble han beordret til å bygge en flåte med europeiske krigsfartøyer. Han lyktes og fikk etter det tillatelse til å besøke shogunens palass når han selv ville - noe som ellers ikke var mulig for hvem som helst. I 1613 ble han bevilget tillatelse til å forlate Japan. Adams hadde imidlertid forlengst akklimatisert seg i det japanske samfunn og forble i Japan livet ut. I 1610-årene gjennomførte han flere sjøekspedisjoner i Øst- og Sørøst-Asia.Adams er begravd i Yokosuka. Hvert år siden 1947 finner en såkalt Anjin-festival sted i byen Ito, Shizuoka, byen der han bygde et skip på 80 tonn, det første skipet bygd i Japan etter vesterlandske byggemetoder.
Asiatic Society of Japan Transactions..xxvi. (sec. 1898) pp. I and 194 (mit vier bis dahin unveröffentlichten Briefen von Adams)
Diary of Richard Cocks mit Vorwort von N. Murakami. 1899 (Nachdruck der Hakluyt-Society-Ausgabe von 1883)
N. Murakami (Hrsg.): Letters written by the English Residents in Japan. 1900 (enthält Adams Briefe aus T. Rundall: Memorials of the Empire of Japan. Hakluyt Society, 1850)
William Corr: Adams the Pilot: The Life and Times of Captain William Adams: 1564–1620. Curzon Press, 1995, ISBN 1-873410-44-1
Bernd Liebner: Gefangen im Reich des Shogun; in: Hans-Christian Huf (Hrsg.): Sphinx – Geheimnisse der Geschichte. Von Vercingetorix bis zum Märchenkönig Ludwig II.. 2004, ISBN 3-453-60007-X
Giles Milton: Samurai William. Ein englischer Navigator im Dienste des Shogun. Wunderkammer Verlag, 2009, ISBN 978-3-939062-08-0

William Wallace Anderson (født 27. juni 1859 i Edinburgh, død 5. august 1943 i Edinburgh) var en britisk cricketspiller som deltok i de olympiske leker 1900 i Paris
Anderson var med på det franske cricketlaget Union des Sociétés Françaises de Sports Athlétiques som tapte finalen til det britiske laget Devon & Somerset County Wanderers med 104-262, en finale som gikk over to dager. Cricket var med som en del av verdensutstillingen i Paris og det var først tolv år senere, i 1912 at International Olympic Committee besluttet at cricketkampen, det var kun en kamp som ble spilt, inngikk som en del av det olympiske programmet. Det er eneste gangen cricket har vært med som olympisk sport. 

William Slaney Kenyon-Slaney (født 24. august 1847, død 24. april 1908) var en idrettsmann, soldat og politiker. Han scoret også det første målet i en offisiell internasjonal fotballkamp.
Kenyon-Slaney ble født Rajkot i Gujarat i India. Han var sønn av kaptein William Kenyon ved 2nd Bombay cavalry og Frances Catherine Slaney, datter av Robert A. Slaney fra Shropshire. Da Robert Slaney døde i 1862, flyttet Kenyon-familien til Slaneygodset i Shropshire, og utvidet etternavnet til Kenyon-Slaney.
Kenyon-Slaney ble utdannet ved Eton og i en kort periode ved Christ Church, Oxford. I november 1867 forlot han Oxford og kom inn i 3rd battalion of the Grenadier Guards. Hans militære karriere inkluderte slaget ved at-Tal al-Kabīr, der han ble dekorert for sin innsats. I 1887 ble han forfremmet til oberst, og han pensjonerte seg fra hæren i 1892, 45 år gammel. I 1887 giftet han seg med Lady Mabel Selina Bridgeman, og de fikk to barn, Sybil Agnes Kenyon-Slaney (1888) og Robert Orlando Rodolph Kenyon-Slaney (1892).
Kenyon-Slaney hadde gjort seg bemerket som en idrettsutøver. Han var aktiv cricketspiller for Marylebone Cricket Club. Han var også en aktiv fotballspiller, og spilte for Wanderers. Kenyon-Slaney scoret det første målet i den andre landskampen noensinne (den første endte uavgjort) da han allerede i det andre minutt etter innkast for England mot Skottland. Han scoret også senere i kampen, og ble dermed også den første som scoret to mål i en internasjonal kamp. 
Martin Pugh, ‘Slaney, William Slaney Kenyon- (1847–1908)’, Oxford Dictionary of National Biography, Oxford University Press, Sept 2004; online edn, May 2006 accessed 25 June 2006
England Match No. 2 - Scotland - 8 March 1873 - Match Summary and Report - www.englandfootballonline.com

William McKinley (født 29. januar 1843 i Niles i Ohio, død 14. september 1901) var en amerikansk, republikansk politiker. Han var USAs 25. president fra 1897 til han ble skutt i et attentat i 1901, noen måneder inn i sin andre presidentperiode, og døde av skadene noen dager senere. McKinley ledet nasjonen til seier i den spansk-amerikanske krigen, økte tollvernet for å beskytte amerikansk industri, og sørget for at valutaen fulgte gullstandarden.
McKinley ble beskrevet som from, sindig og omgjengelig. Han var den siste presidenten som hadde kjempet i borgerkrigen, hvor han hadde avansert til major i unionshæren. Etter krigen slo han seg ned i Canton i Ohio som advokat, og giftet seg med Ida Saxton. I 1876 ble han valgt til kongressrepresentant, og ble republikanernes ekspert på tollvernet av den amerikanske industrien. Den såkalte McKinley-tollen av 1890 var meget omstridt, og bidro sammen med endring av valgkretsene til at han tapte gjenvalg til Kongressen ved demokratenes valgskred samme år. McKinley var Ohios guvernør fra 1892 til 1896, og førte en moderat politisk linje i forsøk på å balansere kapital- og arbeiderinteresser. Med hjelp fra Mark Hanna ble McKinley nominert til republikansk presidentkandidat i 1896, midt i en dyp økonomisk depresjon. Han vant presidentvalget foran demokraten William Jennings Bryan på sitt løfte om å følge gullstandarden og øke innførselstollen.
McKinleys presidentperiode ble preget av rask økonomisk vekst. Han ønsket å gjøre Cuba uavhengig fra Det spanske imperiet på fredelig vis, men måtte nokså motvillig lede nasjonen inn i den spansk-amerikanske krigen i 1898. USA vant en rask og overbevisende seier, og Spania måtte avstå Puerto Rico, Guam og Filippinene til USA. Cuba ble formelt uavhengig i 1902, men USA utøvde sterk innflytelse i Mellom-Amerika. USA annekterte Hawaii i 1898. Med dette trådte USA frem som en regulær kolonimakt, og McKinley ble den første presidenten som skaffet USA oversjøiske territorier gjennom krig.
Historikere regner McKinleys valgseier i 1896 som et vendepunkt, hvor den fastlåste situasjonen etter borgerkrigen ble avløst av USAs politiske reformperiode fra 1890- til 1920-årene, dominert av republikanerne. McKinley vant igjen over Bryan i presidentvalget i 1900, etter en valgkamp om imperialisme, proteksjonisme og gullstandarden. Den 6. september 1901 ble McKinley skutt og livstruende skadet av Leon Czolgosz, en polsk-amerikaner med anarkistiske sympatier, og døde av skadene den 14. september. McKinley ble etterfulgt av visepresident Theodore Roosevelt. I ettertid vurderer historikerne McKinleys innsats som president relativt høyt, men den folkekjære McKinley ble raskt overskygget av Roosevelt.
Han ble født i småbyen Niles i Ohio som syvende barn av William McKinley og Nancy (født Allison). McKinley-slekten var av engelsk og ulsterskotsk herkomst, og kom til Pennsylvania på 1700-tallet. Allison-slekten var mest av engelsk herkomst og blant de første nybyggerne i Pennsylvania. Faren kom til Ohio som guttunge, og giftet seg med Nancy Allison i 1829. Begge slektene var involvert i tungindustrien i stålbeltet, og William McKinley sr. drev jernstøperier i New Lisbon, Niles, Poland og Canton.I likhet med mange andre i nordøstre Ohio sympatiserte familien med whigene og avholdsbevegelsen. Familien var sterkt troende, metodistiske kristne. Sønnen skulle bli en av de mest utpreget religiøse presidentene i USAs historie.I 1852 flyttet familien fra Niles til Poland, som hadde et mer velrenommert skolevesen. McKinley studerte ved Allegheny College i Pennsylvania i 1859/1860, men ble syk og deprimert, og dro hjem. Han studerte en tid ved Mount Union College i Ohio, men tok ingen grad. McKinleys helse ble bedre, men familieøkonomien ble knappere, og han måtte oppgi studier til fordel for arbeid som postfunksjonær og lærer på hjemtraktene.
Da sørstatene brøt med unionen og utløste den amerikanske borgerkrigen, meldte tusener av menn fra Ohio seg til militærtjeneste. Blant dem var McKinley og fetteren William McKinley Osbourne, som vervet seg i juli 1861. De ble tilsluttet Ohios 23. infanteriregiment, ledet av oberst William Rosecrans, og de ble sendt på opptrening ved Columbus. McKinley tilpasset seg raskt soldatlivet, og skrev en serie brev til avisen hjemme, hvor han hyllet militæret og unionens sak. Han lot seg inspirere av lederstilen til major Rutherford B. Hayes. Det utviklet seg til et vennskap som varte livet ut.Etter en måneds trening ble Ohios 23. infanteriregiment, nå ledet av oberst Eliakim P. Scammon, sendt til det vestlige Virginia (i dagens Vest-Virginia) i juli 1861. De kom første gang i trefninger i september, da de drev tilbake sørstatstropper ved Carnifex Ferry. Tre dager etter trefningen ble McKinley underordnet brigadens materialforvalter. I november slo regimentet leir for vinteren ved Fayetteville. Den vinteren vikarierte McKinley for en sersjant som var syk, og i april 1862 ble han forfremmet til samme rang. Om våren fortsatte regimentet og brigaden, nå ledet av henholdsvis Hayes og Scammon, fremrykningen og utkjempet noen mindre trefninger.I september 1862 skulle McKinleys regiment komme som forsterkninger til Virginia-hæren i det andre slaget ved Bull Run. Regimentet rakk ikke frem til slaget i tide, men rykket nordover sammen med Potomac-hæren for å avskjære Nord-Virginia-hærens fremrykning i Maryland. McKinleys regiment ble det første til å komme i trefninger med sørstatstroppene i slaget ved South Mountain. Etter store tap trakk unionshæren seg tilbake og fortsatte til slaget ved Antietam, et av borgerkrigens blodigste. McKinley ble selv utsatt for kraftig beskytning da han førte rasjoner frem til frontlinjen. Regimentet led igjen store tap, men Potomac-hæren vant, og sørstatstroppene trakk seg tilbake til Virginia. McKinleys regiment skiltes fra Potomac-hæren og returnerte til det vestlige Virginia.
Mens regimentet slo leir for vinteren ved Charleston, dro McKinley til Ohio for å rekruttere nye soldater. Da han ankom Columbus, ble han forfremmet til sekondløytnant av guvernør David Tod som en anerkjennelse for innsatsen ved Antietam. McKinleys regiment var for det meste forskånet for krigshandlinger frem til slaget ved Buffington Island i juli 1863. Tidlig i 1864 ble hærordningen revidert, og McKinleys regiment overflyttet til Vest-Virginia-hæren. De gikk inn i det sørvestlige Virginia for å ødelegge fiendens salt- og blygruver. I mai drev de sørstatstroppene tilbake fra Cloyd's Mountain, et slag som ifølge McKinley var «det mest desperate bevitnet under krigen».McKinleys regiment forflyttet seg til Shenandoah Valley og ble overflyttet til Shenandoah-hæren, som inntok Lexington i juni 1864. De gikk sørover mot Lynchburg og rev opp jernbanespor under fremrykningen. De fant imidlertid overmakten i Lynchburg for stor, og returnerte til Vest-Virginia. Før de rakk å gjøre et nytt forsøk, måtte de nordover for å stanse Jubal Anderson Earlys tropper i Maryland. Early overrasket dem ved Kernstown i juli, hvor McKinley ble utsatt for tung skyts, og unionshæren måtte gjøre retrett. McKinley ble forfremmet til kaptein og underordnet general George Crook. I august avverget de sørstatshærens angrep på Berryville, hvor McKinleys hest ble skutt under ham, og fortsatte til Opequon Creek, hvor de brøt fiendens forsyningslinjer. De seiret på nytt ved Fisher's Hill senere i september, og kom i kamp ved Cedar Creek i oktober. Unionshæren fikk et tilbakeslag, men McKinley bidro til å samle troppene og vinne slaget.I november stemte McKinley for første gang ved et presidentvalg, idet han stemte på den sittende republikaneren Abraham Lincoln. Deretter slo hæren leir for vinteren ved Kernstown. I februar 1865 ble Crook bortført av sørstatstropper. Dette skjedde under forberedelsene av våroffensiven, og etter en del omorganiseringer ble McKinley adjutant for brigadegeneral Samuel S. Carroll. General Robert E. Lees kapitulasjon til general Ulysses S. Grant avsluttet krigen noen dager senere. Rett før krigens slutt ble McKinley forfremmet til major. McKinley og Carroll ble overført til Winfield Scott Hancocks veterankorps i Washington, D.C. I juli 1865 ble veterankorpset fritatt fra tjeneste. Carroll og Hancock oppfordret McKinley til å søke seg til offiserskorpset i fredstid, men han avslo og reiste hjem til Ohio måneden etter.
Etter at borgerkrigen var over i 1865, gikk McKinley i lære ved en advokatforretning i Poland i Ohio. Han studerte ved Albany Law School i New York i mindre enn ett år før han fikk advokatbevilling i 1867. Samme år åpnet han sin egen advokatforretning i Canton, administrasjonssentrum i Stark County. Forretningen var vellykket nok til at McKinley kunne kjøpe noen hus, som gav ham litt leieinntekter i tiårene som fulgte. Da vennen fra militæret, Rutherford B. Hayes, ble nominert til guvernør i 1867, holdt McKinley taler til støtte for ham i Stark County, hvor det var jevnt mellom demokrater og republikanere. Hayes vant både her og i delstaten som helhet. I 1869 ble McKinley uventet valgt til offentlig anklager i Stark County, men tapte gjenvalg med et hundretalls stemmer to år senere.
Han giftet seg i januar 1871 med Ida Saxton, en «sjarmerende og svært attraktiv kvinne» fra Canton, hvor faren hennes var bankmann. Deres første barn, Katherine, ble født på juledagen i 1871. En andre datter, Ida, ble født i 1873, men døde samme år. Hustruen ble dypt deprimert, og hennes skrøpelige helse ble forverret. To år senere døde Katherine av tyfoidfeber. Ida kom aldri over døtrenes død, og ekteparet fikk ingen flere barn. Hun utviklet også epilepsi på denne tiden. McKinley forble en trofast ektemann med omtanke for hustruens medisinske og følelsesmessige behov resten av sitt liv. Han håndterte tålmodig og hensynsfullt hustruens anfall og raseriutbrudd.Hustruen oppmuntret McKinley til å aspirere som advokat og politiker. Han deltok på republikanernes delstatsmøte som nominerte Hayes til en tredje guvernørperiode i 1875, og drev valgkamp for sin gamle venn den høsten. Året etter var McKinley forsvarer for noen kullgruvearbeidere som hadde blitt fengslet etter et sammenstøt med streikebrytere. William R. Day og hans partner forsvarte streikebryterne, og Mark Hanna var blant gruveeierne. McKinley lyktes i å få alle så nær som én frikjent. McKinley førte saken som pro bono-arbeid, og den gav ham stor anseelse i arbeiderklassen i Stark County. Han møtte også Hanna, som skulle bli hans viktigste politiske støttespiller i årene som fulgte.McKinleys anseelse i arbeiderklassen viste seg å bli nyttig. I 1876 mente republikanerne i Ohios 17. distrikt, som innbefattet blant andre Stark County, at McKinley kunne appellere til industriarbeidere, og nominerte ham til sin kongresskandidat. Hayes var republikanernes presidentkandidat, og McKinley kunne drive valgkamp for ham og seg selv samtidig. McKinley drev i all hovedsak valgkamp på løftet om tollvern av amerikansk industri, og ble valgt med en margin på 3 300 stemmer. Da han gikk fra advokatpraksisen til Kongressen, halverte han samtidig inntekten sin.
McKinley tok sete i Kongressen i oktober 1877. Republikanerne var i mindretall, så McKinley fikk uvesentlige komitéverv, men han skjøttet dem samvittighetsfullt likevel. McKinleys vennskap med Hayes tjente ham sjelden i Kongressen; presidenten nøt ikke høy anseelse blant mange ledere der. McKinley og Hayes skiltes i synet på pengepolitikken, men det påvirket ikke vennskapet deres. USA hadde i praksis fulgt gullstandarden siden myntloven av 1873. Idet sølvprisene falt betydelig, ønsket mange å innføre dobbeltmyntfot med både gull og sølv. En slik pengepolitikk ville føre til inflasjon, men tilhengerne mente at de økonomiske fordelene ved den økte pengemengden ville oppveie for dette. McKinley stemte i 1878 for å kjøpe store sølvmengder for å prege mynt. Hayes nedla veto mot forslaget, men McKinley tilhørte igjen et kongressflertall som overprøvde presidenten. Med dette stemte McKinley også på tvers av republikanernes leder i kammeret og sin venn, James Garfield.McKinley var en sterk tilhenger av tollvern. Hensikten var ikke først og fremst å øke det offentliges inntekter, men å fremme amerikansk industri ved å gi den et konkurransefortrinn på hjemmemarkedet. Biograf Margaret Leech bemerket at Canton hadde bygd sin velstand på fremstilling av tollbeskyttede landbruksredskaper, og at dette kan ha påvirket McKinleys holdninger i den retning. McKinley skrev og støttet lovforslag som økte innførselstollen og stemte imot forslag om å senke den, men stemte også imot toll som kun var ment å øke det offentliges inntekter. Da Garfield ble valgt til president i 1880, stod plassen hans i oppebørselskomiteen (engelsk: United States House Committee on Ways and Means) ledig. McKinley overtok den, og trådte dermed inn i den mektigste komiteen etter bare to perioder.McKinley tok en stadig større plass på den nasjonale scene. I 1880 representerte han Ohio i Republican National Committee (RNC). I 1884 var han delegat til partiets landsmøte, hvor han ledet resolusjonskomiteen og ble roset for sin møteledelse. Fra 1886 var McKinley, senator John Sherman og guvernør Joseph B. Foraker de ledende skikkelsene i Det republikanske parti i Ohio. Mark Hanna støttet Sherman og Forakers politiske ambisjoner med kløkt og generøse pengebidrag. Sherman forsøkte å vinne republikanernes presidentnominasjon tre ganger. Den siste gangen, i 1888, var McKinley, Foraker og Hanna på landsmøtet som støttespillere for Sherman. Foraker ble overbevist om at Sherman var sjanseløs, og stemte på senator James G. Blaine, republikanernes kandidat fire år tidligere. Blaine avstod fra å stille, og Foraker kom tilbake til Sherman, men tidligere senator Benjamin Harrison vant nominasjonen og presidentvalget. I forbitrelsen brøt de med Foraker; i resten av McKinleys liv var republikanerne i Ohio delt mellom McKinley, Sherman og Hannas fløy og Forakers fløy.Etter at republikanerne vant flertallet, forsøkte McKinley i 1889 å bli valgt til ordfører i Representantenes hus. Han tapte mot Thomas Brackett Reed fra Maine, som til gjengjeld oppnevnte McKinley til formann i oppebørselskomiteen. Fra denne plassen loset han McKinley-tollen av 1890 gjennom Kongressen. Lovforslaget ble påvirket av ulike særinteresser i Senatet underveis, men innførte mange tollrestriksjoner på utenlandske varer.
Demokratene i Ohios lovgivende forsamling forsøkte å hindre McKinleys gjenvalg til Kongressen ved å endre valgkretsene; et fremstøt som i amerikansk politikk kalles «gerrymandering». I 1878 greide de å endre valgkretsen hans, men han vant gjenvalg likevel. I 1882 tapte han svært knepent. Han tok nederlaget tungt og vurderte å forlate politikken, men to år senere stilte han i en valgkrets som nok en gang var endret, og vant med stor margin.I 1890 skviset demokratene McKinley en siste gang, idet Stark County ble innlemmet i samme valgkrets som Holmes County, befolket av sterkt demokratiske pennsylvaniatyskere. Demokratenes kandidat, tidligere viseguvernør John G. Warwick, kunne regne med å vinne med 2 000–3 000 stemmers margin. Demokratene drev valgkamp mot McKinley-tollen over hele landet, og kampen på McKinleys hjemtrakter vakte stor interesse. Republikanerne sendte sine fremste talere til Canton, deriblant utenriksminister Blaine, ordfører Reed og president Harrison. Demokratene svarte med sine beste talsmenn i tollspørsmål. Demokratene sendte også ut unge menn, forkledd som dørselgere. De tilbød dyre tinnvarer til husmødre, og forklarte at prisøkningen skyldtes McKinley-tollen. McKinley tapte valget med 300 stemmers margin, men republikanerne vant Ohio og hevdet en moralsk seier.
Selv før han trådte ut av Kongressen ble McKinley oppfordret til å stille som guvernørkandidat i Ohio. Demokraten James E. Campbell hadde slått Foraker i 1889 og søkte gjenvalg i 1891. Republikanerne i Ohio var splittet, men McKinley sørget diskret for at Foraker nominerte ham under republikanernes delstatsmøte. McKinley ble valgt med akklamasjon. Han drev en iherdig valgkamp mot Campbell. Hanna drev mest pengeinnsamling for kandidater til Ohios lovgivende forsamling som ville gjenvelge Sherman som senator. McKinley vant guvernørvalget, og på nyåret ble Sherman gjenvalgt som senator.Guvernørembedet i Ohio hadde forholdsvis lite makt. For eksempel kunne guvernøren avgi innstilling til lovforslag, men ikke nedlegge veto. I kraft av at Ohio var en såkalt vippestat, ble guvernøren likevel en viktig skikkelse i nasjonal politikk. McKinley ønsket i utgangspunktet en begrenset inngripen i næringslivet, men var rundhåndet i møte med arbeiderinteresser. Han sørget for en lovgivning som bragte arbeidskonflikter inn for megling, og bøtela arbeidsgivere som sa opp fagorganiserte arbeidere.
Idet opptakten til presidentvalget i 1892 begynte, hadde president Harrison allerede støtt fra seg mange velgergrupper og republikanske ledere. Harrison hadde ingen kjente utfordrere, men mange republikanere ønsket å vrake presidenten, om en motkandidat skulle melde seg. Blant kandidatene som ble nevnt, var McKinley, ordfører Thomas Brackett Reed og den aldrende James G. Blaine. I frykt for at McKinley kunne melde seg som kandidat, ordnet Harrisons støttespillere det slik at McKinley ble ordstyrer på landsmøtet i Minneapolis. Der måtte han innta en upartisk rolle. Både McKinley og Blaine avskrev seg selv som kandidater, men fikk likevel tredje og nest flest stemmer, etter Harrison. Harrison tapte presidentvalget i november 1892 mot tidligere president Grover Cleveland. Kort tid etterpå anså noen republikanere McKinley som sin sannsynlige presidentkandidat ved neste valg.Kort tid etter at Cleveland tiltrådte som president, ble landet rammet av en økonomisk krise. En forretningsmann i Youngstown, Robert Walker, hadde lånt penger til McKinley i deres yngre dager. I takknemlighet for dette hadde McKinley ofte stilt som kausjonist for Walkers lån. Walker hadde forledet McKinley til å tro at nye låneopptak bare var fornyelser av gamle avtaler. Walker ble ruinert under den økonomiske krisen, og McKinley ble avkrevd for Walkers gjeld i februar 1893. Den samlede gjelden var på over 100 000 dollar, og en fortvilt McKinley foreslo å trekke seg som guvernør og tjene inn pengene som advokat. McKinleys velstående støttespillere, deriblant Hanna og forlegger H.H. Kohlsaat, opprettet et fond som skulle nedbetale gjelden. William og Ida McKinley plasserte eiendelene sine i fondet, og støttespillerne samlet inn og bidro med en betydelig pengesum. Mot slutten av 1893 fikk ekteparet McKinley alle eiendelene sine tilbake. Mange som hadde lidd tap under krisen, fikk medfølelse for McKinley. I november 1893 ble han gjenvalgt med den største stemmeandelen av alle Ohios guvernører etter borgerkrigen.McKinley drev en iherdig valgkamp for republikanske kongresskandidater i 1894. Året etter ble han etterfulgt av en annen republikaner som guvernør, Asa Bushnell. Bushnell tilhørte Joseph B. Forakers fløy i partiet, men hadde McKinleys støtte. Guvernøren ble ledsaget av et republikansk flertall i delstatens lovgivende forsamling. Til senator valgte forsamlingen Foraker, som til gjengjeld støttet McKinleys presidentkandidatur.
Det er uklart når William McKinley for alvor begynte å forberede seg til presidentvalgkampen. Som biograf Kevin Phillips bemerker, «ingen dokumenter, ingen dagbøker, ingen konfidensielle brev til Mark Hanna (eller noen andre) inneholder hans hemmelige ønsker eller skjulte slagplan». Det som er sikkert, er at Hanna deltok i forberedelsene fra begynnelsen. Hannas biograf, William T. Horner, holdt det for sikkert at de to begynte i 1888 «å utvikle et nært arbeidsforhold som bidro til å plassere McKinley i Det hvite hus». Sherman stilte ikke som presidentkandidat igjen etter 1888, så Hanna kunne støtte McKinley helhjertet.Med Hannas penger og organisasjonstalent i ryggen kunne McKinley i det stille samle støtte for sitt kandidatur gjennom 1895 og tidlig i 1896. Idet andre håpefulle, som ordfører Reed og senator William B. Allison fra Iowa, sendte sine støttespillere for å samle støtte utenfor sine delstater, oppdaget de at Hanna hadde kommet dem i forkjøpet. Ifølge historiker Stanley Jones, som studerte presidentvalget i 1896, kom Reed og Allison for sent i gang med sine kampanjer. Kandidatene var først sikre på støtte fra sine landsdeler, men gikk over til «bitre beskyldninger om at Hanna ved å samle støtte for McKinley i deres landsdeler, hadde brutt spillereglene». På McKinleys vegne møte Hanna de republikanske lederne på østkysten, som senatorene Thomas Platt fra New York og Matthew Quay fra Pennsylvania, som var villige til å støtte McKinley i bytte mot utnevnelser. McKinley var imidlertid innstilt på å vinne uten slike avtaler, og Hanna godtok det. Tidlig rettet de mye av innsatsen mot sørstatene; de møtte mange sørstatsrepublikanere på Hannas feriested i Georgia. McKinley trengte 454 delegater for å bli nominert, og fikk nesten halvparten av dem fra sørstatene og grensestatene. Hanna «hadde praktisk talt samlet sørstatene før noen av oss våknet», beklaget Platt seg i sine memoarer.
Ulike republikanske ledere ønsket å forhindre at McKinley vant i den første avstemningen, og dermed øke sin egen innflytelse, ved å samle støtte for lokale favoritter som senator Quay fra New York, guvernør og tidligere visepresident Levi P. Morton fra New York og senator Shelby Cullom fra Illinois. Den mannsterke Illinois-delegasjonen ble viktig; støttespillere av McKinley, som forretningsmann og fremtidig visepresident Charles G. Dawes fra Chicago, forsøkte å få sine likesinnede valgt til delegater. Til tross for at Cullom hadde støtte fra mye av partiapparatet i Illinois, greide han ikke å slå tilbake mot McKinley, som fikk nesten alle delegatene.  Tidligere president Harrison ble antatt å være en habil motkandidat, om han stilte. Idet Harrison kunngjorde at han ikke ville stille som kandidat, tok McKinley kontroll over Indiana med en hastighet som Harrison selv fant upassende. Mortons støttespillere som besøkte Indiana, meldte tilbake at McKinley hadde sikret seg delstaten.  Senator Francis Warren fra Wyoming skrev at «politikerne kjemper hardt imot ham, men hvis massene kunne tale, så er McKinley valget for minst 75 % av alle republikanske velgere».Idet republikanernes landsmøte i St. Louis åpnet i juni 1896, hadde McKinley et rikelig flertall av delegatene på sin side. McKinley selv holdt seg hjemme i Canton, men fulgte med over telefon, og kunne høre deler av Forakers støttetale for ham over linjen. Da delegasjonene ropte opp sine stemmetall, og turen kom til Ohio, hadde McKinley vunnet. Han feiret det ved å klemme hustruen og moren sin, og snart samlet store folkemengder seg rundt huset hans. Den kvelden hadde tusener møtt frem i Canton for å høre McKinley tale fra verandaen. Landsmøtet nominerte viseformannen i RNC, Garret Hobart fra New Jersey, til visepresidentkandidat. Mye tyder på at Hanna var ansvarlig for dette. Hobart var en velstående advokat, forretningsmann og tidligere folkevalgt i delstaten. Han var ikke særlig kjent, men som Hannas biograf Herbert Croly bemerket, «hvis han gjorde lite for å styrke kandidaturet, så gjorde han heller ingenting for å svekke det».
Før det republikanske landsmøtet hadde McKinley vaklet i pengepolitikken og fulgt en moderat linje i spørmålet om å følge sølvstandarden, gullstandarden, eller begge. I de siste dagene før landsmøtet bestemte McKinley seg for å gå til valg på gullstandarden, men åpne for dobbeltmyntfot gjennom internasjonale avtaler. Dette fikk noen delegater vestfra, som senator Henry M. Teller fra Colorado, til å forlate landsmøtet i protest. Sammenlignet med demokratene var splittelsen hos republikanerne derimot liten. Dette skyldtes for del at McKinley lovte fremtidige motytelser til de som hadde ønsket fri sølvutmynting.De økonomiske nedgangstidene etter krisen i 1893 var ikke over, noe som styrket saken til de som ønsket fri sølvutmynting. President Cleveland stod standhaftig på gullstandarden, men stadig flere demokrater på landsbygden, særlig i sør og vest, tok til orde for sølvmyntfot. De vant frem på demokratenes landsmøte i 1896 og nominerte kongressrepresentant William Jennings Bryan fra Nebraska som presidentkandidat. Bryan oppildnet delegatene med en tale imot gullstandarden, hvor han avsluttet med at «du skal ikke korsfeste menneskeheten på et gullkors». Bryans radikale valgløfter skremte bankfolk, som mente at hans inflatoriske politikk ville slå jernbanene konkurs og ruinere økonomien. Hanna fikk dem til å støtte McKinleys valgkamp med 3,5 millioner dollar til talere og folkemøter, og med 200 millioner pamfletter til støtte for republikanernes penge- og tollpolitikk.
Bryan hadde ikke mer enn anslagsvis 500 000 dollar til rådighet for sin valgkamp. Han var derimot veltalende og energisk, og reiste rundt i landet med tog og holdt et hittil uhørt antall folkemøter i et hittil uhørt omfang. Hanna oppfordret McKinley til å gjøre det samme, men McKinley innså at demokraten var en bedre folketaler, og mente at han «like kunne gjerne sette opp en trapes på verandaen og konkurrere med en profesjonell atlet som å dra ut og tale imot Bryan. Jeg må tenke når jeg taler». I stedet for å dra ut, ble McKinley værende hjemme i Canton og lot folket komme til ham. Ifølge historiker R. Hal Williams «var det, skulle det vise seg, en briljant strategi. McKinleys verandavalgkamp ble en legende i amerikansk politisk historie».
Velgerne oppfattet dette som en hjemmekoselig og åpenhjertig måte å drive valgkamp på. McKinley viste seg for offentligheten hver dag unntatt søndager, og talte for folkemengdene fra verandaen. Jernbaneselskapene gav reisende rabatterte priser til Canton for å høre McKinley tale. En avis i Cleveland som støttet sølvmyntfot, skrev syrlig at det å dra til Canton hadde blitt «billigere enn å være hjemme». McKinley holdt streng regi over verandavalgkampen sin, og talene ble nøye tilpasset de antatte tilhørerne.De fleste demokratiske aviser nektet å støtte Bryan. Det fremste unntaket var New York Journal, eid av William Randolph Hearst, som hadde tjent en formue på sølvgruvedrift. Gjennom kampanjejournalistikk og karikaturtegninger av især Homer Davenport ble Hanna fremstilt som en plutokrat som tråkket på arbeidere. McKinley ble tegnet som et barn som enkelt kunne styres av næringslivet. Fremstillingen som en hjerteløs forretningsmann eller som Hannas marionett har preget McKinleys ettermæle.
Valgkampen viste seg å stå om Midtvesten, mens Bryan lå an til å vinne i sørstatene og vesten. Nordøstkysten ble antatt sikker for McKinleys del etter at han vant i Maine og Vermont, som stemte tidligere enn de andre. På det tidspunktet hadde støtten til fri sølvutmynting minket, og i løpet av september rettet republikanerne hele oppmerksomheten mot tollvern. De fleste delstatene holdt valg den 3. november, og McKinley vant på hele nordøstkysten og i midtvesten. Han fikk 51 % av stemmene og et rikelig flertall i valgmannskollegiet. Bryan hadde konsentrert seg kun om sølvmyntspørsmålet, og hadde ikke vunnet an hos arbeiderklassen i byene. Velgerne i byene støttet McKinley; den eneste byen utenfor sørstatene med over 100 000 innbyggere som Bryan vant, var Denver i Colorado.Presidentvalget i 1896 blir ofte ansett som et valg hvor velgermønstrene endret seg, og hvor McKinley fikk gjennomslag for en sterkere sentralmakt som skulle bygge industri gjennom innførselstoll og gullstandard. Demokratene og republikanerne hadde opplevd nesten dødt løp siden borgerkrigen, men valget av McKinley innledet en republikansk dominans som skulle vare frem til presidentvalget i 1932. Biograf Kevin Phillips hevder at med mulig unntak for senator Allison fra Iowa, var McKinley den eneste republikaneren som kunne slå Bryan; han antar at østkystkandidater som Morton og Reed ville ha stilt svakere mot Bryan i midtvesten. Ifølge Phillips var Bryan riktignok populær blant velgere på landsbygden, men «McKinley appellerte til et veldig annerledes, industrialisert, urbanisert Amerika».
McKinley ble tatt i ed som president den 4. mars 1897. Han holdt en innsettelsestale hvor han tok til orde for tollreform og slo fast at myntspørsmålet måtte avvente denne. Han advarte mot militære intervensjoner: «Vi vil ikke ha erobringskriger. Vi må unngå fristelsen til territorial aggresjon.»McKinleys mest omstridte regjeringsoppnevnelse var John Sherman som utenriksminister. Sherman var ikke McKinleys førstevalg til posten, som han først tilbød til senator Allison. Et motiv bak utnevnelsen av Sherman var å frigjøre en plass i Senatet til Hanna, som på sin side hadde avslått tilbudet om å bli postminister. Ettersom Sherman hadde vært finansminister under president Hayes, var det sannsynligvis bare utenriksministerposten som kunne lokke ham vekk fra Senatet, hvor han hadde sittet siden borgerkrigen. Den 73 år gamle Sherman var mentalt svekket av alderdom allerede ved utnevnelsen. Dette var velkjent i det politiske miljøet, men McKinley avfeide ryktene. Dessuten spiste McKinleys fetter middag med Sherman, og gikk god for senatorens fysiske og mentale helse etterpå.Guvernør Bushnell i Ohio utpekte til slutt Hanna til senator, som forventet. Straks han inntok regjeringskontorene, ble Shermans fremskredne alder synlig for alle. Sherman ble ofte forbigått av viseutenriksminister William R. Day, McKinleys gamle advokatkollega fra Canton. Sekretær Alvey A. Adee, en annen advokat fra Ohio uten erfaring fra diplomatiet, tok også større plass, men hørte dårlig og ble tilbakeholden i møter. En diplomat beskrev situasjonen slik at «sjefen i departementet visste ingenting, den første assistenten sa ingenting, og den andre assistenten hørte ingenting».McKinley ønsket seg kongressrepresentant Nelson Dingley jr. som finansminister, men Dingley foretrakk plassen sin som formann i oppebørselskomiteen. En annen som ble vurdert for posten, var Charles G. Dawes, Hannas høyre hånd i Chicago under valgkampen. Dawes skal ha ment at han var for ung. Han ble i stedet sjef for privatbanktilsynet, og skal ha vært den som oppfordret McKinley til å utpeke Lyman J. Gage til finansminister. Gage var banksjef i Chicago, demokrat og tilhenger av gullstandarden. Til marineminister utpekte McKinley en gammel venn, kongressrepresentant John Davis Long fra Massachusetts. Theodore Roosevelt, politikommissær i New York, ble utnevnt til visemarineminister. McKinley var skeptisk og sa til en Roosevelt-tilhenger at «jeg ønsker fred, og jeg blir fortalt at din venn Theodore alltid kommer på kant med alle», men utnevnte ham likevel.Foruten Sherman har McKinleys utnevnelse av tidligere general og guvernør Russell A. Alger fra Michigan til krigsminister, vært regnet som uklok. Alger var dyktig nok i fredstid, men klarte ikke å håndtere den spansk-amerikanske krigen. I midten av 1899 var Krigsdepartementet skandalisert, og Alger trakk seg etter oppfordring fra McKinley. Visepresident Hobart deltok ikke i regjeringsmøtene, slik skikken var den gangen, men ble en verdsatt rådgiver for McKinley og ministrene hans. Den velstående visepresidenten leide en bolig i nærheten av Det hvite hus. De to familiene besøkte hverandre ofte, og visepresidentens hustru inntok gjerne vertinnerollen i Det hvite hus da Ida McKinley var syk. McKinleys personlige sekretær var George B. Cortelyou, som ble en blanding av stabssjef og pressetalsmann for presidenten. De moderniserte langt på vei forholdet mellom Det hvite hus og pressen, og Cortelyou skulle bli en viktig minister under Roosevelt.
Opprørere på Cuba hadde i flere tiår kjempet for frihet fra det spanske kolonistyret. I 1895 hadde konflikten eskalert til en full uavhengighetskrig, og spanjolene slo desto hardere ned på opprørerne. For eksempel ble flere cubanere internert i konsentrasjonsleirer nær spanske militærforlegninger. Den amerikanske opinionen holdt med opprørerne, og McKinley var rasende over den spanske politikken. Mange av hans landsmenn tok til orde for en amerikansk frigjøringskrig på Cuba, men presidenten foretrakk en løsning med fredelige midler, der Cuba fikk sin uavhengighet, eller i det minste et begrenset selvstyre. USA og Spania innledet forhandlinger om Cuba-spørsmålet i 1897, men det ble tydelig at Spania aldri ville godta cubansk uavhengighet, mens opprørerne aldri ville godta noe annet.I januar 1898 lovte Spania noen innrømmelser til opprørerne, men da den amerikanske konsulen Fitzhugh Lee meldte om opptøyer i Havanna, kommanderte McKinley krigsskipet USS «Maine» dit for å beskytte amerikanske liv og eiendom. Den 15. februar eksploderte «Maine» og sank i havnebassenget i Havanna; 266 amerikanske gaster omkom. Aviseieren William Randolph Hearst skrev til sin journalist i Havanna: «Bli på stedet. Skaff meg nyhetene, så skal jeg skaffe krigen.» Pressen og opinionen forlangte at USA gikk til krig, men McKinley insisterte på at etterforskningen måtte utelukke en ulykke først. Forhandlingene med Spania fortsatte under etterforskningen, men den 20. mars kom havarikommisjonen frem til at «Maine» hadde blitt senket av en undervannsmine. Mens påtrykket for krig steg i Kongressen, fortsatte McKinley å forhandle om cubansk uavhengighet. Spania avslo McKinleys forslag, og den 11. april fremmet han saken for Kongressen. Han bad ikke om krig, men Kongressen erklærte krig uansett den 20. april. Til krigserklæringen vedtok Kongressen et tillegg fra senator Henry M. Teller som fastslo at USA ikke hadde noen intensjon om å annekterte Cuba.
Forlengelsen av telegrafnettet og utviklingen av telefonen gav McKinley større kontroll i det daglige som øverstkommanderende enn det tidligere presidenter hadde hatt. Han brukte den nye teknologien til å styre hæren og marinens bevegelser så langt det lot seg gjøre. McKinley mente at Alger viste seg uegnet som krigsminister, og kom ikke overens med kommanderende general i hæren, Nelson A. Miles. Han unngikk dem og rådførte seg heller med Miles' forgjenger, general John Schofield, og senere med generaladjutant Henry Clarke Corbin. Krigen førte til endringer i regjeringsammensetningen; presidenten godtok utenriksminister Shermans avskjedssøknad, og William R. Day godtok å sitte som utenriksminister ut krigen.I løpet av et par uker kom marinen i kamp mot spanjolene i slaget i Manilabukten, hvor flaggkommandør George Deweys asiatiske skvadron senket åtte spanske fartøyer uten at et eneste amerikansk fartøy gikk tapt. Deweys knusende seier gjorde at krigen ikke bare handlet om Cuba, men heretter også om det spanske kolonistyret i Stillehavet. Måneden etter forsterket McKinley troppene som ble sendt til Filippinene og gav deres kommandør, general Wesley Merritt, myndighet til å etablere rettsvesen og skatteinnkreving, hvilket behøvdes for en lang okkupasjon. Innen troppene hadde ankommet Filippinene i slutten av juni 1898, hadde McKinley bestemt seg for at USA skulle kreve å få øygruppen fra Spania. Utad sa han at han ville vurdere alles meninger fordomsfritt, men antok at opinionen, mens krigen skred frem, ville kreve øygruppen som krigsbytte.En stor styrke av soldater og frivillige samlet seg i nærheten av Tampa i Florida for å forberede en invasjon av Cuba. Etter lange forsinkelser og utbedringer av forsynlingslinjene kunne hæren, ledet av generalmajor William Rufus Shafter, seile fra Florida den 20. juni og gå i land i nærheten av Santiago de Cuba to dager senere. Etter en mindre trefning ved Las Guasimas den 24. juni kom de i kamp med spanske styrker ved San Juan den 24. juli. Begge sider led store tap, men amerikanerne gikk seirende ut. Dagen etter seilte Spanias karibiske skvadron ut fra Santiago med kurs for åpent hav, men ble avskåret og senket av kontreadmiral William T. Sampsons nordatlantiske skvadron i krigens største sjøslag. Shafters hær beleiret Santiago, som overgav seg den 17. juli og i praksis gjorde at Cuba var under amerikansk kontroll. McKinley og Miles beordret også en invasjon av Puerto Rico, som møtte liten motstand. Avstanden til Spania og senkingen av den spanske flåtestyrken gjorde at overføring av nye forsyninger ble umulig, så den spanske regjeringen begynte å se seg om etter en måte å avslutte krigen på.
Den 22. juli gav spanjolene Jules Cambon, Frankrikes ambassadør til USA, fullmakt til å representere Spania i fredsforhandlingene. Spanjolene ønsket egentlig å begrense forhandlingene til Cuba, men ble raskt tvunget til å innse at deres andre besittelser ville bli krevd som krigsbytte. McKinley fikk gehør i regjeringen for at Spania måtte avstå Cuba og Puerto Rico, men de var delt i synet på Filippinene. Noen ønsket å annekterte hele øygruppen; andre ønsket bare å kreve en orlogsstasjon. Skjønt den amerikanske opinionen så ut til å støtte en anneksjon, møtte det sterk motstand fra en rekke politiske ledere, deriblant William Jennings Bryan og Grover Cleveland. Mange motstandere organiserte seg også i Det amerikanske antiimperialistiske forbund.McKinley foreslo å innlede forhandlinger med Spania om cubansk uavhengighet og amerikansk anneksjon av Puerto Rico, mens herredømmet over Filippinene var åpent for diskusjon. Han stod fast på dette, selv etter at den militære overlegenheten på Cuba ble svekket da de amerikanske troppene ble smittet av gulfeber. Spania godtok til slutt en våpenhvile på disse betingelsene den 12. august, og forhandlingene om en fredsavtale begynte i Paris i september 1898. Samtalene fortsatte frem til 18. desember, da Parisavtalen ble undertegnet. USA annekterte Puerto Rico, Filippinene og Guam, mens Spania oppgav sine krav på Cuba. Til gjengjeld godtok USA å betale Spania 20 millioner dollar. Etter omfattende lobbyvirksomhet lyktes McKinley og visepresident Hobart til slutt med å få de nødvendige to tredjedelene av Senatet til å godkjenne avtalen.
McKinley sørget for at Hawaii ble annektert i 1898. Øygruppen hadde vært under amerikansk innflytelse i 25 år, og i 1893 hadde kongehuset blitt avsatt og Hawaii etablert som en proamerikansk republikk. Som avtroppende president hadde Benjamin Harrison fremmet et forslag for Senatet om anneksjon. Straks Grover Cleveland tiltrådte som president, sendte han en kommisjon til øyene, og trakk deretter tilbake forslaget, fordi den hawaiiske revolusjonen ikke hadde gjenspeilt folkeviljen. Mange amerikanere støttet likevel anneksjon, og saken fikk fornyet aktualitet under krigen mot Spania. McKinley hadde vært tilhenger av anneksjon helt siden han tiltrådte som president, og mente at handlingslammelse ville føre til at rojalistene tok makten igjen, eller at Japan kom USA i forkjøpet. McKinley så at det ville bli vanskelig å få med seg to tredjedeler av Senatet, så han støttet forslaget fra den demokratiske kongressrepresentanten Francis G. Newlands om en fellesresolusjon fra begge kamrene i Kongressen. Newlands-resolusjonen ble vedtatt i begge kamrene med stort flertall. McKinley sanksjonerte vedtaket den 8. juli 1898. «Vi trenger Hawaii minst like mye og ganske mye mer enn vi trengte California. Det er skjebnebestemt ekspansjon», sa han til sin sekretær, Cortelyou. Den 12. juli 1898 gjorde USA også krav på ubebodde Wake Island.
«USAs interesser som stillehavsmakt», skriver historiker Jarle Simensen, «økte etterhvert som vestkysten fikk større tyngde i amerikansk samfunnsliv, og etterhvert som Kina og Japan ble mer tillokkende markeder». Med de ervervede besittelsene i Stillehavet var USA i stand til å etablere kommunikasjoner, forsyninger og orlogsstasjoner som dannet en integrert handelsrute til Kina. Allerede før freden med Spania tok McKinley til orde for «en åpen dørs politikk» som forbød kolonisering av Kina og gav alle utenlandske makter like handelsvilkår. Da John Hay overtok som utenriksminister etter krigen, bragte han saken inn for de europeiske maktene. Storbritannia støttet det, Russland avviste det, mens Frankrike, Tyskland, Italia og Japan støttet det i prinsippet, men kun dersom alle de andre forpliktet seg til det samme.
Handelen med Kina ble satt i fare straks etter, da bokseropprøret truet utlendinger og deres eiendom i Kina. Amerikanere og andre vestlige i Beijing ble beleiret; i en åttenasjonsallianse med andre vestlige makter og Japan beordret McKinley 5 000 soldater til byen i juni 1900 for å befri dem. Måneden etter ble de vestlige reddet ut, men flere demokrater i Kongressen var kritiske til at McKinley hadde sendt tropper uten å konsultere den lovgivende forsamlingen. Med dette skapte McKinley en presedens som lot de fleste av etterfølgerne hans ta en tilsvarende styring over militæret. Etter at opprøret var over, understreket USA sine forpliktelser til «den åpne dørs politikk», som ble utgangspunktet for den amerikanske politikken overfor Kina.USA utøvde sterk innflytelse i Mellom-Amerika gjennom «dollarimperialisme», militære intervensjoner og de panamerikanske konferansene. Clayton–Bulwer-avtalen av 1850 forbød USA og Storbritannia å hevde kontroll over en fremtidig kanal i Mellom-Amerika. Den spansk-amerikanske krigen hadde bevist ulempene med en marine fordelt på to hav, uten å ha noen sjøveis forbindelse nærmere enn Kapp Horn. Idet USA ble mer økonomisk og militært involvert i Asia, ble en kanal desto mer påkrevet, og McKinley ønsket å reforhandle den gamle avtalen. Hay og Julian Pauncefote, Storbritannias ambassadør til USA, ble enige om at en fremtidig kanal kunne være under amerikansk kontroll, så lenge den var åpen for all skipstrafikk og ikke befestet. McKinley var fornøyd, men Senatet krevde at USA måtte få befeste kanalen. Hay var forlegen og leverte sin avskjedssøknad, men McKinley avslo den og bad ham fortsette forhandlingene i tråd med Senatets ønsker. Det lyktes han med, og Hay–Pauncefote-avtalen ble ratifisert av begge parter, men ikke før McKinleys død.I mars 1901 sanksjonerte McKinley senator Orville Platts tillegg til hærbudsjettet. Platt-tillegget satte vilkårene for tilbaketrekningen av amerikanske tropper fra Cuba. USA forbeholdt seg retten til å gripe inn i Cubas indre anliggender, i ytterste konsekvens ved okkupasjon. President Theodore Roosevelt trakk tilbake de amerikanske troppene året etter, og de neste tiårene skulle USA komme til å intervenere på Cuba flere ganger.
To av datidens store politiske spørsmål, innførselstoll og fri sølvutmynting, gikk over i hverandre i 1897. Oppebørselskomiteens formann, Dingley, fremmet et forslag om avgiftsopplegg til erstatning for Wilson–Gorman-tollen av 1894. McKinley støttet Dingleys forslag, som økte innførselstollen på ull, sukker og luksusvarer, men de nye tollsatsene bekymret Frankrike, som eksporterte mange luksusartikler til USA. Forslaget ble raskt vedtatt i Representantenes hus, men forsinket i Senatet, som vurderte de franske innvendingene. Franske diplomater tilbød seg å samarbeide med USA om en internasjonal avtale om dobbeltmyntfot hvis innførselstollen ble lempet. Dette falt i god jord hos republikanske senatorer som støttet fri sølvutmyntning, og som satt på vippen i Senatet. Senatet lagde noen få unntaksbestemmelser for Frankrike, uten å redusere tollsatsene, og kom således til enighet. McKinley sanksjonerte vedtaket og sa seg villig til å forhandle om en internasjonal avtale om dobbeltmyntfot.USA og Frankrike ble snart enige om en gjensidig handelsavtale, og de forsøkte å vekke Storbritannias interesse for dobbeltmyntfot. Den britiske statsministeren, lord Salisbury, øynet interesse for saken og meddelte den amerikanske utsendingen, Edward O. Wolcott, at myntverkene i India kunne gjenåpnes for sølvutmynting, dersom generalguvernøren tillot det. Så snart dette ble kjent, gjorde gullstandardtilhengerne umiddelbart motstand, og generalguvernøren var skeptisk. Storbritannia valgte derfor å avvise forslaget. Ettersom forsøket på en internasjonal avtale hadde mislyktes, hegnet McKinley om gullstandarden. De neste årene opplevde USA økonomisk vekst, og gullfunn i Yukon og Australia økte pengebeholdningen, så presset for dobbeltmyntfot avtok. I 1900 fikk presidenten Kongressen til å lovfeste gullstandarden, og sanksjonerte vedtaket med en gullpenn.
Afroamerikanerne var forventningsfulle til McKinley som president. McKinley hadde fordømt lynsjing som guvernør, og de fleste afroamerikanere som kunne stemme i 1896, stemte på ham. McKinley ble imidlertid mer opptatt av å dempe motsetningene mellom nord- og sørstatene, og de svarte ble skuffet over politikken og utnevnelsene hans. Skjønt han utnevnte afroamerikanere til noen lavere offentlige stillinger, og fikk ros for det, var utnevnelsene færre enn under de foregående republikanske presidentene. Tidligere senator Blanche Bruce fra Mississippi ble registrator i Finansdepartementet, en stilling som republikanske presidenter hadde pleid å tildele en afroamerikaner. McKinley utnevnte flere svarte postmestre; han bad imidlertid Justin W. Lyons i Augusta i Georgia om å fratre etter innsigelser fra hvite. Da Bruce døde i 1898, ble Lyons utnevnt til ny registrator. Presidenten utnevnte en tidligere slave, George B. Jackson, til tollinspektør i Presidio i Texas. Mange svarte i nordstatene følte imidlertid at presidenten overså deres bidrag til valgseieren, og få ble utnevnt til offentlige stillinger.Regjeringen gjorde lite for å forhindre vold mot svarte, noe som gjorde at McKinley mistet deres støtte. McKinley uttrykte ingen fordømmelse, slik president Harrison hadde gjort ved lignende hendelser, da de svarte postmestrene i Hogansville i Georgia og Lake City i Sør-Carolina ble lynsjet i 1897 og 1898. Afroamerikanernes politiske ledere kritiserte McKinley for handlingslammelse, mens andre mente at det var lite presidenten kunne gjøre.
«Før den spansk-amerikanske krigen, anså negrene, til tross for noen feil, McKinley som den beste vennen de noen gang hadde hatt», mente historiker Clarance A. Bacote. Afroamerikanerne så krigen i 1898 som en mulighet til å vise sin patriotisme og kjempe. I fredstid hadde man trent opp elitegrupper av svarte i hæren, men likevel ble de trakassert av hvite på sin ferd til Tampa for å kjempe i krigen. Etter press fra afroamerikanernes politiske ledere krevde McKinley at Krigsdepartementet forfremmet svarte offiserer til høyere rang enn løytnant. De svartes krigsinnsats dempet ikke rasemotsetningene i sørstatene, som i andre halvdel av 1898 ble voldelige igjen. Elleve svarte ble drept under raseopptøyene i Wilmington i Nord-Carolina det året.McKinley reiste rundt i sørstatene i slutten av 1898 i håp om å dempe motsetningene mellom nord- og sørstatene, men uttalte seg ikke om raseopptøyene eller volden. Han besøkte det svarte lærestedet Tuskegee University og pedagogen Booker T. Washington; han talte for Georgias lovgivende forsamling; og han besøkte gravminner over falne sørstatssoldater under borgerkrigen. McKinley fikk en begeistret mottagelse fra hvite sørstatsfolk, men støtte fra seg mange svarte.Biografene Lewis L. Gould og Kevin Phillips mener at det politiske klimaet i sørstatene, med hvite politikere som førte segregeringspolitikk, gjorde at McKinley ikke kunne ha gjort stort for å dempe rasemotsetningene. De mener også at McKinley gjorde mer enn Theodore Roosevelt, som betvilte likeverd mellom folkeslag, og Woodrow Wilson, som støttet segregering. Gould konkluderer med at «McKinley manglet visjonen som pekte forbi fordommene i samtiden og til en retning av en bedre fremtid for alle amerikanere».
Republikanerne seiret i de fleste delstats- og lokalvalg i 1899, og McKinley så optimistisk på sine egne muligheter for å bli gjenvalgt i 1900. Han var en populær president og sikker på å bli renominert av partiet. Visepresident Hobart døde i slutten av 1899, så spørsmålet om visepresidentkandidat var åpent. McKinley ønsket seg først Elihu Root, som hadde overtatt etter Alger som krigsminister, men kom frem til at Root var nyttigst i departementet. Han vurderte kandidater som senator Allison og innenriksminister Cornelius Newton Bliss, men ingen var så populær som republikanernes stigende stjerne, Theodore Roosevelt. Etter en tid som visemarineminister hadde Roosevelt gått av for å organisere kavaleriregimentet Rough Riders og kjempe på Cuba.
I 1898 ble Roosevelt valgt til guvernør i New York på løfter om sosiale reformer, og han hadde en ambisjon om å bli president. Mange tilhengere oppfordret McKinley til å velge ham som visepresidentkandidat, og Roosevelt tenkte at det var en passende erfaring før han stilte som presidentkandidat i 1904. Utad var McKinley uhildet, men Hanna motsatte seg sterkt å nominere Roosevelt. Hanna mente at Roosevelt var altfor impulsiv. På den andre siden var republikanernes boss i New York, senator Thomas Platt, blant de som mislikte Roosevelts reformer; de forsøkte å skyve ham ut på sidelinjen ved å få ham valgt til visepresident – fremdeles et nokså tilbaketrukket verv.Ved åpningen av republikanernes landsmøte i Philadelphia i juni 1900 hadde ingen visepresidentkandidat noe overveldende flertall bak seg, men Roosevelts støtte var den bredeste. McKinley slo fast at det var opp til landsmøtet, ikke ham, å velge. Den 21. juni ble McKinley enstemmig renominert, mens Roosevelt ble, med Hannas avmålte støtte, nominert til visepresidentkandidat under den første avstemningen. Måneden etter nominerte demokratenes landsmøte i Kansas City igjen William Jennings Bryan som sin presidentkandidat.Presidentkandidatene var de samme som i 1896, men valgkampen handlet om andre saker. Fri sølvutmynting var fortsatt en sak som engasjerte mange velgere, men republikanerne rettet oppmerksomheten mot krigsseier og velstandsvekst. Demokratene visste at krigen hadde vært populær, skjønt imperialismen var mer omstridt, så de rettet sin kritikk mot monopoler og pengemakt, og fremstilte McKinley som en lakei for storkapitalen. Slik som i 1896 la Bryan ut på en landsomfattende turné, mens McKinley ble værende hjemme. På denne tiden var det regnet under presidentembedets verdighet å drive valgkamp, så den eneste talen han holdt, var en takketale for nominasjonen. Roosevelt kunne måle seg med Bryan som folketaler, og turnerte 480 steder i 23 delstater. Hanna bidro på sin måte med å avslutte en kullgruvearbeiderstreik i Pennsylvania. Bryan engasjerte ikke på samme måte som i 1896, og McKinley fikk rett i sin spådom om at han ville bli gjenvalgt; McKinley vant den største seieren for en republikansk presidentkandidat siden 1872. Bryan vant bare i fire delstater utenom sørstatene, og McKinley vant til og med i hjemstaten hans, Nebraska.
Kort tid etter at han ble tatt i ed for sin andre presidentperiode den 4. mars 1901, la William og Ida McKinley ut på en seks uker lang reise gjennom landet. Reisen gikk for det meste med tog. De tenkte å reise gjennom sørstatene, så opp vestkysten og deretter tilbake til østkysten, hvor de til slutt skulle besøke Verdensutstillingen i Buffalo i New York. Førstedamen ble imidlertid syk i California, så presidenten begrenset sine offentlige opptredener og avlyste en rekke taler om handelsavtaler. Han utsatte også besøket ved Verdensutstillingen til september, og oppholdt seg i mellomtiden en måned i Washington og to i Canton.Selv om McKinley likte å gå ute blant folk, var sekretær Cortelyou bekymret for sikkerheten hans. På noen få år hadde kong Umberto I av Italia, keiserinne Elisabeth av Østerrike, president Marie François Sadi Carnot i Frankrike og statsminister Antonio Cánovas del Castillo i Spania blitt myrdet av anarkister, mens Edvard, fyrste av Wales og sjahen av Persia, Mozzafar-al-Din Shah, hadde overlevd drapsforsøk. Cortelyou forsøkte to ganger å avlyse en offentlig mottagelse for presidenten ved Verdensutstillingen. McKinley nektet, så Cortelyou skjerpet heller vaktholdet rundt presidenten. Den 5. september holdt presidenten sin tale på utstillingsområdet for 50 000 tilhørere. I det som ble hans siste tale, antydet han å lempe på tollvernet for å gi amerikansk industri adgang til utenlandske markeder. Han tenkte på talen som en programerklæring for sin andre presidentperiode.I folkemengden stod polsk-amerikanske Leon Czolgosz. Etter at han hørte en tale av anarkisten Emma Goldman i Cleveland, hadde Czolgosz bestemt seg for å myrde presidenten. Han kom nært podiet, men utenfor skuddhold. Dagen etter ventet han ved Temple of Music, som også lå inne på utstillingsområdet, hvor folk skulle få hilse på presidenten. Czolgosz gjemte pistolen i hånden under et lommetørkle, og da McKinley strakte frem hånden for å hilse, skjøt Czolgosz ham to ganger i magen. McKinley falt i armene på en av livvaktene og ropte «ikke la dem skade ham», noe som kan ha reddet attentatmannens liv, idet folkemengden overmannet ham. Før han mistet bevisstheten, la han til at de måtte meddele det varsomt til hustruen.McKinley ble bragt til en dårlig utstyrt sykestue på utstillingsområdet. Det fantes ikke kvalifiserte leger der, så den første kirurgen kom først etter 40 minutter. De fant ikke den andre kulen, som hadde gått via magen og nyrene og forsvunnet inn i brystet. Selv om et primitivt røntgenapparat ble vist på utstillingen, brukte de det ikke. Etter at såret ble sydd igjen, ble han bragt hjem til utstillingens direktør, hvor han fikk videre legetilsyn. Fem dager etter operasjonen sank McKinleys feber, men dagen etter ble tilstanden hans kraftig forverret av infeksjon i sårene. Uten at legene visste det, hadde det gått koldbrann inne i magen som langsomt forgiftet blodet hans. Slektninger og venner samlet seg på dødsleiet. Tidlig om morgenen den 14. september døde han.Roosevelt kom til Buffalo og ble tatt i ed som president. Czolgosz ble stilt for retten ni dager etter McKinleys død, frabad seg forsvarer, erklærte seg skyldig, og ble henrettet i den elektriske stol den 29. oktober 1901.
Ifølge Gould «opplevde nasjonen en bølge av oppriktig sorg ved nyheten om McKinleys bortgang». Kisten ble fraktet med tog til Washington, hvor den først stod i Det hvite hus, deretter i Kongressbygningen, før den ble fraktet til Canton. Rundt 100 000 mennesker ventet opptil timevis i regnværet for å se den åpne kisten i Kongressbygningen. Like mange gjorde det i samme i Canton den 18. september. Dagen etter ble McKinley bisatt fra metodistkirken og gravlagt i Canton.Mange forventet at Ida McKinley ikke ville overleve ektemannen særlig lenge. En venn av familien sa idet William McKinley lå døende, at de burde være forberedt på en dobbel begravelse. Det skjedde ikke; førstedamen fulgte kisten på toget, men var for svak til å stille i bisettelsen. Hun ble værende i Canton resten av sitt liv, og døde den 26. mai 1907, 59 år gammel. Hun døde bare noen måneder før det store gravminnet i marmor over ektemannen ble avduket av president Roosevelt. William og Ida McKinley er gravlagt der sammen med sine to døtre, på en ås med utsikt over Canton.
Det finnes et monument over McKinley på fødestedet hans i Niles. Mange minnesmerker, organisasjoner, institusjoner, skoler, biblioteker og gater har fått navn etter ham, og det finnes statuer av ham i en rekke delstater. McKinley County i New Mexico ble oppkalt etter ham mens han var president. Året etter hans død, ble det brukt nesten en million dollar av private bidrag og offentlige fond til å reise minnesmerker over McKinley. De mange store minnesmerkene som ble reist i Ohio, gjenspeiler datidens forventning om at han skulle regnes blant USAs fremste presidenter gjennom tidene, mener biograf Kevin Phillips.Denali i midtre Alaska er Nord-Amerikas høyeste punkt; en entusiastisk gullgraver døpte fjellet Mount McKinley etter at McKinley vant den republikanske presidentnominasjonen i 1896. I 1917 gjorde myndighetene navnet offisielt for å hedre den avdøde presidenten. Fjellet fikk tilbake sitt opprinnelige navn på delstatsnivå i 1975 og på føderalt nivå i 2015.
Biograf H. Wayne Morgan bemerker at McKinley døde som den mest folkekjære presidenten i USAs historie. Minnet om ham ble imidlertid raskt overskygget av Theodore Roosevelt, hvis personlighet, lederstil og politikk omformet presidentembedet i langt større grad. Allerede i 1920 mener biograf Lewis L. Gould at McKinley-regjeringen ikke ble husket som mer enn «en middelmådig forløper til vigøren og energien hos Theodore Roosevelt». I historikernes rangeringer av amerikanske presidenter blir han ofte plassert på midten, som regel i følge med samtidige som Hayes og Cleveland. Morgan tror at mange historikere ikke rangerer McKinley høyere fordi de mener at han fulgte opinionen mer enn å lede den, og fordi forventningene til presidentembedet har endret seg.Biograf Kevin Phillips mener at McKinleys lave rangering er ufortjent, og at han burde rangeres rett etter de største presidentene, som George Washington og Abraham Lincoln. Han peker på hvordan McKinley lyktes i å bygge en velgerbase som holdt republikanerne ved makten i nært en generasjon. Phillips mener at en del av arven etter McKinley var de mennene han oppnevnte i sin regjering og stab, som dominerte Det republikanske parti i 25 år etter hans død. Blant disse var Cortelyou, som hadde tre ministerposter under Roosevelt, og Dawes, som ble visepresident under Calvin Coolidge. Day ble oppnevnt til høyesterettsdommer av Roosevelt, mens William Howard Taft, som McKinley utnevnte til generalguvernør på Filippinene, etterfulgte Roosevelt som president.Det er bred enighet blant historikerne om at McKinley markerer et skille mellom to epoker i amerikansk politisk historie, kalt de tredje og fjerde partisystemene, eventuelt den forgylte æraen og den progressive æraen. Historiker Daniel P. Klinghard mener at McKinleys regi over sin egen valgkamp i 1896 frigjorde presidenten fra partiprogrammet og lot ham fremstå som folkets representant. Karl Rove mener at McKinley var hovedmannen bak skiftene i velgermønstre på 1900-tallet. På den andre siden betviler historikere som David Mayhew og Eric Rauchway at presidentvalget i 1896 var epokegjørende, og dermed at McKinley kan tillegges æren for et slikt skifte. McKinley ansees ofte som et vendepunkt i utviklingen fra den kongressdominerte politikken til et mektigere presidentembede, men historiker Michael J. Korzi påpeker at denne utviklingen skjedde over flere tiår.En omstridt side av McKinleys presidentperiode er imperialismen og ekspansjonen. Unntatt Filippinene, som ble uavhengige i 1946, har USA beholdt de besittelsene som ble ervervet under McKinley. Historikerne anser ofte krigsbyttet etter den spansk-amerikanske krigen som begynnelsen på den amerikanske imperialismen. Slaget om Cuba kan, ifølge historiker Hans Olav Lahlum, forstås «som en endelig fastslåing av Monroe-doktrinen og USAs hegemoni på det amerikanske kontinentet». Lahlum og Jarle Simensen påpeker at ervervelsene under McKinley ikke var tale om kolonistyre etter europeisk mønster, men heller et «uformelt imperium» for å utøve innflytelse. I tillegg til USAs strategiske interesser mener Morgan at McKinleys kamp mot det spanske kolonistyret må forstås på bakgrunn av cubanernes og filippinernes humanitære situasjon.
«William McKinley». American President: A Reference Resource (engelsk). Miller Center of Public Affairs. Arkivert fra originalen 26. april 2012. 

William Rufus DeVane King (født 7. april 1786, død 18. april 1853 ) var medlem av representantenes hus fra Nord-Carolina, senator innvalgt fra Alabama, og USA 13. visepresident. Bortsett fra John Tyler og Andrew Johnson, som begge overtok som presidenter etter at deres forgjenger hadde gått bort (died in office), er King den visepresidenten i USA med kortest tjenestetid. William R. King var visepresident i 45 dager.
King var syk av tuberkulose da han ble valgt, og avla eden som visepresident under et rekonvalesentopphold på Cuba. Han døde to dager etter at han kom hjem til Alabama. Embedet som visepresident var ledig ut valgperioden.
Willy Georg Kükenthal (født 4. august 1861 i Weissenfels, død 20. august 1922 i Berlin) var en tysk zoolog. 
Han var spesialist på octocorallia (åttearmete koralldyr) og hvaler. Han grunnla Handbuch der Zoologie og skrev Leitfaden für das zoologische Praktikum. Han ble født i Weissenfels i Sachsen, og studerte naturvitenskap ved universitetet i München og Jena. I 1884 fikk han sin doktograd ved universitet i Jena og ble professor der tre år senere. 
I 1898 ble han professor i zoologi og leder for Zoologisk Museum i Breslau (nå Wrocław i Polen). For å kunne samle materialer til sine studier reiste han mye. I 1886 og 1889 reiste han til Arktis og Spitsbergen. Kükenthaløya, mellom Spitbergen og Barentsøya, er oppkalt etter ham. Ettersom han hadde en generell interesse innen zoologi samlet han også andre dyr på reisene sine. Mesteparten av disse endte opp i Frankfurt am Main ved Senckenberg-Museum. De tre siste årene var han syk og han døde åtte år etter de første symptomene på kreft.
Det finnes over 20 taksonomiske navn etter Willy Kükenthal. Disse bruker den «latinifiserte» navneformen Kuekenthal.
Windows Phone var et mobil-operativsystem utviklet av Microsoft som deres etterfølger til Windows Mobile. Mens forgjengeren fokuserte på bedriftsmarkedet, er dette operativsystemet laget for forbrukermarkedet, og da spesielt smarttelefoner. Det ble lansert i Europa, Singapore, Australia og New Zealand 21. oktober 2010, i USA og Canada 8. november, Mexico 24. november og i Asia tidlig i 2011. 
Microsoft offentliggjorde at de utviklet Windows Phone den 15. februar 2010 på Mobile World Congress 2010 i Barcelona.
Original Equipment Manufacturer-selskaper som vil bruke OSet på sine modeller ble offentliggjort i februar 2010. Disse var Dell, Garmin-Asus, HTC, HP, LG, Samsung, Sony Ericsson, Toshiba og Qualcomm. HP trakk seg etterpå for å fokusere på sitt eget OS webOS.
Steve Ballmer i Microsoft annonserte 11. oktober 2010 at 10 ulike modeller som benyttet Windows Phone 7 laget av HTC, Dell, Samsung, og LG skulle bli lansert samme høst i Europa og Nord-Amerika.
Nokia ble annonsert som ny produsent av Windows Phone-telefoner 11. februar 2011. De første telefonene fra Nokia som bruker Windows Phone 7.5 vil bli annonsert på Nokia World 2011.[trenger oppdatering]

Winston Leonard Spencer Churchill (født 30. november 1874 i Blenheim Palace i Oxfordshire, død 24. januar 1965 i Kensington i London) var en britisk politiker, offiser og forfatter, mest kjent som statsminister i Storbritannia under andre verdenskrig.
Churchill er regnet som en av de viktigste lederne i moderne tid. Han var en fremragende taler, og hadde en karriere som offiser, forfatter og politiker.
Han mottok nobelprisen i litteratur i 1953 for sine bøker om britisk historie og andre verdenskrig.
Churchill ble født på Blenheim Palace i Oxfordshire. Hans far var politikeren Randolph Churchill, hertugen av Marlboroughs tredje sønn. Hans fullstendige etternavn var Spencer-Churchill, men som sin far sløyfet han Spencer og brukte kun Churchill. På farssiden nedstammet han fra den store engelske generalen John Churchill, den første hertugen av Marlborough. Hans mor, Jeanette (Jennie) Jerome, var datter av den amerikanske millionæren Leonard Jerome. Det faktum at han var halvt amerikansk var noe Churchill senere ofte spøkte med, spesielt i selskap med Franklin Roosevelt. 
Den unge Winston Churchill tilbrakte mye av barndommen på kostskole, som vanlig på den tiden for engelske overklassegutter. Ved inntaksprøven for Harrow School leverte han blankt på latin og ble plassert i den laveste gruppen, hvor det meste av undervisningen var på engelsk. Der klarte han seg godt. Han savnet sin mor og fikk sjelden besøk av henne, på tross av at han i brev hjem bønnfalt henne om å komme eller få la han komme hjem.
Han fulgte nøye med på sin fars karriere, men hadde et distansert forhold til ham. En gang i 1886 skal han ha erklært: «Min pappa er finansminister og en dag skal jeg også bli det.». Hans ensomme og ulykkelige barndom preget ham for resten av livet. Han hadde imidlertid et nært forhold til barnepiken, Elizabeth Anne Everest. Bortsett fra engelsk, historie og fekting, gjorde unge Winston en dårlig figur ved Harrow, og han ble ofte straffet for dårlig arbeid og manglende innsats. Han hadde en uavhengig, opprørsk natur og nektet å studere klassiske verk på latin og gresk.
I 1893, på sitt tredje forsøk, kom han inn på den britiske hærens krigsskole Sandhurst, ved kavallerilinjen (til farens store skuffelse). To år senere gikk han ut som åttende beste i sin klasse og 20 år gammel ble han utnevnt til fenrik ved 4th Queen’s Own Hussars. Dette regimentet var stasjonert i Bangalore i India, og da Churchill ankom der med båt fikk han ved et uhell skulderen ut av ledd ved ilandstigning. Skulderen kom til å gi han problemer siden, tidvis gikk den igjen ut av ledd.
I India var regimentets viktigste aktivitet polo, noe som ikke tiltrakk den energiske unge mannen; han ivret for mer militære aktiviteter. Churchill brukte en god del tid på å utdanne seg selv ved hjelp av bøker han hadde fått tilsendt av sin mor.
Mens han var stasjonert i India søkte han større utfordringer. I 1895 fikk han og Reggie Barnes permisjon for å reise til Cuba for å observere spanske styrkers kamp mot cubanske geriljastyrker. Churchill fikk en avtale med avisen Daily Graphic hvor han skulle skrive om konflikten. Til Churchills store glede kom han for første gang under beskytning, og det på sin tjueenårsdag. På vei til Cuba besøkte han USA for første gang og ble introdusert for New Yorks sosietet av en av morens elskere, William Bourke Cockran. I 1897 hadde Churchill igjen fått permisjon og var på reise for å observere den gresk-tyrkiske krig, men konflikten endte før han kom dit. Han fortsatte derfor til England, men fikk underveis høre om pathanopprøret i den Nordvestlige Grenseprovinsen (i dag en del av Pakistan) og hastet tilbake til India for å delta i felttoget for å slå ned opprøret.
Sjefen for ekspedisjonen, Bindon Blood lot Churchill delta. Han var med i det seks uker lange felttoget og skrev samtidig artikler for avisene The Pioneer og The Daily Telegraph, for en pris av £5 pr artikkel. I oktober 1897 var Churchill tilbake i Storbritannia og hans første bok, The Story of the Malakand Field Force basert på ekspedisjonen han nettopp hadde deltatt i kom ut i desember samme år.
Mens han fremdeles offisielt var stasjonert i India, forsøkte Churchill å få tillatelse til å bli med på felttoget som skulle gjenerobre Sudan. Lederen for ekspedisjonen, Lord Kitchener var negativ, men Churchill brukte sine forbindelser, og fikk statsminister Salisbury til å sende et telegram om saken. Til slutt fikk Churchill en stilling ved 21st Lancers, en styrke hvis sammensetning ble bestemt fra London og ikke av Kitchener. Churchill var samtidig krigskorrespondent for Morning Post, for 15 pund pr artikkel. Mens han var i Sudan deltok Churchill i hva som har blitt beskrevet som det siste vellykkede britiske kavaleriangrep i slaget ved Omdurman. I oktober 1898 var han tilbake i Storbritannia og begynte arbeidet med tobindsverket The River War, som ble utgitt året etter.
I 1899 forlot Churchill hæren og forsøkte seg på en politisk karriere. Han stilte som kandidat for det konservative partiet i Oldham i et mellomvalg det året. Han kom på en tredjeplass (Oldham hadde på den tiden to plasser i underhuset) og ble ikke valgt inn.
Den 12. oktober 1899 brøt den andre boerkrigen ut mellom Storbritannia og boere i Sør-Afrika. Churchill reiste ut som krigskorrespondent for Morning Post med et honorar på 250 pund for fire måneder. Vel fremme fikk han plass på et britisk armert togsett (pansertog). Dette togsettet ble avsporet i et bakhold av boerne. Selv om Churchill ikke var i uniform tok han kommandoen, fikk ryddet linjen og fikk lokomotivet og halvparten av vognene avsted med sårede. Churchill selv var ikke så heldig at han unnslapp, sammen med andre offiserer og soldater ble han tatt til fange og holdt i en krigsfangeleir i Pretoria. 
Churchill klarte å rømme fra fangeleiren, og med hjelp fra en engelsk gruvesjef flyktet han over 480 kilometer til portugisisk område i Lourenço Marques (dagens Maputo). Flukten ga ham en viss heltestatus i Storbritannia, samtidig som han fikk kritikk for å ikke ha ventet på to andre som hadde planlagt å flykte sammen med ham. Churchill reiste med skip til Durban og sluttet seg til general Redvers Henry Bullers hær som var på vei for å komme de britiske styrkene i Ladysmith til unnsetning, og deretter innta Pretoria. 
Denne gangen hadde Churchill en beordring til The South African Light Horse Regiment, og fortsatte samtidig som krigskorrespondent. Han deltok i slaget ved Spion Kop og var blant de første britiske troppene som brøt beleiringen av Ladysmith; Winston og hans fetter Charles Spencer-Churchill red i front og tok over en fangeleir hvor 52 boere overga seg. Churchills to bøker om boerkrigen, London to Ladysmith via Pretoria og Ian Hamilton's March ble utgitt i mai og oktober 1900, begge bøkene fikk bra kritikker og solgte godt.
Vel tilbake fra Sør-Afrika stilte Churchill igjen som kandidat til Parlamentet for de konservative i Oldham i valget år 1900. Han vant, men i stedet for å delta i åpningen av Parlamentet dro han ut på foredragsturné i Storbritannia og USA; noe han tjente ti tusen pund på. På den tiden var parlamentsmedlemmer ubetalt og Churchill var ingen rik mann. Mens han var i USA ble et av foredragene introdusert av Mark Twain. Han spiste middag med Theodore Roosevelt, men de to fikk ingen nærmere kontakt.
I februar 1901 kom Churchill tilbake til Storbritannia for å delta i Parlamentet og ble del av en gruppe dissidenter ledet av Hugh Cecil. Gruppen ble for øvrig kalt «hooligans». Churchill fikk oppmerksomhet ved å imøtegå regjeringens forslag til bevilgninger til hæren idet han argumenterte mot unødig bruk av penger på forsvaret. I 1903 fjernet han seg fra gruppen til Cecil, og var samtidig skeptisk til de liberale unionistenes leder Joseph Chamberlain som var for en proteksjonistisk politikk. Da de liberale var i koalisjon med de konservative ble resultatet at hans egne distanserte seg fra ham: konservative forlot salen når han talte. Hans valgkrets Oldham tok avstand fra ham, men han fortsatte å representere den inntil neste valg.
I 1904 hadde Churchills misnøye med de konservative og hans dragning mot de liberale blitt så sterk at han skiftet parti og gikk over til de. Som medlem av det liberale partiet fortsatte han å kjempe for frihandel. Ved valget i 1906 stilte han for valgkretsen «Manchester North West» og vant en plass.
Fra 1903 til 1905 var Churchill også engasjert med å skrive en biografi over sin far i to bind, Lord Randolph Churchill. Boken kom ut i 1906 og fikk strålende anmeldelser.
I desember 1905 tok de liberale under Henry Campbell-Bannerman over regjeringsmakten og Churchill kom inn i regjeringen som viseminister for koloniene (Under-Secretary of State for the Colonies). Av det Churchill arbeidet med var forfatninger for boerrepublikkene og spørsmålet om bruk av kinesere i Sør-Afrikas gruveindustri. Churchill ble også en ledende talsmann for frihandel, og han ble raskt regjeringens ledende medlem utenfor kabinettet. Da statsminister Campbell-Bannerman ble avløst av Herbert Asquith var det ingen overraskelse at Churchill gikk inn i kabinettet som leder av «Board of Trade» (handels- og industridepartementet). På den tiden var det et krav at en nyutnevnt kabinettminister måtte søke gjenvalg ved et mellomvalg. Churchill tapte sin plass for Manchester til en konservativ representant, men ble kort etter innvalgt i et annet mellomvalg for Dundee. Som leder for «Board of Trade» gikk Churchill, sammen med finansministeren David Lloyd George inn for radikale sosiale reformer.
I 1910 ble Churchill forfremmet til innenriksminister (Home Secretary), hvor han ble kontroversiell ved sin aktive deltakelse i Sidney Street-beleiringen. Et berømt fotografi viser en ivrig Churchill som personlig tar kommando over en gruppe soldater. I kampens hete tok bygningen hvor anarkistene hadde forskanset seg fyr, og Churchill nektet brannvesenet adgang: anarkistene måtte overgi seg eller omkomme. Mange var kritisk til Churchills rolle, blant annet Arthur Balfour som sa:
«Churchill og en fotograf risikerte begge verdifulle liv. Jeg forstår hva fotografen gjorde der, men hva hadde det ærede parlamentsmedlemmet der å gjøre?»I 1910 var Churchill også involvert i Tonypandyopptøyene i Wales. Churchill holdt først tilbake bruken av tropper idet han fryktet en gjentakelse av «Bloody Sunday» i 1887 på Trafalgar Square. På tross av det ble tropper etter hvert utplassert for å beskytte gruven opptøyene dreide seg om, og som en sikring da tretten streikende ble stilt for retten. Det brøt med tradisjonen om å ikke bruke militære styrker i slike sivile konflikter og gjorde Churchill upopulær i Wales.
I 1911 ble Churchill marineminister og engasjerte seg i ivrig i utvikling og reform; blant annet bruk av fly, utvikling av stridsvogner og overgang fra bruk av kull som drivstoff til olje. Utviklingen av stridsvogner skulle vise seg å være en genistrek, men i utviklingsperioden ble det av noen sett som misbruk av statens midler. 
I 1915 var Churchill en av pådriverne for den katastrofale landingen ved Dardanellene og slaget ved Gallipoli. Churchill måtte ta mye av kritikken for fiaskoen og da statsminister Asquith dannet en koalisjonsregjering var et av kravene fra de konservative at Churchill skulle avgå som marineminister. I flere måneder hadde han en mindre betydelig stilling inntil han tok avskjed, på grunn av at han følte at hans kapasitet ikke ble brukt til fulle. Han gikk tilbake til hæren og tjenestegjorde i flere måneder på vestfronten som sjef for infanteribataljonen «6th Batallion Royal Scots Fusiliers» med oberstløytnants rang.
I desember 1916 gikk Asquith av som statsminister og ble erstattet av David Lloyd George, men tiden var ennå ikke moden for å bringe Churchill tilbake i regjeringen. I juli 1917 ble han imidlertid utnevnt til minister for rustning. Hans viktigste bidrag var den allierte intervensjonen i den russiske borgerkrigen. Churchill var en sterk tilhenger av utenlandsk innblanding og erklærte at bolsjevismen må «kveles i sin krybbe». På tross av sterk motstand fra arbeiderpartiet kjempet han igjennom britisk bistand til «de hvite». Etter at britene trakk seg ut av Russland var Churchill en støttespiller for Polen og arrangerte våpenforsendelser da polakkene invaderte Ukraina. Han ble minister for koloniene i 1921 og var med og undertegnet den anglo-irske traktat i 1921 som etablerte Den irske fristaten.
I 1920 var Churchill minister for forsvar og luftfart og hadde ansvaret for å slå ned opprøret fra kurdere og arabere i britisk okkupert Irak. Et av midlene han støttet for å holde kontrollen over det oljerike landet var flybombing, også med gass.I 1922 fikk det liberale regjeringspartiet stadig større interne problemer og Churchill tapte sin parlamentsplass for Dundee. Churchill stilte igjen for de liberale i en annen krets året etter, men tapte på nytt. Churchill var samtidig politisk på vei tilbake der han kom fra, og stilte igjen som kandidat ved et mellomvalg, men nå som uavhengig og tapte for tredje gang på to år. Noen måneder etter, i 1924 stilte han igjen som uavhengig, men med støtte fra de konservative og ble innvalgt fra Epping (Essex). I 1925 sluttet han seg formelt til de konservative og kommenterte:
«Enhver kan skifte parti, men det kreves en viss kløkt for å skifte tilbake.»Churchill ble med i Stanley Baldwins regjering og ble finansminister. Storbritannia forsøkte å nå tilbake til «gullstandarden», det resulterte i deflasjon, arbeidsløshet og streiker som munnet ut i generalstreiken i 1926. Forsøket på å gjenopprette «gullstandarden» møtte sterk motstand også fra økonomer, blant annet fra John Maynard Keynes. Churchill skulle senere se dette som en av sine dårligste avgjørelser. Han var ingen økonom, og handlet etter råd fra guvernøren for Bank of England.
Under generalstreiken i 1926 redigerte Churchill regjeringens avis og skrev blant annet:
«Enten vil landet knekke generalstreiken, eller generalstreiken vil knekke landet»Han kom også med positive uttalelser om styret til fascistlederen Benito Mussolini. Blant annet sa han at man «i Italia hadde vist hele verden hvordan undergravende krefter skulle behandles». Churchill så på den tiden Mussolini som en garantist mot kommunistisk revolusjon i Italia.
I 1929 tapte den konservative regjeringen valget. I årene etter fikk Churchill konflikter med partiet over spørsmål om beskyttelsestoll og selvstyre for India. Churchill var ivrig forkjemper for frihandel, og var sterkt mot indisk selvstyre. Han hadde kun forakt for lederen av selvstyrebevegelsen, Mahatma Gandhi, og uttalte at Gandhi var:
«en halvnaken fakir, som burde legges med hender og føtter bundet, ved porten til Dehli, for så å bli tråkket på av en enorm elefant med visekongen på ryggen.»Da Ramsay MacDonald sammen med de konservative dannet en nasjonal regjering i 1931 ble Churchill ikke invitert til å delta; han var nå på det laveste punktet i sin politiske karriere, kjent som «årene i villmarken». Han brukte de neste årene på å skrive, blant annet en biografi om slekten Marlboroughs stamfar, John Churchill; Marlborough: His Life and Times og A History of the English Speaking Peoples (den siste boken ble ikke utgitt før på 1950-tallet). Han markerte seg offentlig med sin kamp mot selvstyre for India.
Etter den nasjonalsosialistiske maktovertakelsen i Tyskland i 1933 ble Churchill opptatt av faren for tysk gjenopprustning. En stund var han en av få som arbeidet for å styrke Storbritannias forsvar mot tysk opprustning. Churchill var sterkt kritisk til Neville Chamberlains tilpasningspolitikk til Hitlers fremstøt på kontinentet og ledet den delen av det konservative partiet som var mot Chamberlains avtale med Hitler i München. Churchill var også en støttespiller for kong Edward VIII, etter Edwards abdikasjon førte støtten til at han ble om mulig enda mer politisk isolert.
Da den andre verdenskrig brøt ut i september 1939 fikk Churchill igjen stillingen som marineminister og ble et medlem av krigskabinettet, som han hadde vært under første verdenskrig. I den stillingen var han en av de høyest profilerte ministrene under den såkalte Phony War, hvor det meste av krigsaktiviteten var på havet. Churchill argumenterte sterkt for å skaffe kontroll over de svenske malmfeltene og den norske utskipningshavnen Narvik. Chamberlain og resten av krigskabinettet var imot og operasjonen ble utsatt inntil Tyskland invaderte Norge i april 1940.
Chamberlains autoritet var for nedadgående, og de tyske styrkenes suksess i Norge ble hans bane. Under den berømte Norway Debate fikk han Underhuset mot seg og den 10. mai 1940 trakk han seg tilbake. Lord Halifax ble anmodet om å ta over stillingen som statsminister, men sa nei. Etter møte med de to andre partiene i parlamentet ble Churchill bedt om å ta over stillingen og danne en samlingsregjering med de konservative, de liberale og Arbeiderpartiet. Han var da 66 år gammel.  
Storbritannia og dets allierte Frankrike kom umiddelbart under sterkt press, idet Tyskland invaderte Frankrike og Benelux-landene. I løpet av noen uker måtte Frankrike kapitulere, og de britiske styrkene trekke seg tilbake. Churchills største bragd var at han i denne svært vanskelige situasjonen nektet å kapitulere og insisterte på å fortsette kampen mot Tyskland. Ved denne strategien ble Storbritannia beholdt som en mulig base for et senere angrep mot det europeiske kontinent.
Chamberlains regjering hadde blitt kritisert for å ikke ha en minister som var ansvarlig for krigføringen; som statsminister overtok Churchill også stillingen som forsvarsminister. Han ga sin gode venn Max Aitken (Lord Beaverbrook), en kjent industrimann, ansvaret for flyproduksjon. Det viste seg å være et heldig valg, og flyproduksjonen økte raskt.
Churchills taler var viktige midler i hans kamp for å holde moralen oppe. Hans første tale som statsminister var den berømte «Jeg har intet å tilby enn blod, hardt arbeid, tårer og svette». Kort etter denne kom to andre velkjente taler som han ga rett før slaget om Storbritannia. En av talene hadde den kjente setningen «Vi skal forsvare vår øy, uansett hva det vil koste, vi skal kjempe på strendene, vi skal kjempe på landingsplassene, vi skal kjempe på markene og i gatene, vi skal kjempe på åskammene; vi skal aldri overgi oss.»
Den andre talen inkluderte den like kjente: «La oss derfor stålsette oss for våre oppgaver, og gjennomføre disse slik at om det britiske imperiet og samveldet varer i tusen år, vil menneskene fremdeles si at det var deres fineste stund». Mens slaget om Storbritannia var på det mest intense kom han med den berømte vurderingen av situasjonen; «Aldri i historien om menneskelig konflikt har så mange hatt så få å takke for så mye.». En annen av hans velkjente oratoriske mesterverk ble holdt den 10. november 1942 da amerikanske og britiske tropper hadde omringet Casablanca i Afrika. Mange mente det var slutten på krigen, men Churchill sa; «Dette er ikke slutten. Det er ikke en gang begynnelsen på slutten. Men det er, muligens, slutten på begynnelsen»
Churchill hadde meget stor selvtillit, og var overbevist om at han var en like stor hærfører som sin forgjenger John Churchill, noe som ga seg utslag i spektakulære planer som ikke alltid var koblet til virkeligheten. Det ble da stabssjefen, general Alan Brooke som fikk oppgaven med å forklare krigens realiteter for sin sjef. Han var en stor strateg og lojal overfor sin statsminister, men i dagboken som først i 2001 ble utgitt i sin helhet, la han ikke fingrene imellom:
«ingen langtidsplaner.... I alle sine planer lever han fra hånd til munn. Han kan aldri fatte en hel plan.... Hans metode er totalt opportunistisk. Min Gud, hvor trett jeg er av å arbeide for ham.»Etter hvert som Storbritannia kom på offensiven utstedte Churchill ordre om å utslette tyske byer gjennom terrorbombing. Han oppmuntret disse «imponerende aksjoner med terror og vilkårlig ødeleggelse», som skulle ødelegge tyskernes moral og gjøre den tyske befolkning husløse. Strategisk bombing av tyske byer førte til ødeleggelsen av historiske byer som Köln og Dresden og utryddelse av store antall sivile. I et memorandum datert 6. juli 1944 til forsvarets stabssjefer, under den verste perioden med V2-raketter, skrev Churchill: «Jeg ber dere gi spørsmålet om bruk av giftgass grundig overveielse.  Jeg ville ikke gå inn for det med mindre det kunne påvises at a) det gjaldt liv eller død for oss, eller b) at det ville forkorte krigen med et år. Det er absurd å se moralsk på det når det var alment brukt i forrige krig uten ett ord til protest fra moralistene eller kirken.   Derimot var bombing av åpne byer forbudt under forrige krig.  Det er ganske enkelt et spørsmål om skriftende moter, som med damenes lange og korte skjørt.»Etter Frankrikes kapitulasjon var støtte fra det nøytrale USA helt avgjørende for Storbritannia. USA forsynte Storbritannia med mat, olje og krigsmateriale, fraktet på skip over Atlanterhavet. Churchill gjorde mye for å pleie det personlige forholdet til den amerikanske presidenten Franklin D. Roosevelt, og ble svært lettet da Roosevelt ble gjenvalgt i presidentvalget i 1940.
I løpet av krigsårene hadde Churchill i alt tolv strategiske konferanser med Roosevelt, møtene ble stort sett holdt i USA, men de hadde også konferanser i Casablanca, Kairo, Teheran og Jalta. Av de sakene som ble diskutert og bestemt var «Atlanterhavserklæringen», strategien med Europa først, og Erklæringen om De forente nasjoner som skulle opprettes etter krigen. For å kunne slå til mot tyskerne tidligst mulig tok Churchill initiativet til Special Operations Executive, en styrke som planla og gjennomførte sabotasjeaksjoner i tyskokkupert Europa. Churchill var også pådriver for etablering av såkalte commandos, spesielt utvalgte og trente soldater som dannet grunnlag for det vi i dag kaller spesialstyrker.
Churchills helse tok skade av arbeidspresset. Under et besøk i USA i desember 1941 fikk han et lite hjerteinfarkt, og i desember 1943 ble han sengeliggende grunnet influensa.
Churchill var delaktig i utarbeidelse av avtaler som skulle få vidtgående konsekvenser for landegrenser i Europa og Asia. Ved den andre konferansen i Quebec i 1944 ble et modifisert utkast av den såkalte Morgenthauplanen undertegnet. Opprinnelig var dette en plan for et massivt folkemord, som senere ble redusert til en plan for plyndring og ødeleggelse av Tysklands industrielle kapasitet.
Reviderte europeiske grenser ble offisielt bestemt av Truman, Churchill og Stalin ved Potsdamkonferansen i juli 1945. De nye grensene som de allierte dikterte for Polen (Curzonlinjen mellom Polen og Sovjet og Oder-Neisse-linjen mellom Tyskland og Polen) ble av polakkene sett på som et svik. Churchill var imidlertid overbevist om at den eneste måten man kunne unngå fortsatt spenning mellom de to landene på var en blanding av grensejustering og etnisk rensning. I en debatt i underhuset i 1944 sa han:
«Deportasjon er den metoden som, så langt vi kan se, vil være den mest tilfredsstillende og permanente. Det vil ikke lenger være noen blanding av folkegrupper som vil skape uendelig med problemer... Det vil feies rent. Jeg er ikke bekymret over disse overførslene, som er lettere gjennomførbare i våre moderne tider.»Den sovjetiske deportasjonen av tyskere etter andre verdenskrig ble imidlertid gjennomført svært brutalt, og ifølge en tysk rapport fra 1966 omkom over 2 100 000, mens rundt 15 millioner mennesker ble fordrevet fra sine hjem av Stalin, og byer og landskaper lagt i ruiner. Churchill var sterkt imot Sovjets faktiske annektering av Polen, og skrev bittert om det i sine senere bøker; men hadde ingen mulighet for å stoppe det.
Churchill fortsatte, som statsminister, å motarbeide den indiske selvstyrebevegelsen, ledet av Mahatma Gandhi. Han uttalte at «jeg har ikke blitt statsminister i Hans Majestets regjering for å avvikle imperiet». I 1943 var det en katastrofal hungersnød i Bengal. Den kjente økonomen Amartya Sen anslår at rundt tre millioner døde, og at katastrofen var et resultat av ulik distribusjon av mat og manglende kjøpekraft, ikke av faktisk matmangel. Da spørsmålet om nødhjelp til de hungersrammede ble diskutert i kabinettet, kom Churchill med et utbrudd om «indere som formerte seg som kaniner og ble betalt millioner hver dag av oss uten å gjøre noen innsats i krigen». India deltok med rundt 2 millioner soldater, hadde om lag 36 000 døde, 64 000 sårede og indiske soldater fikk i alt 30 Victoriakors. Etter krigen skrev han i boken The Second World War: «Ingen større del av verdens befolkning ble så grundig beskyttet fra redslene og farene ved verdenskrigen som befolkningen i Hindustan. De ble båret gjennom kampen på skuldrene til vår lille nasjon.»
Den mest kritiske studien av Churchills politikk under andre verdenskrig er av historikeren John Charmley. Han anser Chamberlain som en realistisk maktpolitiker. Churchill derimot, overvurderer gjentatte ganger Storbritannias styrke og tvinger frem en strategi med total krig og total seier. Denne strategien ledet imidlertid til nasjonal utmattelse, slutten på imperiet og til at Storbritannia ble forbigått av USA og Sovjet. Charmley mener den beste politikken for Storbritannia, i 1940-42, ville ha vært en forhandlingsfred med Tyskland og ettergivenhet overfor Japan.
Selv om det ikke var tvil om Churchills rolle som lederskikkelse i kampen mot nazi-diktaturet, hadde han mange fiender i sitt eget land. Hans vel formulerte forakt for en rekke populære forslag, spesielt offentlig helsetjeneste og bedre utdannelse for flertallet av befolkningen, skapte mye misnøye; særlig blant de som hadde kjempet i krigen. Rett etter at krigen i Europa var over, ble Churchill grundig slått i parlamentsvalget av arbeiderpartiet under Clement Attlee. Noen historikere mener at mange briter anså at denne mann som hadde ledet nasjonen så vel i krig, ikke var den beste lederen i fredstid. Andre ser Churchills nederlag som en reaksjon rettet mot de konservatives politikk i mellomkrigstiden.
Winston Churchill var en tidlig tilhenger av de paneuropeiske strømningene som etter hvert ledet til dannelsen av Den europeiske union; som en anerkjennelse av det er en av de tre bygningene til Europaparlamentet oppkalt etter han. EU regner ham som en av sine grunnleggere. Churchill var også medvirkende i å gi Frankrike en fast plass i FNs sikkerhetsråd. Churchill gav og ved noen anledninger støtte til ideen om en verdensregjering:
«Med mindre en slags effektiv verdensregjering hvis formål det er å forhindre krig kan etableres... er utsiktene for fred og menneskelig fremskritt mørke... Hvis... det viser seg mulig å bygge en verdensorganisasjon av uimotståelig styrke og ubrytelig myndighet i den hensikt å sikre freden, så er det ingen grenser for de velsignelser vi alle kan glede oss over og dele.»Ved begynnelsen på den kalde krigen var det Churchill som gjorde uttrykket «Jernteppet» kjent (uttrykket var først brukt av den tyske politikeren Lutz Schwerin von Krosigk). Det kjente begrepet for skillet mellom øst og vest i Europa kom i offentlighetens øre etter en tale Churchill holdt i Westminster College i Fulton i Missouri der han var gjest hos USAs president Harry S. Truman. Churchill erklærte:
«Fra Szczecin ved Østersjøen til Trieste ved Adriaterhavet har et jernteppe senket seg over kontinentet. Bak den linjen ligger alle hovedstedene i de eldgamle statene i Sentral- og Øst-Europa. Warszawa, Berlin, Praha, Wien, Budapest, Beograd, București og Sofia, alle disse berømte byene og befolkningene rundt dem ligger i hva jeg må benevne som sovjetisk område.»
Etter nederlaget i 1945 brukte Churchill mye tid på å skrive, men han var samtidig leder for den konservative opposisjonen i Parlamentet. Ved valget i 1951 tapte arbeiderpartiet valget og de konservative kom igjen til makten med Churchill som statsminister, 76 år gammel. Hans tredje regjering (etter samlingsregjeringen under krigen og en kortvarig overgangsregjering i 1945) varte inntil han trakk seg tilbake, grunnet dårlig helse, i 1955. I løpet av denne perioden fornyet han det han kalte «det spesielle forholdet» mellom Storbritannia og USA, som hadde vært en grunnpilar i hans første regjering.
Perioden ble preget av en rekke utenrikspolitiske kriser, ofte et resultat av at imperiet var i ferd med å gå i oppløsning. Som en ivrig talsmann for Storbritannia som en stormakt, forsøkte Churchill vanligvis å løse slike problemer med maktbruk.
I Kenya hadde det i årtier vært stadig økende misnøye med urettferdig distribusjon av jordbruksland og manglende demokratiske rettigheter for flertallet. Da reformforslag ble avvist i 1951, førte det til en radikalisering av kampen. Utover i 1952 var det en stadig økende voldsbølge. Den 17. august 1952, ble det erklært unntakstilstand og britiske tropper ble fløyet inn for å møte opprøret. Både den britiske kolonimakten og opprørerne eskalerte sine angrep, og en borgerkrig utviklet seg, kjent som Mau Mau-opprøret.
I 1953 fant en massakre sted i Lari: Mau Mau-opprørere angrep kikuyuene, som var lojale overfor kolonimakten. Massakren endret bildet av opprøret og ga britene et overtak i opinionen. Churchills strategi var å bruke militær makt kombinert med å innføre mange av de reformene Attles regjering hadde avslått i 1951. Han beordret økt bruk av tropper som etter hvert fikk slått ned opprøret i Nairobi og ved bruk av harde midler som blant annet konsentrasjonsleirer, ble det nøytralisert på landsbygden. Churchill tok initiativ til fredsforhandlinger, disse brøt imidlertid sammen kort tid etter han forlot statsministerposten.
I Malaysia hadde et opprør bygget seg opp siden 1948. Nok en gang arvet Churchills regjering en krise og den ble igjen møtt med «pisken og gulroten», militær makt og reformer. Samtidig som britene militært forsøkte å slå til mot opprørerne, etablerte de sikre landsbyer dit utsatte deler av befolkningen ble flyttet. En slik kontroll av befolkningen hadde røtter tilbake til britenes kamp mot boernes opprør ved århundreskiftet.
Krisen i Malaysia var mer omfattende enn den i Kenya, geriljabevegelsen ble støtte av Sovjet og på det mest intense var rundt 35 000 britiske tropper stasjonert i landet. Britene klarte etter hvert å slå ned opprøret, men det sto klart for kolonimakten at dens tid var over. I 1953 ble det lagt planer for uavhengighet for Singapore og de andre britiske koloniene i området. De første valgene ble holdt i 1955, bare dager før Churchills avgang som statsminister og i 1957 ble Malaysia uavhengig.
Den 12. september 1908 giftet Winston Churchill seg med Clementine Hozier, han hadde kjent henne siden mars samme år. Churchill hadde tidligere fridd til skuespillerinnen Ethel Barrymore, men hun hadde avvist ham. Winston og Clementine fikk fem barn: Diana, Randolph, Sarah, Marigold og Mary. Sønnen Randolph fulgte i farens fotspor med hensyn til karriere, og ble valgt til parlamentet, mens døtrene giftet seg med politikere og støttet deres karrierer. Diana tok sitt liv etter et liv med nerveproblemer, psykiatrisk behandling og to mislykte ekteskap.  Sarah – oppkalt etter Sarah Jennings, hoffdame hos dronning Anne av Storbritannia – ville bli skuespiller og fikk flere roller i lettere komedier, men ble krakilsk av alkohol og måtte møte i retten for fyll, bråk og gateuorden – den ene gangen måtte hun i fengsel. Hennes første ektemann var Vic Oliver, en østerriksk komiker som Churchill ikke ville møte. Hennes andre ektemann, Antony Beauchamp, var fotograf og tok sitt eget liv. Hennes tredje ektemann var baron Audley som skaffet henne tittel som Lady. 
Marigold døde i foreldrenes armer bare tre år gammel, etter en halsinfeksjon som utviklet seg til en halsbyll, mens yngstedatteren Mary lyktes i å få et godt liv, med sin ektemann Christopher Soames og fem barn som alle skikket seg vel.Når han ikke var i London holdt Churchill seg gjerne i hjemmet, «Chartwell House» i Kent, sør for Westerham. Familien Churchill kjøpte huset i 1922 og bodde der inntil han døde i 1965. I tillegg til skrivingen var han også opptatt med å male; dessuten beskjeftiget han seg med praktisk arbeid som muring.
Som mange politikere på den tiden var Churchill også medlem av flere engelske gentlemansklubber. Mens han var med i det liberale partiet var han medlem av «the Reform Club» og «the National Liberal Club», senere ble han med i «the Athenaeum Club», «Boodle's», «Bucks Club» og «the Carlton Club». På tross av medlemskap i flere klubber var ikke Churchill ofte i klubbene; han foretrakk å ha lunsj eller middagsmøter på «Savoy Grill» eller «Ritz», eller i parlamentsrepresentantenes spiserom når han møtte andre parlamentsmedlemmer.
Churchills svakhet for alkohol er velkjent. Mens han var i India og Sør-Afrika fikk han vanen med å tilsette litt whisky i vannet han drakk; dette gjorde han for å unngå sykdom. I lange perioder av livet drakk han nesten daglig; gjerne både før, under og etter måltider. Av ettertiden har han ikke blitt bedømt som alkoholiker ettersom inntaket ga få, om noen, synlige spor på hans politiske virke eller privatliv. Gjennom det meste av sitt liv var Churchill plaget av depresjon (muligens en slags manisk-depressiv, eller bipolar lidelse) som han kalte «min sorte hund».Etter han avgikk fra posten som marineminister i 1915 begynte Churchill å male, det ble en hobby han dyrket med stor iver. Bortsett fra et motiv fra kampene i Frankrike i 1915 (malt mens han var bataljonssjef) var motivene lyse landskap, interiør eller hagebilder.
I 1953 ble Churchill rammet av hjerneslag som var alvorlige nok til å frata ham arbeidsevnen i flere måneder fremover. Anthony Eden hadde lenge vært utpekt som etterfølger til statsministerembetet, men han var selv alvorlig syk i denne perioden og kunne derfor ikke tvinge frem Churchills avgang. Selv håpet Churchill å bli frisk nok til å kunne fungere i embetet igjen og tviholdt derfor på makten. Imens lot han sin svigersønn, Christopher Soames, ta hånd om statsministerens arbeidsoppgaver, men i all hemmelighet, for å holde Churchills sykefravær skjult for offentligheten. Dette innebar at Soames undertegnet alle papirer i Churchills navn. Churchill vendte etter hvert tilbake i embetet, men var merkbart svekket. Eden ble frisk igjen og øvde fornyet press på Churchill for å få ham til å tre tilbake. Churchills avgang kom omsider i april 1955, da han var over 80 år gammel, og han ble som ventet etterfulgt av Eden. 
Churchill tilbrakte det meste av pensjonstiden i «Chartwell House», familiens hjem i Kent. Churchill besøkte flere ganger den franske presidenten Charles de Gaulle; under annen verdenskrig hadde forholdet mellom de to statslederne vært anstrengt, men på Churchills eldre dager kom de bedre ut av det med hverandre.
Churchill fikk en rekke æresbevisninger etter krigen og han ble som den første noensinne utnevnt til æresborger av USA. I 1948 ble han tildelt storkors med kjede av St. Olavs Orden. Han mottok Hosebåndsordenen i 1953 og kunne deretter titulere seg som Sir Winston. Ved sin avgang som statsminister to år senere ble han tilbudt en hertug-tittel. Det hadde blitt praksis å tilby avgåtte britiske statsministre en jarl-tittel, men dronningen mente at Churchill burde verdsettes enda høyere enn dette. Likevel var hun ikke videre interessert i å gi hertugtittelen til den første ikke-kongelige siden Richard Grosvenor i 1874. Dronningen overrakte formelt tilbudet, men ikke før diskrete henvendelser ga forsikringer om at Churchill ville avslå. Churchill ble riktignok fristet av tilbudet, men takket nei. Churchill ønsket å bli værende i Underhuset, men mislikte også tanken på at sønnen Randolph ville arve hertugtittelen etter hans død. Av høflighetshensyn uttalte Churchill likevel at han takket nei til hertugtittelen for ikke å begrense sønnens politiske karriere, selv om denne allerede hadde dårlige fremtidsutsikter. Churchill mottok  Karlsprisen for 1955 for sitt arbeid for den europeiske ideen og fred.Churchills siste ti år kan deles inn i tre faser: I perioden frem til 1959 beholdt han sin fysiske og mentale ytekraft stort sett slik den hadde vært siden han gjenopptok sin statsministerfunksjon etter hjerneslaget; han gjennomførte et og annet offisielt oppdrag, og holdt en og annen tale foran sitt siste gjenvalg til Underhuset i 1959. Etter den tid og frem til 1962 var han først og fremst opptatt av å få ut så mye glede av livet som hans tilstand tillot; han tilbragte mye tid på luksusyachten til sin nye venn, Aristoteles Onassis. I juni 1962 falt han og brakk hoften på et hotell i Monte Carlo. Etter det ble Churchill fløyet hjem til Storbritannia, hvor det nå bare handlet om å vente på at livet hans skulle komme til en ende.
Han besøkte Underhuset for siste gang i juli 1964, og det ble deretter kunngjort at han ikke tok gjenvalg. Churchill besøkte Chartwell for siste gang i oktober samme år, og oppholdt seg deretter bare i London, hvor han hadde eiendommen Hyde Park Gate. 90-årsdagen hans i november ble feiret i stillhet. Mot kvelden var det fakkeltog utenfor hjemmet hans, og han viste seg noen få øyeblikk i vinduet, iført battledress og gjorde V-tegnet, som var blitt kjennemerket hans.
Den 12. januar 1965 fikk Churchill enda et slag, det alvorligste så langt, og man forstod at slutten var nær. Han døde tolv dager etter, 24. januar 1965, i Hyde Park Gate; nøyaktig 70 år etter sin fars død.
Etter et dekret fra Dronningen lå hans legeme tre dager på lit de parade i Westminster Hall, derpå ble det avholdt statsbegravelse i St. Pauls katedral. Det var den første britiske statsbegravelse for en ikke-kongelig siden 1914, og ingen vanlig brite har fått denne hederen etter Churchill. Statsbegravelsen var den største samling av statsoverhoder noensinne i Storbritannia; representanter for over 100 land deltok. Etter Churchills ønske ble han gravlagt på familiegravstedet ved «St Martin Church», nær Woodstock og fødestedet Blenheim Palace.
Gjennom det meste av sitt voksne liv var Churchill en svært produktiv forfatter; i de periodene han ikke satt i regjeringen var han mer kjent som forfatteren som også var parlamentsrepresentant. På tross av sin aristokratiske bakgrunn arvet han ingen formue, hans mor hadde brukt mesteparten og han hadde alltid behov for penger for å kunne fortsette sin overdådige livsførsel og for å betale for flere dårlige investeringer. Noen av hans historiske verk, som A History of the English Speaking People, ble primært skrevet for å skaffe penger.
Churchill var en glimrende skribent som lærte seg kunsten å skrive historiske bøker. I sin ungdom var han en ivrig leser av historie, men innenfor et smalt område. Den viktigste innflytelsen på hans ideer og stil var Clarendons historie om den engelske borgerkrigen, Gibbons The History of the Decline and Fall of the Roman Empire og Macaulays historie om England. Han hadde liten interesse for sosial og økonomisk historie, Churchill så historien som politisk og militær, drevet frem av nasjoner og store menn.
Churchill var overbevist om at britene hadde en egen styrke og et skjebnens kall til å styre et imperium; all britisk historie burde derfor sees som skritt på veien mot å fullbyrde det kallet. Troen på dette kallet inspirerte både hans politiske karriere og hans historiske bøker. Han endret aldri syn på dette, ei heller hadde han noen interesse for andre retninger innen historie. Selv om han benyttet profesjonelle historikere som assistenter så hadde de ingen innflytelse på innholdet i hans verker.
Den første delen er familiehistorie, biografien over hans far, Life of Lord Randolph Churchill (1906), og hans berømte ane, Marlborough: His Life and Times (fire bind, 1933–38). Disse bøkene blir fremdeles ansett som fine biografier, men skjemmes av Churchills ønske om å fremstille sine forfedre i et best mulig lys. Han begrenset bruken av tilgjengelig kildemateriale og i biografien om faren utelot han materiale fra familiearkivene som var negativt for ham. Biografien over Marlborough viser dog til fulle Churchills store talent for militærhistorie. Begge bøkene har blitt forbigått av mer etterrettelige verk, men de er fremdeles svært lesbare.Den andre kategorien er Churchills selvbiografiske arbeider, blant annet hans tidlige journalistiske sammenfatninger, The Story of the Malakand Field Force (1898), The River War (1899), London to Ladysmith via Pretoria (1900) og Ian Hamilton's March (1900). Disse bøkene er fargerike og underholdende og inneholder noe informasjon om Storbritannias kolonikriger i India, Sudan og Sør-Afrika. De er imidlertid preget av at Churchill sikter inn på en politisk karriere og gjør sitt beste for å promotere seg selv.Churchills renommé som forfatter hviler imidlertid på den tredje kategorien, hans tre massive historieverk. Det er historien om den første verdenskrig, The World Crisis (seks bind, 1923–31) og om den andre verdenskrig, The Second World War (seks bind, 1948–53) og A History of the English-Speaking Peoples (fire bind, 1956–58, det meste av verket ble skrevet på 1930-tallet). Dette er blant de største historieverk noen gang utgitt (The Second World War er på over 2 millioner ord) og de ga ham Nobelprisen i litteratur i 1953.Churchills historie om de to verdenskrigene er langt fra vanlig historieskriving, siden forfatteren var en sentral deltaker i begge og brukte det under skrivingen. Begge verk er derfor på en måte så vel memoarer som historieverk, men Churchill var nøye med å utvide omfanget til også å omfatte hendelser han selv ikke var involvert i, som krigen mellom Tyskland og Sovjet. Churchill plasserer imidlertid Storbritannia og seg selv i senter av handlingen. Arthur Balfour omtalte The World Crisis som «Winstons brilliante selvbiografi, kamuflert som historien om universet.»
Noe av grunnlaget for The World Crisis var Lord Eshers angrep på Churchill i sine memoarer. Verket ble snart utvidet til å favne hele første verdenskrig. Bøkene i verket er en blanding av militærhistorie, skrevet med Churchills fortellerevner, diplomatisk og politisk historie – ofte for å rettferdiggjøre Churchills egne handlinger og politikk under krigen. Det er portretter av andre politiske og militære figurer, noen gang for å videreføre politiske oppgjør (ikke minst med Lloyd George) og personlige memoarer, fargerikt skrevet men svært selektivt. I dag ansees ikke disse bøkene å ha særlig historisk verdi. Som med andre av Churchills historieverk har de lite å si om økonomisk eller sosial historie og de farges av hans politiske ideer; spesielt med tanke på den russiske revolusjon. Men de er svært lesbare med sine livlige skildringer av mennesker og hendelser.
Da Churchill igjen kom med i regjeringen i 1939 hadde han klare planer om å skrive historien om krigen. Han sa flere ganger: «Jeg vil overlate dommen i dette spørsmålet til historien; men jeg vil være en av historikerne.» For å omgå reglene om bruk av offisielle dokumenter tok han den forholdsregelen å få laget et ukentlig sammendrag av brev, referater og andre dokumenter, disse referatene ble så lagret hjemme hos ham for senere bruk. I løpet av krigen skrev Churchill også et antall brev med den hensikt å få sine tanker arkivert for senere som historiker å kunne bruke dem.
Dette vakte mye oppstyr da The Second World War begynte å komme ut i 1948. Churchill var ingen akademisk historiker, han var politiker, leder av opposisjonen og fremdeles innstilt på å bli statsminister igjen. Med hvilken rett, ble det spurt, hadde han adgang til referater fra kabinettet, forsvaret og diplomatiet som ikke andre historikere fikk tilgang til.
Det som var ukjent for publikum var at Churchill hadde gjort en avtale med arbeiderpartiregjeringen som tok over makten i 1945. I det han anerkjente Churchills enorme prestisje lot statsminister Attlee Churchill få fri adgang til de fleste dokumenter, med følgende betingelser:
Manuskriptet skulle gjennomgåes av kabinettsekretær Norman Brook.Brook holdt nøye oppsyn med prosjektet og omarbeidet noen deler av det for å sørge for at intet kom ut som skadet britiske interesser eller stilte regjeringen i forlegenhet. Churchills historie ble dermed tilnærmet offisiell britisk historie om den andre verdenskrigen.
Churchills privilegerte tilgang til dokumenter og hans ubestridte personlige kjennskap til begivenhetene ga ham en stor fordel framfor andre historikere som skrev om andre verdenskrig. Bøkene solgte i enorme opplag både i Storbritannia og USA, og for første gang i sitt liv ble Churchill virkelig rik. Det var ikke før etter hans død og åpningen av arkivene fra andre verdenskrig at noen av manglene ved hans historieverk sto klart frem.
Noen av disse manglene lå innbakt i den unike rollen Churchill hadde som historiker, i det han både var tidligere statsminister og en aktiv politiker. Han kunne ikke avsløre militære hemmeligheter, som den om arbeidet i Bletchley Park hvor tyske koder ble brutt. Han kunne ikke skrive om krigstidens interne krangler med størrelser som Dwight Eisenhower, Charles de Gaulle eller Tito, siden alle tre var aktive politikere mens han skrev. Det var umulig å beskrive de interne kranglene i krigskabinettet med arbeiderpartilederen Attlee, hvis velvilje verket hvilte på. Churchill kunne ei heller skrive om problemene ved generaler som Archibald Wavell eller Claude Auchinleck, i så fall kunne de komme til å saksøke ham.
Andre mangler ved verket var Churchills egen skyld. Selv om han beskrev kampene på Østfronten, hadde han ingen virkelig interesse for det og ingen adgang til sovjetiske eller tyske dokumenter. Dermed er denne delen en skisse basert på andre sekundære kilder, stort sett skrevet av hans assistenter. Det samme er tildels tilfelle med krigen i Stillehavet med unntak av episoder som Singapores fall hvor han selv var involvert. Hans beskrivelse av USAs maritime krig i Stillehavet var så tungt basert på andre forfattere at han ble beskyldt for plagiat.
Det virkelige fokus for Churchills arbeid er alltid krigen i Vest-Europa, Middelhavet og Nord-Afrika, men her er verket sterkt basert på hans egne dokumenter så det overdriver hans egen rolle. Han hadde lite adgang til amerikanske dokumenter og selv de han hadde, som brev fra Roosevelt, Truman og Eisenhower måtte av diplomatiske grunner brukes med omtanke. Selv om han var en sentral person i den andre verdenskrig i Europa så var hans posisjon ikke så sentral som bøkene anslår. Han er vanligvis rettferdig men har allikevel noen personlige oppgjør, blant annet mot Stafford Cripps.
The Second World War kan fremdeles leses med stort utbytte av interesserte, så sant verket sees som memoarer av en sentral person og ikke et autorisert verk av en profesjonell historiker. Krigen, og spesielt perioden mellom 1940 og 1941 da Storbritannia kjempet alene, var høydepunktet under Churchills karriere, og hans personlige beretning om den tiden er unik og uvurderlig. Men etter at arkivene er blitt åpnet har mer korrekte beskrivelser av perioden kommet ut.
Churchills History of the English-Speaking Peoples ble bestilt og stort sett skrevet i 1930-årene hvor Churchill hadde økonomiske problemer, men ble lagt til side da krigen brøt ut i 1939. Verket ble utgitt etter at han gikk av som statsminister i 1955. Selv om Churchills enorme prestisje sørget for at bøkene ble godt mottatt og solgte bra, så er de lite lest i dag.
I 1953 mottok Churchill Nobels litteraturpris, i all hovedsak for sine historiske skrifter, som verket om annen verdenskrig The Second World War, A History of the English Speaking Peoples og biografien Marlborough: His Life and Times om sin ane John Churchill. Nobelkomiteen legger vekt på hans utrettelige innsats for de «mest opphøyde menneskelige verdier», og sa:
«Churchills politiske og litterære prestasjoner er av en slik dimensjon at en er fristet til å kalle ham en Cæsar med Ciceros penn.»
My Early Life (1930), flere norske utgaver Ungdom. Oslo: Gyldendal. 1973. ISBN 8205038015. 
Great Contemporaries (1937), norsk oversettelse Store samtidige. Oslo: Cappelen. 1938. 
Blod, svette og tårer : Taler av Winston S. Churchill 1938-1942. Cappelen , 1946. (Utvalg av «Into battle» og «The unrelenting struggle»)
Mot seier : Taler av Winston S. Churchill 1942-1943. Cappelen, 1945 (Utvalg fra «The end of the beginning» og «Onwards to victory»)
Ved målet : taler av Winston S. Churchill : 1944-1945. Cappelen, 1947 (Utvalg av «The Dawn of Liberation», «Victory» og «Secret Session Speeches»)
Verdenskrigens historie. Cappelen , 1935-1936. 2 bind (Gjelder første verdenskrig)
Herrmann, Richard (1995). Med skjebnen i hånden: Churchill-slekten i krig og fred. [Oslo]: Cappelen. ISBN 8202157242. 
Mohr, Tove: «Med Churchill som bordkavaler : ved doktormiddagen på Bristol 12.mai 1948» I: Samtiden, 1965
Hustad, Jon: Ung gigant: Winston Churchill og opptakten til første verdenskrig, 2014 ISBN 978-82-516-8291-6
Jenkins, Roy: «Winston Churchill : den ultimate biografi». København, Gyldendal, 2006 ISBN 978-87-02-03317-5  På norsk i 2009 på Historie og kultur forlag.
Keegan, John: «Churchill : en biografi». København, Gyldendal, 2005 ISBN 87-02-02495-0
Meacham, Jon: «Franklin and Winston : a portrait of a friendship». London, Granta Books, 2004 ISBN 1-86207-715-0
Charmley, John: «Churchill : the end of glory : a political biography». London, Hodder & Stoughton, 1993 ISBN 0-340-48795-X
Manchester, William:The Last Lion: Winston Spencer Churchill: Visions of Glory, 1874–1932 (1983)
The Last Lion: Winston Spencer Churchill: Defender of the Realm, 1940-1965 (2012) (med Paul Reid)
(en) Winston Churchill – galleri av bilder, video eller lyd på Wikimedia CommonsChurchill College biografi om Winston Churchill (engelsk)
Churchill and the Great Republic. Utstilling over Churchills forhold til USA (engelsk)
