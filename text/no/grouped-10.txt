
Astor Pantaleón Piazzolla (født 11. mars 1921 i Mar del Plata, død 4. juli 1992 i Buenos Aires) var en argentinsk orkesterleder, bandoneonist og komponist.
I sin ungdom spilte Piazzolla i Aníbal Troilos tradisjonelle tango-orkester, som han også arrangerte musikk for. Piazzolla ønsket opprinnelig å bli en klassisk komponist, men etter et studium hos den franske komponisten og dirigenten Nadia Boulanger endte han i stedet med å skape en ny tangostil ved å ta opp elementer fra jazz og klassisk musikk (tango nuevo).
Piazzolla var en virtuos bandoneónist som jevnlig opptrådte med ulike ensembler, og han medvirket på en rekke innspillinger både med sine egne ensembler og med verdenskjente artister. Piazzollas musikk blir stadig oppført over hele verden, og er blitt spilt inn av mange ulike artister. Musikken hans er intenst sentimental, sensuell og lidenskapelig, men også aggressiv, rå og smertefylt – både komplisert og enkel på samme tid.
Til tross for at Piazzollas tango nuevo opprinnelig møtte stor motstand fra det tradisjonelle tangomiljøet i Argentina regnes han nå som en av landets nasjonale ikoner. I 1985 ble han æresborger av Buenos Aires, og i 2008 ble den internasjonale flyplassen i fødebyen Mar del Plata omdøpt til «International Airport Astor Piazzolla».
Astor var det eneste barnet til Vicente «Nonino» Piazzolla og Asunta «Nonina» Mainetti. Familien har italienske røtter: Astors farfar  Pantaleone immigrerte på slutten av 1800-tallet til Mar del Plata fra havnebyen Trani i regionen Puglia. Også moren var av italiensk avstamming.
Da Astor var fire år flyttet familien til New York, hvor faren drev en frisørsalong i Greenwich Village. Guttens musikalske begavelse ble tidlig åpenbar. Han tok pianotimer og spilte også bandoneon, mest for å glede faren som elsket argentisk tango.  Astors egne interesser gikk mer i retning jazz og musikken til Johann Sebastian Bach, som han tilfeldigvis fikk høre en nabo spille på piano.
Heller ikke bekjentskapet med familievennen og tangolegenden Carlos Gardel endret på prioriteringene. 13 år gammel fikk han en liten rolle som avisgutt i Gardel-filmen El día que me quieras., og Gardel inviterte vidunderbarnet med på turne. Til Astors store gremmelse mente faren at han var for ung for turnelivet. Dette viste seg å være en heldig avgjørelse, for Gardel og hele bandet omkom i en flyulykke under turneen. Piazzolla kommenterte senere at takket være sin fars forsiktighet spilte han nå bandoneon og ikke harpe.Miljøet i Greenwich Village var hardt, og Piazzolla rotet seg opp i mindre problemer. Han sa selv: «Jeg vokste opp i et voldspreget miljø, det er derfor jeg er så stridslysten. Kanskje har det også preget musikken min».
I 1937 vendte familien med den 15 år gamle Astor tilbake til Buenos Aires hvor den tradisjonelle tangoen fremdeles dominerte. En konsert med Elvin Vardaros Tango Enseble ble et vendepunkt: her opplevde han for første gang en ny tangotolkning. Han øvde nå mer enn før og perfeksjonerte sitt bandoneon-spill. Et helt år spilte han i middelmådige orkestre, og om kveldene gikk han til Germinal, Buenos Aires' svar på Broadway der den berømte Aníbal Troilo spilte med sitt tipica-orkester. Troilo ble den gang regnet som den beste bandeonisten og orkesterlederen i Buenos Aires. Da en av Troilos bandeonister ble syk, spurte Piazzolla sin venn, fiolinisten Hugo Barale, om å presentere ham for maestroen. Piazzolla kunne hele Troilos repertoar utenat og ble ansatt på flekken.
På den tiden var Argentina et av de rikeste landene i verden, og folk ønsket å glemme trettiårenes elendighet, de ville ut og danse og more seg. Tangoklubbene økte i antall, og det var tusenvis av tangoorkestre i Buenos Aires og over hele landet. Hvert orkester hadde sin egen stil. De spilte de samme låtene, men med sine egne arrangementer – omtrent som når moderne jazzmusikere tolker standardlåter. Aníbal Troilos egenart var sofistikerte arrangementer og en melodisk stil preget av bandeonistenes usedvanlige spill. Men den tradisjonelle tangoen hadde likevel strenge regler, og Troilo måtte ofte irettesette Piazzolla for å få ham til å holde seg innenfor sjangergrensene.
Snart begynte Piazzolla å komponere tangoer og skrive arrangementer for Troilos orkester. Men den unge bandoneonisten var ikke fornøyd med det: han ville komponere seriøs musikk. Han fikk møte den verdenskjente pianisten Arthur Rubinstein som rådet han til å studere med Alberto Ginastera, og ble forsterket i sitt gryende ønske om å ta en akademisk musikkutdanning. Fra 1940 mottok han komposisjonsundervisning av den ubetydelig eldre Alberto Ginastera, som allerede hadde vakt oppsikt med sine første ballett- og instrumentalverk. Dette var en intens arbeidsperiode: Piazzolla sto tidlig opp for å høre Teatro Colóns symfoniorkester øve, han fordypet seg i partiturer av Stravinsky, Bartók, Ravel og andre, og spilte i tangoklubbene om nettene.
Piazzolla forlot Troilos orkester i 1944 for å akkompagnere den berømte sangeren Francisco Fiorentino. På denne tiden startet han å frigjøre seg fra båndene som hadde hemmet kreativiteten hans. Kort tid etter dannet han sitt eget orkester. Blant låtene han skrev på den tiden, skiller fem seg ut, og en av dem gav han, sannsynligvis bevisst, tittelen  Prepárense («forbered dere»).
I 1950 komponerte han musikken til filmen Bólidos de acero. Ellers skrev han under denne perioden framfor alt orkester- og kammermusikk, for eksempel Rapsodía porteña (1952) og Sinfonietta (1954) som han fikk den nasjonale kritikerprisen for. Han distanserte seg etter hvert offentlig fra tangoene som han hadde skrevet tidlig på 1940-tallet, for på den tiden ble tangoen spilt på nattklubber og i bordeller og hadde et dårlig rykte i Argentina.
Drømmen hans ble endelig realisert da han i 1953 vant Fabien-Sevitzkys komposisjonskonkurranse med symfonien Tres Moviementos Sinfònicos. Førsteprisen var et stipend som skulle brukes til et studium i Paris, og Piazzolla søkte om å få studere med den velrenommerte komposisjonslæreren Nadia Boulanger som underviste en hel generasjon innflytelsesrike komponister, blant andre Quincy Jones, Aaron Copland, Leonard Bernstein, Philip Glass – og Astor Piazzolla.
Piazzolla og hans første kone, artisten Dedé Wolff, reiste til Paris i 1954 – mens de to barna Diana (11 år) og Daniel (10 år) ble igjen i Buenos Aires. Den innsiktsfulle Boulanger endevendte Piazzollas liv på en dag, noe vi lar ham fortelle med egne ord:
Nadia Boulangers ord gjorde Piazzolla så opprørt at han begynte et intenst arbeid hvor han fulgte Boulangers konsept ganske bokstavelig. I 1955 spilte han inn 16 spor med strykere fra Paris operas orkester, Martial Solal og Lalo Schifrin på piano, og ham selv på bandoneon. De fleste av stykkene var komponert av Piazzolla, blant annet Chau Paris, Sens Unique, Picasso og Marron Y Azul.
Piazzolla returnerte til Buenos Aires i 1957 og startet et orkester med strykere, piano og bandoneon, Orquesta de Cuerdas. De beste solistene og tangomusikerne i byen, Elvino Vardaro, Jaime Gossis og José Bragato ble viktige for framføringen av Piazzollas musikk på den tiden. Med dette orkesteret fikk Piazzolla vist sine nye ferdigheter som komponist for strykeorkester. Repertoaret besto av stykker som Tango del ángel, Tres minutos con la realidad, Melancolico Buenos Aires, lo que vendra og arrangementer av andre komponisters musikk.
På samme tid startet han den berømte oktetten Octeto Buenos Aires. Piazzolla tok i bruk elektrisk gitar for første gang, og gitaristen Horacio Malvicinos bebop-inspirerte «chorus» ga orkesteret en moderne klangfarge. 
Med denne besetningen spilte Piazzolla inn to LP-plater og en 78-plate. Musikken møtte kraftig motbør fra det tradisjonelle tangomiljøet, og stemningen ble etter hvert så opphisset at Leopoldo Federico minnes at øvingene måtte hemmeligholdes og planlegges i siste øyeblikk. Videre forteller han at en gang alle musikerne var klare til å begynne en konsert, fant man ikke Piazzolla før det oppsto tumulter i salen. Piazzolla befant seg i stridens sentrum hvor han kjempet rasende mot sine motstandere.
I 1958 oppløste han oktetten som ingen lengre risikerte å sette på programmet. Til slutt oppløste han også strykeorkesteret og bosatte seg i New York hvor han begynte å eksperimentere med en fusjon av tango og jazz. Han spilte inn to album med denne musikken, men forsøket floppet, og han ble sterkt kritisert etterpå.
Året etter døde faren «Nonino» som Piazzolla var nært knyttet til. Astors sønn Daniel var vitne da den berømte Adiós Nonino («Farvel Nonino») ble skrevet: «Pappa ba om å få være for seg selv en stund. Vi gikk inn på kjøkkenet. Først var det en total stillhet. Snart hørte vi ham spille bandoneon. Det var en veldig trist melodi, fryktelig trist. Adiós Nonino ble komponert.» Under et intervju i 1990 sa Piazzolla om stykket: «[Tangoen] Adiós Nonino er nummer en. Tusen ganger forsøkte jeg å skrive en bedre, men klarte det aldri.» Adiós Nonino skal være spilt inn av over 170 forskjellige musikere og er blitt Piazzollas «signaturlåt» og hans kanskje mest kjente tango.
Skuffet over det mislykkede forsøket med tangojazz-fusjonen vendte han i 1960 tilbake til Buenos Aires og startet kvintetten som ble redskapet han formet sin musikalske stil med, og som dannet grunnlaget for etterfølgende orkestre: Quinteto Nuevo Tango. I sin første versjon besto orkesteret av Piazzolla (bandoneon), Jaime Gosis (piano), Simón Bajour (fiolin), «Kicho» Díaz (kontrabass) og Horacio Malvicino (el. gitar). 
Med denne besetningen presenterte han Adiós Nonino og alle komposisjonene han definerte sin stil med og som hører til hans mest innspilte, eksempelvis Las Estaciones («Verano Porteño», «Otoño Porteño», «Invierno Porteño» og «Primavera Porteña»), La Serie del Ángel («Introducción al ángel», «Milonga del ángel», «Muerte del ángel» og «Resurrección del ángel»), La Serie del Diablo («Tango diablo», «Vayamos al diablo» og «Romance del diablo»), «Revirado», «Fracanapa», «Calambre», «Buenos Aires Hora Cero», «Decarísimo», «Michelangelo ´70» og «Fugata».
I 1965 spilte kvintetten i New York med to nye medlemmer, Antonio Agri på fiolin og Oscar Lopez Ruiz på el. gitar hvor La Serie del Ángel ble framført for første gang. Samme år spilte han inn tangoer til tekst av forfatteren Jorge Luis Borges med et ad hoc-orkester. Borges var ikke så begeistret for resultatet, men det ble en kultplate i tangomiljøene.
Dedé og Astor ble separert i 1967 og han begynte å samarbeide med poeten Horacio Ferrer, som blant annet skrev teksten til noen av Piazzollas mest kjente sanger: «Chiquilín de Bachín» og «Balada para un loco», samt librettoen til operitaen Maria de Buenos Aires. Platen med operitaen ble sluppet i 1968, på den synger Amelita Baltar, Piazzollas samboer de fem neste årene.
I 1970 vendte han tilbake til Paris hvor han sammen med Ferrer skapte oratoriet El pueblo joven. 
I 1973 fikk han et infarkt som tvang ham til å redusere aktiviteten, og for å få en roligere tilværelse flyttet han til Italia. Et verk fra denne tiden som det er verdt å trekke fram er Libertango som han betraktet som sitt «visittkort for det europeiske publikum». I disse årene dannet han en oktett med elektriske instrumenter, bandoneon, slagverk, syntesizer, fiolin, elektrisk eller akustisk piano, og elektrisk orgel, gitar og bass. Fiolinen ble senere erstattet av tverrfløyte eller saksofon. Atskillig senere ble sangeren José Ángel Trelles med i orkesteret. Orkesteret var orientert mot popmusikk og regnes som mindre interessant.
I 1974 skilte han lag med Amelita Baltar. Samme år spilte han sammen med en gruppe italienske musikere på Gerry Mulligans plate Summit.
Aníbal Troilo døde i 1975, og til hans minne komponerte Piazzolla Suite Troileana og spilte den inn med sitt elektriske orkester. Året etter ble han kjent med Laura Escalada som ble hans kone for resten av livet. Desember samme år oppførte han verket 500 motivaciones med sitt elektriske orkester i Buenos Aires' Teatro Gran Rex. Måneder senere spilte han med en lignende besetning i Olympia de París, det var den siste framføringen hans med et elektrisk orkester.
Under det argentinske militærdiktaturet fra 1976 til 1983 bodde Piazzolla i Italia, men reiste flere ganger til Argentina, og han hadde i det minste én lunsj med diktatoren Jorge Videla. Forholdet til diktatoren var sannsynligvis ikke svært varmt, Piazzolla svarte selv på et spørsmål om hvorfor han aksepterte Videlas invitasjon: «Hvilken invitasjon! De sendte meg noen karer i svarte dresser og et brev med mitt navn på hvor det stod at Videla forventet at jeg stilte opp på en bestemt dag på en bestemt plass. Jeg har en bok liggende et sted med bilder av alle gjestene: Eladia Blázquez, Daniel Tinayre, Olga Ferri, komponisten Juan Carlos Tauriello, det var billedkunstnere, skuespillere[...]»
Perioden 1978–1988 arbeidet han med sin andre kvintett og musikerne Pablo Ziegler (piano), Fernando Suarez Paz (fiolin), Horacio Malvicino (gitar) og Hector Console (kontrabass). Det ble en øyeblikkelig suksess, og et høydepunkt i hans skapende virksomhet. Han komponerte nå symfoniske og kammermusikalske verk, turnerte flittig i utlandet og skrev en mengde bestillingsverk. Han spilte inn musikk med Kronos Quartet og i 1982 skrev han Le Grand Tango for cello og piano som han dediserte til den russiske cellisten Mstislav Rostropovitsj.
I 1988 gikk Piazzolla gjennom en firedobbel bypassoperasjon og oppløste kvintetten, til stor internasjonal bestyrtelse. Etter ti år med konserter og internasjonale turneer bestemte han seg for å danne en gruppe som minnet om Octeto Buenos Aires, det ble en sekstett han satte  sammen i 1989. Gruppa hadde to bandonéonister, Astor og Julio Pane (som meget snart ble erstattet av Daniel Binelli). Fra kvintetten beholdt han bassisten Hector Console og gitaristen Horacio Malvicino. 
Nyansatt var Gerardo Gandini, en atypisk pianist-komponist som hadde spesialisert seg på notert og improvisert samtidsmusikk. På cello erstattet han sin gamle venn José Bragato med Carlos Mozzi. På de første konsertene prøvde de ut den den nye sammensetningen ved å spille noen gamle komposisjoner fra Piazzollas store repertoar: Tres minutos con la realidad og Tango ballet. Musikken var mørk og definitivt moderne. Han skrev de nye stykkene Sex-tet og Preludio y Fuga, men atmosfæren i gruppen ble raskt dårlig og Piazzolla avsluttet prosjektet i 1990.
Tidlig på 1990-tallet turnerte Piazzolla som solist i et klassisk orkester hvor han spilte sine egne konserter og orkesterstykker.
Under et opphold i Paris fikk Astor Piazzolla hjerneslag 4. august 1990. Han ble flyttet til Buenos Aires hvor han etter to år i koma døde den 4. juli 1992.
I løpet av sitt liv komponerte Piazzolla over 300 tangoer, musikk til nesten 50 filmer og spilte inn rundt 40 plater. Han samarbeidet med forfattere som Jorge Luis Borges og Horacio Ferrer, med skuespillerinnen Jeanne Moreau, med regissøren Fernando Solanas. Dessuten tok han initiativet til og ledet prosjekter med blant annet strykekvartettensemblet Kronos Quartet og med jazzmusikere som Gary Burton og Gerry Mulligan.
Mange av Piazzollas tangoer er ment å lyttes til og er ikke dansbare i tradisjonell forstand. Harmoniene utvidet han med teknikker hentet fra jazzen og fra forbilder som Igor Stravinskij og Béla Bartók. Men tross alle nyvinningene beholdt han det vesentligste i tangoen: bandoneonens klang, tangoens synkoperte rytme, de typiske harmoniske tangofrasene, staccati og en hovedsakelig melankolsk stemning. Slik kan vi si at Piazzolla dissekerer tangoens karakteristiske elementer og framstiller dem i et nytt lys.
Piazzolla beholder tangoens essens men knytter den til den klassiske musikkens akademiske og borgerlige dannelsestradisjon. Den tradisjonelle tangoens lille form utvider han med musikkhistoriens store former: Eksempler er det musikalske ballettdramaet Los amantes de Buenos Aires (1969), oratoriet El Pueblo Joven (1970) – begge med en libretto av tangodikteren Horacio Ferrer – og den tresatsige konserten for bandoneon, strykere og slagverk (1979). Piazzolla anvendte ofte den barokke suiteformen, som i Histoire du Tango hvor han ga de fire satsene programmatiske titler: Bordel 1900, Café 1930, Night Club 1960, Concert d’aujourd’hui. I konserten Las Cuatro Estaciones porteñas bruker han Antonio Vivaldis «De fire årstider» som forbilde. Det er bare logisk at han også skriver «tango-operitaen» María de Buenos Aires, hvor han anvender klassiske musikkformer som fuge og toccata, og vrir messeteksten Agnus Dei (Guds lam) til Tangus Dei (Guds tango).
Piazzolla kombinerte ikke bare tangoen med klassiske musikkformer, men også med underholdningsmusikk og popkultur. Fra tidlig 1970-tall arbeidet han ofte med jazzmusikere og brukte moderne instrumenter som el-gitarer og el-pianoer i komposisjonene sine.
Piazzollas nuevo tango gjorde ham til en kontroversiell figur i Argentina, både musikalsk og politisk. Argentinernes ordspråk «I Argentina kan alt endre seg – unntatt tangoen» gir en pekepinn hva han hadde å kjempe mot i hjemlandet. Men til tross for motstanden var han enormt produktiv, komponerte, holdt konserter og arrangerte sine verker for forskjellige besetninger. Etter hvert fikk musikken hans fotfeste i Europa og Nord-Amerika, samt hos liberale argentinere som ivret for politiske endringer i det argentinske samfunnet og som så musikken hans som en parallell til deres eget arbeid.
Piazzollas protegé Marcelo Nisinman er den mest kjente tango-innovatøren i vårt århundre, mens Pablo Ziegler, pianist i Piazzollas andre kvintett, har påtatt seg rollen som den fremste vokteren av tango nuevo samtidig som han har innført flere trekk fra jazzmusikken. Den brasilianske gitaristen Sergio Assad har eksperimentert med folkemusikalske elementer, og komplekse og virtuose komposisjoner med Piazzollas musikalske struktur uten å trekke inn tangoelementer. Osvaldo Golijov anerkjenner Piazzolla som sin kanskje viktigste inspirasjonskilde til sine globalt orienterte, eklektiske komposisjoner for klassiske utøvere og klezmer-musikere.
Den latviske fiolinisten Gidon Kremer har blant annet sammen med kammerorkesteret Kremerata Baltica spilt inn Piazzollas musikk med arrangementer og besetninger som trekker musikken litt nærmere den europeisk kunstmusikks tradisjoner.
Norske utøvere av Piazzollas musikkEn del norske musikere framfører og spiller inn Piazzollas musikk, eksempelvis bandoneónisten Per Arne Glorvigen, som har medvirket på noen av Kremers innspillinger, fiolinisten Atle Sponberg og komponisten og pianisten Sverre Indris Joner.

Astra Jekabovna Biltauere (russisk: Астра Екабовна Билтауэр født 9. oktober 1944 i Riga i nåværende Latvia) var en sovjetisk volleyballspiller som deltok i de olympiske leker 1964 i Tokyo.
Biltauere vant en olympisk sølvmedalje i volleyball under OL 1964 i Tokyo. Hun var med på det sovjetiske laget som kom på andreplass i volleyballturneringen for damer bak Japan. Seks lag deltok, det ble spilt en enkeltserie der alle lagene møttes én gang. Sovjetunionen vant fire tapte én kamp. Biltauere spilte én kamp i turneringen.

Astri Aas-Hansen (født 16. desember 1970) er en norsk advokat og politiker (Ap). Hun var statssekretær i Justisdepartementet fra 2005 til 2013. 
Aas-Hansen er oppvokst i Lillesand og utdannet jurist fra Universitetet i Oslo. Hun jobbet i perioden 2002–2005 som advokat hos advokatfirmaet Elden DA, hvor hun ble partner i 2005. Hun var Erling Havnås forsvarer i rettssaken etter NOKAS-ranet.
Hun har bred erfaring fra Arbeidernes ungdomsfylking og Arbeiderpartiet. I perioden 2002–2004 var hun nestleder i Arbeiderpartiets kvinnebevegelse og møtte bl.a. i partiets sentralstyre. Fra 1995 til 2002 var Aas-Hansen politisk rådgiver for partiets stortingsgruppe.
I 2005 ble Aas-Hansen politisk rådgiver for justisminister Knut Storberget og i 2007 etterfulgte hun Anne Rygh Pedersen som statssekretær i samme departement.

Astronomi (fra de greske ordene astron (ἄστρον), «stjerne», og nomos (νόμος), «lov») er den vitenskapelige studien av himmellegemer (som stjerner, planeter, kometer og galakser) og fenomener utenfor jordens atmosfære (slik som kosmisk bakgrunnsstråling). Den befatter seg med himmellegemers utvikling, fysikk, kjemi, meteorologi og bevegelser, så vel som universets utforming og utvikling.
Astronomi  er en av de eldste vitenskaper. Tidlige sivilisasjoners astronomer utførte metodiske observasjoner av nattehimmelen, og kulturgjenstander tilknyttet astronomi fra enda tidligere tider er funnet. Det var imidlertid med oppfinnelsen av teleskopet på begynnelsen av 1600-tallet at faget utviklet seg til en moderne vitenskap. Historisk sett har astronomi innbefattet disipliner så forskjellige som astrometri, stjernenavigasjon, observasjonell astronomi, utvikling av kalendre, og også astrologi, men profesjonell astronomi betraktes ofte nå for tiden å være omtrent synonymt med astrofysikk.
Siden det 20. århundre har faget astronomi blitt splittet i observasjonelle og teoretiske grener. Observasjonell astronomi fokuserer på innhenting og analysering av data, hovedsakelig ved hjelp av elementære fysiske prinsipper, mens teoretisk astronomi forsøker å kaste lys over astronomiske objekter og fenomener ved hjelp av datamodeller og analytiske modeller. De to retningene kompletterer hverandre, da teoretisk astronomi forsøker å forklare observasjoner, mens observasjonell astronomi blir brukt for å bekrefte teoretiske resultater.
Amatørastronomer har bidratt med mange viktige oppdagelser, og astronomi er en av de få vitenskapene hvor amatører fortsatt spiller en viktig rolle, spesielt når det gjelder oppdagelser og observasjoner av midlertidige fenomener.
Den gamle astronomien må ikke forveksles med astrologi, som er en tro om at menneskelige forhold er korrelert med posisjoner av himmellegemer. Selv om de to feltene deler en felles opprinnelse og en del av metodene (bruk av efemeridene), er de forskjellige.
Ordet astronomi betyr bokstavelig «stjernenes lov» (eller «stjernenes kultur», avhengig av oversettelsen), og er avledet fra det greske αστρονομία (astronomia), fra ordene άστρον (astron, «stjerne») og νόμος (nomos, lover eller kulturer).
Generelt kan både begrepene «astronomi» og «astrofysikk» anvendes for å beskrive fagfeltet, men mer spesifikt er astrofysikk en omfattende gren av astronomien. «Astronomi» kan knyttes til «studiet av objekter og materie utenfor jordens atmosfære samt deres fysikalske og kjemiske egenskaper» mens «astrofysikk» omhandler «oppførsel, fysikalske egenskaper og dynamiske prosesser hos astronomiske objekter og fenomener». I visse tilfeller brukes «astronomi» for å beskrive de kvalitative studiene av fagfeltet mens «astrofysikk» brukes for å beskrive den fysikk-orienterende delen av fagfeltet. Ettersom en stor del av moderne astronomisk forskning i dag behandler fagfeltet knyttet til fysikk brukes imidlertid astrofysikk ofte som en generell benevnelse for astronomi.
Tidlige kulturer identifiserte himmellegemer med guder og ånder. De satte disse objektene og deres bevegelser i forbindelse med fenomener som regn, tørke, årstider og tidevann. Det er en generell antakelse at de første «profesjonelle» astronomene var prester, og at deres forståelse av himlene ble ansett for å være «guddommelig», derav astronomenes opprinnelige forbindelse til det vi nå kjenner som astrologi.
Enkelte steder, som i tilfellet med Stonehenge, har tidlige kulturer reist store monumenter som sannsynligvis også hadde bruksområde innen astronomi. I tillegg til sine seremonielle studier kunne monumentet brukes til å beregne årstider, noe som er viktig for når man skal så, og også til å beregne lengden av ett år.Etterhvert som de tidligste sivilisasjonene utviklet seg, spesielt i Mesopotamia, Kina, Egypt, Hellas, India og Sentral-Amerika, ble det bygd tidlige observatorier og utforskningen av universet ble påbegynt. Den største delen av tidlig astronomi besto i kartlegging av stjerners og planeters posisjoner, en vitenskap som nå heter astrometri. Ut fra disse observasjonene ble det utformet tidlige ideer om planetenes bevegelser, og jordens, solens og månens plass i universet ble utforsket filosofisk. Jorden ble i antikken ansett for å være universets midtpunkt med solen, månen og stjernene i bane rundt seg. Dette er kjent som den geosentriske modell eller det ptolemeiske verdensbilde, oppkalt etter Ptolemaios.Det ble gjort noen få betydningsfulle astronomiske oppdagelser før teleskopets tid. Vinkelen på jordens aksehelning, som er årsaken til årstidene, ble oppdaget så tidlig som omkring 1000 f.Kr. av kineserne. Kaldeerne i Mesopotamia oppdaget at måneformørkelser opptrådte i en tilbakevendende syklus kalt saros-syklusen.
På 100-tallet f.Kr. ble månenes størrelse og avstand fra jorden beregnet av Hipparkhos.De fleste astronomer i antikken begrenset seg til å lage matematiske modeller av planetene og fiksstjernene, fordi himmellegemene var så fjerne og opphøyde at sikker kunnskap om dem ikke kunne nås langs vitenskapens vei. Fenomenenes dypere årsaker var forbeholdt filosofene og fornuften, der mange støttet seg til Platon eller Aristoteles. Aristoteles mente jorda var i sentrum av universet, og all bevegelse fra månens bane og utover gikk i sirkelforma baner og med jevne hastigheter. Den greske astronomiens forskningsprogram var dermed å redusere bevegelsene til kombinasjoner av jevne sirkelbevegelser. Dette ble gjort i spenningsfeltet mellom nøyaktighet og enkelthet, da astronomiens viktigste oppgave var å gi det matematiske grunnlaget for astrologi.
Det fantes flere alternative modeller av universet i gresk astronomi, den viktigste og den som etter hvert ble det dominerende var det ptolemeiske verdensbilde.
Under middelalderen skjedde det lite innen astronomien i Europa, i hvert fall fram til 1200-tallet da «de alfonsinske tabellene» ble tatt frem. Den greske astronomien blomstret imidlertid videre i islamsk astronomi og andre deler av verden. Noen av de fremstående muslimske astronomene som sto bak viktige bidrag til astronomien var perserne Abu Rayhan Biruni, Al-Battani og Thābit. Astronomer på den tiden innførte arabiske navn på mange av stjernene, hvorav de fleste av disse fortsatt er i bruk. Eksempler på slike er Altair og Aldebaran, hvis navn kan henledes til de arabiske ordene for henholdsvis Den flyvende ørnen og (for)følgeren.I løpet av siste halvdel av 900-tallet ble det bygd et større observatorium i nærheten av Teheran av astronomen al-Khujandi, som også beregnet jordaksens helning i forhold til solen. I Persia satte Omar Khayyám sammen en rekke tabeller og reformerte kalenderen, noe som gjorde den mere nøyaktig enn den julianske kalenderen, og snarlik den gregorianske kalenderen. Hans beregning av årets lengde til 365,24219858156 dager var bemerkelsesverdig korrekt, og det store antall desimaler tyder på stor selvsikkerhet i beregningene. I dag vet man at verdien endres på sjette desimalen i løpet av under et menneskes livslengde; på slutten av 1800-tallet var året beregnet til 365,242196 dager, mens tallet nå beregnes til 365,242190 dager på ett år.Også i Det bysantinske rike blomstret den antikke greske astronomien. På 1300-tallet forbedret Gregorius Chioniades den ptolemeiske modell, han forbedret også beskrivelsene av månens og Merkurs bane.
På 1500-tallet kom det flere forslag til modeller. Nikolaus Kopernikus foreslo i sin bok «De revolutionibus orbium coelestium» en heliosentrisk modell av solsystemet, hvor man betraktet solen for å være i sentrum istedenfor jorden. Hans arbeid ble forsvart, utvidet og korrigert av Johannes Kepler og Galileo Galilei. Galileo revolusjonerte astronomien gjennom sin bruk av teleskop for å forsterke observasjonene. Han oppdaget på denne måten blant annet Jupiters fire største måner, og også at Venus framsto i faser, slik som jordens måne. Disse oppdagelsene forsterket oppfatningen av den heliosentriske teorien.
Kepler var først ute med et system som på en riktig måte fremstilte detaljer rundt planetenes bevegelse med solen som sentrum, noe han gjorde ved hjelp av Tycho Brahes omhyggelige og nøye observasjoner. Han lyktes imidlertid ikke med å utforme en teori bak de lovene han beskrev. Dette gjorde i stedet Isaac Newton i forbindelse med oppdagelsen av sine bevegelseslover og tyngdekraften i en endelig forklaring av planetenes bevegleser. Newton utviklet også speilteleskopet.
Videre oppdagelser fulgte i takt med at størrelsen og kvaliteten på teleskopene utviklet seg. Mer omfattende oversikter over stjerner ble laget av Lacaille. Astronomen William Herschel laget på sin side en detaljert tabell over stjernetåker og stjernehoper, og oppdaget også planeten Uranus. Avstanden til en annen stjerne ble beregnet for første gang i 1838 da Friedrich Bessel målte opp tilsynelatende forflytningen av 61 Cygni mot eksterne stjerner i bakgrunnen når jorden beveget seg rundt solen. Det vil si, når jorden beveger seg rundt solen ser vi målstjernen i noe ulike vinkler mot bakgrunnen. Denne vinkelen kalles parallakse og er direkte relatert til avstanden til stjernen.
I løpet av 1800-tallet førte økt oppmerksomhet rundt trelegemeproblemet av Euler, Clairaut og D'Alembert til mere nøyaktige forutsigelser av månens og planetenes bevegelser. Dette arbeidet ble ytterligere forbedret av Lagrange og Laplace, som beregnet månens og planetenes masser ved hjelp av perturbasjoner, det vil si forstyrrelser i deres baner.
Det ble gjort store framskritt innen astronomi i forbindelse med introduksjonen av ny teknologi som spektroskopi og fotografi. Fraunhofer oppdaget under studier av solens spektrum 1814-15 om lag 600 emisjonslinjer, som Kirchhoff i 1859 tilskrev eksistensen av ulike grunnstoff i solen som årsak. Med denne informasjonen kunne man bevise at stjernene lignet vår egen sol, men med en stor variasjon av temperatur, masse og størrelse.At galaksen som jorden tilhører, Melkeveien, er en separat samling stjerner ble ikke bevist før på 1900-tallet. Samtidig ble eksistensen av andre galakser påvist, og man kom snart fram til at universet ekspanderte ettersom de fleste andre galakser forflyttet seg bort fra oss. Jo lengre unna de var, jo raskere forflyttet de seg bort fra oss. Moderne astronomi har også muliggjort oppdagelsen av mange eksotiske objekter, som kvasarer, pulsarer, blasarer og radiogalakser. Disse observasjonene har blitt brukt for å utvikle fysikkteorier for å beskrive enkelte av disse objektene i form av sorte hull og nøytronstjerner. Kosmologien gjorde enorme framskritt i løpet av 1900-tallet, med modellen av Big Bang vel understøttet av bevis fra astronomi og fysikk, for eksempel ved  kosmisk bakgrunnsstråling, Hubbles–Lemaîtres lov og den kosmologiske sammensetningen av grunnstoffer i verdensrommet.
Innen astronomi samles informasjon først og fremst gjennom mottak og analyse av synlig lys og andre typer elektromagnetisk stråling. Observasjonell astronomi kan inndeles etter de ulike delene i det elektromagnetiske spekteret. Enkelte deler av spekteret kan ses fra jordoverflaten, mens andre bare kan observeres fra høyere beliggenheter, eller aller helst fra rommet. Spesifikk informasjon om underfeltene følger under.
Innen radioastronomi studeres stråling fra verdensrommet med bølgelengder større enn én millimeter. Radioastronomi skiller seg ut fra de fleste andre områdene innen observasjonell astronomi ved at de observerte radiobølgene kan behandles som bølger heller enn distinkte fotoner. Det er derfor relativt lett å måle både amplituden og fasen hos radiobølgene, noe som ikke gjøres like lett for kortere bølgelengder.Selv om enkelte radiobølger skapes av astronomiske objekter i form av termisk stråling, er den største delen av observerte radiobølger i form av synkrotronstråling. Denne dannes av elektroner som akselereres til ekstremt høye hastigheter, og som går gjennom magnetfelt som bøyer av deres baner. I tillegg til denne, kommer en rekke spektrallinjer fra interstellar gass, blant annet hydrogenlinjen ved 21 cm, som er synlig ved radiobølgelengder.En stor del av de astronomiske objektene er observerbare ved radiobølgelengder, inklusive supernovaer, interstellar gass, pulsarer og aktive galaksekjerner.
Innen infrarød astronomi behandles stråling fra rommet innenfor det infrarøde spektret (bølgelengder lengre enn rødt lys). Bortsett fra ved bølgelengder i nærheten av synlig lys, absorberes den infrarøde strålingen i stor grad av atmosfæren, og denne danner også i sin tur betydelige mengder infrarød stråling. Som en konsekvens av dette plasseres observatorier for infrarød astronomi på høyereliggende og tørre plasser, eller om mulig i verdensrommet. Infrarød astronomi er særskilt anvendelig for observasjon av galaktiske regioner som er delvis formørkede av romstøv, samt for studier av molekylære gasser.
Visuell astronomi, også kalt optisk astronomi, er den eldste formen for astronomi, og behandler observasjoner  og analyser av synlig lys. Optiske bilder ble opprinnelig tegnet for hånd. På slutten av 1800-tallet begynte man etterhvert i stedet å anvende fotografisk utstyr etterhvert som teknologien ble utviklet. Moderne bilder tas ved hjelp av digitale sensorer, spesielt av typen CCD. Selv om synlig lys har bølgelengder mellom 4 000 og 7 000 Å (mellom 400 og 700 nm), kan utstyr for optisk lys også benyttes til observasjon for enkelte ekstreme bølgelengder av ultrafiolett og infrarødt lys.
Ultrafiolett astronomi benytter observasjoner gjort ved ultrafiolette bølgelengder, mellom 100 og 3 200 Å. Lys med disse bølgelengdene absorberes raskt av jordens atmosfære, så observasjoner av ultrafiolett stråling må derfor utføres fra den øvre delen av atmosfæren, eller fra verdensrommet. Disse observasjonene er framfor alt anvendelige for å studere termisk stråling og spektrallinjer fra varme blå stjerner (O-stjerner og B-stjerner, se spektralklasse) som er veldig lyse ved disse bølgelengdene. Dette innbefatter blå stjerner i andre galakser, som har vært målet for flere ultrafiolette studier. Andre objekter som ofte studeres i ultrafiolett lys er planetarisk tåke, supernovarester og aktive galaksekjerner. Ultrafiolett stråling absorberes imidlertid lett av interstellart støv og målinger i ultrafiolett lys må korrigere for denne såkalte ekstinksjonen av lyset.
Innen røntgenastronomi studeres astronomiske objekt ved røntgenbølgelengder. Vanligvis sender objekter ut røntgenstråling som synkrotronstråling, det vil si termisk stråling fra tynne gasser (Bremsstrahlung) som holder en temperatur på over ti millioner Kelvin, samt termisk stråling fra tette gasser (stråling fra svarte legemer) med samme temperatur. Ettersom røntgenstråling absorberes av jordens atmosfære gjøres alle observasjoner ved disse bølgelengdene enten fra den øvre delen av atmosfæren, eller fra verdensrommet. Betydelige kilder til røntgenstråling i rommet er røntgenbinærer, pulsarer, supernovarester, elliptiske galakser, galaksehoper og aktive galaksekjerner.
Innen gammaastronomi behandles studier av objekt ved de korteste bølgelengdene i det elektromagnetiske spekteret, gammastråling. Disse kan observeres direkte av satellitter som Compton Gamma Ray Observatory, eller ved hjelp av spesialiserte teleskop kalt atmosfæriske Tsjerenkovteleskop. Tsjerenkovteleskop detekterer egentlig ikke gammastråling direkte, men lysglimtene av synlig lys som dannes når gammastråling absorberes av jordens atmosfære.De kraftigste kjente kildene til gammastråling i verdensrommet, de såkalte gammaglimtene, sender ut gammastråling i en kort periode fra millisekunder til tusenvis av sekunder før de forsvinner. Bare 10 % av kildene til gammastråling er konstante. Til disse hører pulsarer, nøytronstjerner og sorte hull-kandidater.
Foruten via fotoner, finnes noen ytterligere metoder for å samle informasjon om avsidesliggende astronomiske objekter.
Innen nøytrinoastronomien, som krever miljøer uten forstyrrelser, har man benyttet seg av underjordiske anlegg som SAGE og GALLEX. Der er KamiokaNDE II/III og IceCube de nå mest avanserte for å oppdage det fåtallet av nøytrinoer som kan fanges inn. Disse kommer først og fremst fra solen, men nøytrinoer er også supernovaers viktigste ytring.
Kosmisk stråling består av partikler med svært høy energi. De ferdes med hastigheter nær lysets og har i mange tilfeller uforklarlig høy kinetisk energi (opp over 1020 eV), betydelig høyere enn hva som kan oppnås i partikkelakselerator (rundt 1012–1013 eV). Fremtidige nøytrinodetektorer beregnes å kunne oppdage nøytrinoer som skapes når kosmiske partikler treffer jordens atmosfære
Gravitonastronomi er et tentativt nytt vindu med gravitasjonsbølger som budbringere. Et par gravitasjonsbølgedetektorer har blitt bygd for å måle disse små forstyrrelsene i romtiden. Disse er imidlertid svært vanskelig å oppdage, og det største anleggets (LIGO) internasjonale samarbeid (LSC) jobber foreløpig med indirekte observasjoner.
For objekter innen solsystemet har direkte undersøkelser av utenomjordisk materie som transporteres til jorden kunnet gjennomføres. Materien har enten blitt ført til jorden med hjelp av romfartøy som de steinene Apolloprogrammet hentet hjem fra Månen, eller i form av meteoritter som har slått ned på jorden. Man har også gjennomført undersøkelser på stedet ved hjelp av roboter, for eksempel Spirit, Opportunity og Phoenix på Mars.
Et av de eldste feltene innen astronomi, og innen vitenskap over hodet, er målinger av objekters posisjoner på himmelen. Gjennom historien har pålitelig kunnskap om posisjonene til solen, månen, planetene og stjernene vært avgjørende for astronomisk navigasjon.
Nøyaktige målinger av planetenes posisjoner og bevegelser har ført til en solid forståelse av gravitasjonelle perturbasjoner (forstyrrelser av planeter og andre objekters omløpsbane) og en evne til å forutse planetenes tidligere og fremtidige posisjoner med stor nøyaktighet, en undergren kjent som himmelmekanikk. I moderne tid gjøres slike beregninger ofte for å forutse mulige kollisjoner mellom jorden og såkalte jordnære objekter, det vil si asteroider, kometer og større meteoroider hvis bane er farlig nær jorden.Målinger av parallakse, en metode der man observerer et objekt fra ulike vinkler for å beregne avstanden til objektet, i nærliggende stjerner har skapt et godt grunnlag for å forstå kosmiske avstander i universet. Disse målingene av nærliggende stjerner kan deretter bestemme avstanden til enda mer fjerne stjerner, fordi deres egenskaper kan sammenlignes. Måling av radialhastighet og egenbevegelse viser bevegelsene hos disse stjernesystemene i Melkeveien. Astrometriske resultater brukes også til å studere hvordan mørk materie, den mystiske formen av materie som dominerer massen i universet, er fordelt i galaksen.På begynnelsen av 1990-tallet ble astrometriske teknikker brukt for å oppdage ekstrasolare planeter rundt nærliggende stjerner. I dag er flere hundre slike planeter blitt oppdaget gjennom astrometri.
Den teoretiske astronomien har egne verktøy som brukes i forskningen, blant annet analytiske modeller og numeriske simuleringer, for å lage en modell over hvordan en stjerne utvikles. Hver og en har sine fordeler. Analytiske modeller av en prosess er generelt sett bedre for å få innsikt i kjernen av hva som skjer. Numeriske modeller kan avsløre eksistensen av fenomener og effekter som ellers ikke ville ha vært oppdaget.Teoretikere innen astronomi søker å skape teoretiske modeller og forutsi de observasjonelle konsekvensene av disse. Dette hjelper observatørene i observasjonell astronomi å lete etter data som kan støtte eller motbevise de ulike modellene. Teoretikere søker også å endre modeller og ta hensyn til nye data. I tilfeller hvor det oppdages en uoverensstemmelse søker man generelt å gjøre så små endringer som mulig på modellen for å få den til å samstemme med de nye innsamlede dataene. I noen tilfeller kan en større mengde avvikende data føre til at en modell blir avvist og må forkastes.
Emner som studeres av teoretiske astronomer inkluderer også ulike aspekter av astrofysikk og plasmafysikk: stjernedynamikk og utvikling; hvordan galakser skapes og utvikles; universets storskalastruktur (fordelingen av materie i universet); opprinnelsen til kosmisk stråling; generell relativitetsteori, inkludert strengkosmologi eller astropartikkelfysikk.
Big Bang, kosmisk inflasjon, mørk materie og grunnleggende teorier innen fysikk (se også Lambda-CDM-modellen) hører også til godt aksepterte studier og teorier innen astronomien.
Solfysikken omhandler solen som er den mest velstuderte stjernen. Den er en typisk hovedseriestjerne av spektralklasse G2V med en alder på rundt 4,6 milliarder år. Solen anses ikke å være en variabel stjerne, men den fremviser likevel en viss periodisk variasjon; den tydeligste av disse er solflekksyklusen som er en 11-årig variasjon av antall solflekker. Solflekker er regioner med en lavere temperatur enn gjennomsnittet og hører sammen med intensiv magnetisk aktivitet.Solen har kontinuerlig økt sin lysstyrke gjennom hele sin levetid, totalt sett med rundt 40 % siden den ble dannet som en hovedseriestjerne. Solen gjennomgår også periodiske forandringer i luminositet som kan ha stor betydning for jorden. For eksempel Maunders minimum, en periode mellom ca. 1645 og 1715 med nesten ingen solflekker, anses å være en trolig årsak til den lille istiden.Den synlige overflateregionen kalles fotosfæren. Over dette laget er en tynn region som kalles kromosfæren. Utenfor dette ligger en overgangsregion av raskt økende temperatur til den ekstremt varme koronaen.
Solens kjerne har tilstrekkelig høy temperatur og trykk til at fusjon kan opprettholdes. Utenfor kjernen ligger strålingssonen der plasma transporterer energien ut mot overflaten ved hjelp av stråling. De ytterste lagene danner en konveksjonssone der gasslignende materie transporterer energien først og fremst gjennom fysisk forflytning av gassen. Det antas at denne konveksjonen forårsaker den sterke magnetiske aktiviteten som ligger bak solflekkene.En solvind av plasmapartikler strømmer konstant ut fra solen og fortsetter ut i rommet til den når heliopausen. Denne solvinden samvirker med jordens magnetosfære og skaper Van Allen-beltene og også nordlys der linjene hos jordens magnetfelt ferdes ned gjennom atmosfæren.
Feltet planetær astronomi undersøker planeter, måner, dvergplaneter, kometer, asteroider og andre objekter som befinner seg i bane rundt solen, såvel som eksoplaneter. Solsystemet har blitt relativt grundig undersøkt, først ved hjelp av avanserte teleskop og senere først og fremst ved hjelp av romsonder. Dette har gitt en relativ god forståelse for hvordan solsystemet ble dannet og hvordan det utvikles, men mange nye oppdagelser gjøres stadig og der finnes fremdeles ubesvarte spørsmål.Solsystemet deles ofte opp i de indre planetene, asteroidebeltet og de ytre planetene. De indre jordlike planetene består av Merkur, Venus, jorden og Mars. De ytre gasskjempene er Jupiter, Saturn, Uranus og Neptun. Bortenfor Neptun ligger Kuiperbeltet og til slutt Oorts sky, som antas strekke seg så langt som ett lysår fra solen.
Planetene ble skapt fra en protoplanetarisk skive som omringet den tidlige solen. Gjennom en prosess som inkluderte gravitasjon, kollisjoner og akkresjon dannet skiven klumper av materie som, etter hvert, utviklet seg videre til protoplaneter. Strålingstrykket fra solvinden trykte senere bort størstedelen av den materien som ikke hadde samlet seg og bare de største planetene lykkes i å beholde sine store gassatmosfærer. Planetene fortsatte å samle opp, eller kaste bort, gjenværende materie under en intensiv periode med kollisjoner som man ser spor av i form av nedslagskratre på visse objekter i solsystemet. I løpet av denne perioden kolliderte en del av protoplanetene, og blant annet antas det at en kollisjon mellom jorden og den hypotetiske planeten Theia er opphavet til månen.Når en planet har oppnådd tilstrekkelig stor masse begynner en prosess i dens indre som segregerer materiet avhengig av densitet, noe som kalles planetær differensiering. Denne prosessen kan danne en stein- eller metallrik kjerne omringet av en mantel og en ytre overflate. Kjernen kan inneholde både faste og flytende regioner og visse planetkjerner, for eksempel jordens, forårsaker sitt eget magnetfelt som beskytter dens atmosfære fra solvinden.En planets eller månes indre varme ble skapt fra de kollisjonene som dannet himmellegemet, radioaktive grunnstoff som uran og thorium samt gjennom tidevannskrefter. Enkelte planeter og måner har tilstrekkelig høy indre temperatur til å drive geologiske prosesser som vulkanisme og tektonikk. De som danner eller beholder en atmosfære kan også gjennomgå en erosjon på overflaten fra vind eller vann. Mindre himmellegemer, uten tidevannskrefter, kjøles ned relativt raskt og de geologiske aktivitetene begrenses til nedslag av andre objekter.
Studier av stjerner og utviklingen av stjernene er grunnleggende for at vi skal forstå universet. Astrofysikken hos stjernene har blitt kartlagt gjennom observasjoner og teoretiske modeller, samt datasimuleringer av stjernenes indre. Solfysikken (se over) kan anses å være en del av stjernefysikken.
Stjerner dannes i området med forholdsvis store tettheter av gass og romstøv, kalt mørke tåker. Når disse skyene av en eller annen grunn ødelegges kan delere av skyen miste stabiliteten og kollapse på grunn av gravitasjonen og danne en protostjerne. I den tette og varme kjerneregionen påbegynnes fusjon og på den måten har en hovedseriestjerne blitt dannet.Det som avgjør stjernetypen er først og fremst dens masse. En stjerne med høy masse har tilsvarende høyere luminositet (lysstyrks) og raskere forbruk av hydrogenet i kjernen, noe som får den til å eldres raskere. Til slutt har alt hydrogen i kjernen blitt omvandlet til helium og stjernen går inn i sin neste fase med fusjon av helium. Dette krever høyere temperaturer og det medfører at stjernens størrelse og kjernens tetthet øker. Stjernen kalles nå en rød kjempe som kun overlever en kort periode før også heliumet er brukt opp. Svært massive stjerner kan fortsette å fusjonere alle tyngre grunnstoff helt frem til en massiv kjerne av jern har blitt dannet. Videre fusjon er endotermisk, noe som innebærer at den krever energi i stedet for å frigjøre energi og prosessen kan dermed ikke fortsette.
Den endelige skjebnen avhenger også av massen. Mindre stjerner danner planettåker og utvikles til hvite dverger. I stjerner med mer enn rundt åtte ganger solens masse, vil kjernen kollapse når brenslet er slutt og forårsake en supernovaeksplosjon. Restproduktene av en slik eksplosjon er en nøytronstjerne, eller om stjernen hadde en masse på over rundt 20 solmasser, et sort hull. Disse eksplosjonene danner også de grunnstoffene som er tyngre enn jern.
Nærliggende dobbeltstjerner kan følge et mer komplisert utviklingsmønster som overføring av materie til en hvit dverg, noe som iblant kan forårsake en supernova. Planettåker og supernovaer er nødvendige for dannelsen og spredningen av metaller og andre tyngre grunnstoff til det interstellare rommet. Uten denne prosessen ville alle nye stjerner, og deres planetsystem, helt bestå av hydrogen og helium (samt mindre mengder lithium) de grunnstoffene som har funnets siden Big Bang.
Galaktisk astronomi handler om Melkeveien – den galaksen som solsystemet befinner seg i. Melkeveien er en stavgalakse og en av de fremtredende medlemmene av den lokale gruppen. En galakse er en enorm roterende masse av gass, støv og andre objekter som holdes sammen av en felles gravitasjon. Ettersom jorden befinner seg i de støvrike ytre armene er store deler av Melkeveien skjult for observasjoner.
I Melkeveiens sentrum finnes en kjerne, en stavformet byll som antas ha et supermassivt sort hull i midten. Denne kjernen omgis av fire store armer som går ut som en spiral fra dette sentrumet. I disse områdene dannes store mengder stjerner og de inneholder mange yngre populasjon I-stjerner. Skiven omgis av en halo med eldre populasjon II-stjerner såvel som større mengder av relativt tette konsentrasjoner med stjerner, såkalte kulehoper.Mellom stjernene finnes det interstellare materiet, en region med sparsomme mengder materie. I de tetteste regionene kan molekylskyer av hydrogen og andre grunnstoff danne områder hvor nye stjerner kan dannes. Disse begynner som en uregelmessig mørk tåke som konsentreres og kollapser (i volumer som avgjøres av Jeans-lengden) og danner kompakte protostjerner.Når flere massive stjerner dannes, omvandles skyen til en H II-region av glødende gass og plasma. Stjernevinden og supernovaeksplosjoner fra disse stjernene omdanner etterhvert skyen til en eller flere unge åpne stjernehoper. Disse hopene avlives også med tiden og stjernene spres ut blant alle andre stjerner i Melkeveien.
Kinematiske studier av materiet i Melkeveien og andre galakser har vist at det finnes mer masse enn den synlige materien kan stå for. En halo med mørk materie antas å dominere massen, men hva denne massen består av er fremdeles ukjent.
Studier av objekter utenfor vår egen galakse er en gren av astronomien som omhandler hvordan galakser dannes, deres morfologi og klassifisering,  undersøkelser av aktive galakser samt galaksehoper. Dette er viktig for å forstå universets storskalastruktur.
De fleste galaksene deles inn etter distinkte former i et klassifikasjonssystem. De vanligste er spiral-, elliptiske og irregulære galakser.Som navnet antyder har en elliptisk galakse formen av en ellipse. Stjernene forflyttes langs tilfeldige baner uten noen dominerende retning. Disse galaksene inneholder forholdsvis lite interstellart støv, få regioner hvor stjerner fremdeles dannes og generelt sett mest endre stjerner. Elliptiske galakser finnes oftest i kjernen av galaksehoper og det antas at de dannes ved sammenslåing av andre galakser.
En spiralgalakse har en flat roterende skive, vanligvis med en kule eller stav i midten og etterslepende spiralarmer utover. Disse armene er støvrike regioner for store unge stjerner gir området en blåaktig tone. Spiralgalakser er vanligvis omgitt av en halo med eldre stjerner. Både Andromedagalaksen og Melkeveien er spiralgalakser.
Irregulære galakser har et kaotisk utseende og er enten spiralformede eller elliptiske. Rundt en fjerdedel av galaksene er irregulære og disse formene kan være forårsaket av gravitasjonell påvirkning mellom galakser.
En aktiv galakse sender ut en betydelig andel av sin energi fra andre kilder enn stjerner, støv og gass. De drives av en kompakt region i kjernen som gjerne regnes sentrert rundt et supermassivt sort hull som sender ut stråling fra innfallende materie.
Kosmologi (fra gresk κοσμος "verden, univers" og λογος "ord, studie") er studiet av universet som helhet.
Observasjoner av storskala strukturer i universet har ført til antagelser om hvordan universet har utviklet seg og har blitt skapt. Ifølge teorien om Big Bang, har universet oppstått fra et enkelt punkt i tiden og deretter ekspandert i over 13,7 milliarder år til det universet vi ser i dag. Ideen bak Big Bang kommer fra oppdagelsen av den kosmiske bakgrunnsstrålingen i 1965.I løpet av denne ekspansjonen antar man å kunne identifisere en rekke evolusjonære trinn. I universets tidligste stunder antas det å ha vokst svært raskt gjennom en kosmisk inflasjon, noe som homogeniserte startforholdene. Deretter skapte nukleosyntese fordelingen av grunnstoff i det tidlige universet. Når de første atomene ble skapt ble rommet gjennomsiktig for stråling og slapp energien som i dag kan sees som bakgrunnsstråling. Det ekspanderende universet gjennomgikk nå en Mørk tid på grunn av mangelen på stjerner.Fra ekstremt små forskjeller i tettheter til materien samlet masse seg sammen og dannet skyer av gass, hvor de første stjernene senere ble dannet. Disse supermassive stjernene forårsaket en prosess med reionisering og antas å ha dannet mange av de tyngre elementene i det tidlige universet. Til slutt ble disse materiehopene samlet i filament med tomrom i mellom. Gradvis ble gass og støv organisert og dannet de første primitive galaksene. Gjennom historien har disse samlet mer materie som igjen har ført til galaksehoper som samles i storskala superkynger.Mørk materie og mørk energi anses å være de dominerende komponentene i universet og å stå for 96 % av all tetthet. Det er lagt ned mye arbeid i å forstå fysikken til disse komponentene, så langt med få konkluderende resultater. Dette og andre uklarheter i standardmodellen gjør at et fåtall forskere fremdeles søker å utvikle alternative modeller. En av de mest kjente kalles MOND (MOdified Newtonian Dynamics), som antyder at naturlovene ikke fungerer som vi forventer i visse situasjoner.
Romfart er anvendelsen av astronomi og romteknologi for å utforske verdensrommet. Utforsking skjer både av menneskelig spaceflights og ved ubemannede romsonder.
Observasjoner av objekter i rommet har pågått lengre enn den nedskrevne historien. Det var imidlertid først på 1900-tallet da store rakettmotorer ble utviklet at det ble mulig å sende objekter og mennesker utenfor jordens atmosfære. Motivasjonen til å nå ut i rommet har vært utviklingen av vitenskapen, forening av ulike land, å sikre menneskets overlevelse og å utvikle militære fordeler over andre land. Vanlig kritikk mot romfarten er at kostnadene er høye og sikkerheten lav.
Romfarten ble brukt under den kalde krigen som en arena der USA og Sovjetunionen viste sine styrker og tekniske kunnskaper. Denne perioden anses å ha startet med oppskytningen av den sovjetiske satellitten Sputnik 1 4. oktober 1957 og endte med den første månelandingen av den amerikanske Apollo 11 20. juli 1969.
Det sovjetiske romprogrammet nådde mange av sine store triumfer under ledelse av Sergej Koroljov og Kerim Kerimov, deriblant oppskytingen av det første mennesket i rommet (Jurij Gagarin ombord i Vostok 1) i 1961, den første romvandringen (av Aleksej Leonov) i 1965 og konstruksjonen av den første romstasjonen (Saljut 1) i 1971. De første objektene konstruert av mennesker med formål å nå rommet var imidlertid Nazitysklands V2-raketter som ble konstruert allerede under andre verdenskrig. Etter den kalde krigens slutt har romfart vært mer rettet mot samarbeide mellom land, for eksempel med Den internasjonale romstasjonen, men i senere tid har land som India og Kina vist en økende vilje til å demonstrere sin tekniske kunnskap gjennom egne oppdrag i rommet.
Vitenskapelig sett har de ubemannede romsondene, robotene og satellittene gitt astronomien uvurderlige data, noe som raskt utviklet kunnskapen om universet og fremfor alt solsystemet. Samtlige planeter i solsystemet har fått besøk av romsonder. Kjente oppdrat ut i solsystemet er for eksempel de sovjetiske Venera-sondene som kartla Venus, de amerikanske tvillingrobotene Spirit og Opprotunity som har undersøkt Mars' overflate lengre enn noen trodde de skulle overleve, europeiske Cassini-Huygens som har gitt oss omfattende kunnskap om Saturn samt Voyager-sondene som har tatt bilder av de ytre planetene og nå er i ferd med å forlate solsystemet. Satellitter som har blitt plassert i baner rundt jorden har også bidratt mye, ikke minst har såkalte miljøsatellitter gitt oss store kunnskaper om selve jorden, men også de mest avsidesliggende delene av universet kartlegges fra jordbundne satellitter. Den mest kjente av disse er Hubble Space Telescope.
Astronomi og astrofysikk har utviklet flere betydelige interdisiplinære studier som sammenkobler astronomien med andre vitenskaper:
Astrobiologi: Læren om oppkomsten og utviklingen av biologiske systemer i universet.
Arkeoastronomi: Læren om historisk eller tradisjonell astronomi i dens kulturelle sammenheng som anvender seg av arkeologiske og antropologiske bevis.
Astrokjemi: Læren om de kjemiske grunnstoffene som finnes i rommet, vanligvis i molekylskyer, og deres skapelse, samvirke og ødeleggelse.
Kosmokjemi: Læren om de kjemiske grunnstoffene innen solsystemet, inkludert opphavet og variasjoner av mengden hos ulike isotoper.
Amatørastronomer observerer objekter og fenomener på himmelen, iblant med utrustning de selv har lagd. Vanlige mål er Månen, planeter, kometer, meteorsvermer, stjerner, stjernehoper, galakser og stjernetåker. En gren av astronomien, amatørastrofotografi, handler om å ta bilder av nattehimmelen. Mange amatører spesialiserer seg på spesifikke objekter, typer objekter eller typer av hendelser som interesserer dem.De fleste amatører arbeider med synlige bølgelengder, men et mindre antall eksperimenterer med bølgelengder utenfor det synlige spektret. Det kan for eksempel handle om infrarøde filtre på vanlige teleskoper og også bruk av radioteleskop.
Pioneren blant amatørastronomene var Karl Jansky som begynte å observere himmelen ved radiobølgelengder på 1930-tallet. Amatørastronomer benytter enten hjemmelagde radioteleskop eller slike som opprinnelig er konstruert for forskning, men som nå er tilgjengelige for allmennheten (for eksempel One-Mile Telescope).Amatørastronomene fortsetter den dag i dag å gjøre viktige vitenskapelige bidrag til astronomien. Det er en av få vitenskapelige disipliner hvor amatører fremdeles kan bidra i større omfang. En vanlig oppgave for amatørastronomer er å spane etter ukjente kometer og asteroider samt å gjennomføre regelmessige studier av variable stjerner.
Selv om astronomien har gjort enorme fremskritt med forståelsen av universet og dets innhold, gjenstår visse viktige uløste spørsmål. For å svare på disse kan det kreves konstruksjoner av nye mark- eller rombaserte instrumenter og nye fremskritt innen teoretisk og eksperimentell fysikk.
Hvordan oppstod universet? Hvilke prosesser var det som ga opphav til Big Bang?
Hva er årsaken til stjernenes massespektrum? Det vil si, hvorfor observeres samme fordeling av stjernenes masse hvor man enn observerer, tilsynelatende uavhengig av startforholdene? En dypere forståelse av hvordan stjerner og planeter dannes er nødvendig.
Finnes det utenomjordisk liv i universet? Fremfor alt, finnes det annet intelligent liv? Eksistensen av liv utenfor jorden er av avgjørende vitenskapelig og filosofisk betydning.
Hva er egentlig mørk materie og mørk energi? Disse dominerer universets utvikling og skjebne, men vi vet fremdeles ikke hva det er.
Hvorfor har de fysiske konstantene de verdiene de har? Finnes det uendelig mange univers med et uendelig antall konstanter, og finnes vi bare tilfeldigvis i et som tillater liv og derfor kan fundere på det spørsmålet? Hva forårsaket den kosmiske inflasjonen som skapte et homogent univers?
Kilder til artikkelenAudouze, Jean; Israel, Guy (red.) (1994). The Cambridge Atlas of Astronomy (3 utg.). Cambridge University Press. ISBN 0-521-43438-6. CS1-vedlikehold: Flere navn: forfatterliste (link)
Beatty, J.K.; Petersen, C.C.; Chaikin, A. (red.) (1999). The New Solar System (4 utg.). Cambridge press. ISBN 0-521-64587-5. CS1-vedlikehold: Flere navn: forfatterliste (link)
Bell III, J.F.; Campbell, B.A.; Robinson, M.S. (2004). Remote Sensing for the Earth Sciences: Manual of Remote Sensing (3 utg.). John Wiley & Sons. Arkivert fra originalen 24. september 2015. CS1-vedlikehold: Flere navn: forfatterliste (link)
Berry, Arthur (1961). A Short History of Astronomy From Earliest Times Through the Nineteenth Century. New York: Dover Publications. ISBN 0-486-20210-0. 
A. N. Cox (red.) (2000). Allen's Astrophysical Quantities. New York: Springer-Verlag. ISBN 0-387-98746-0. 
DeWitt, Richard (2010). «The Ptolemaic System». Worldviews: An Introduction to the History and Philosophy of Science (engelsk). Chichester, England: Wiley. ISBN 1405195630. 
Eddington, A.S. (1988). Internal Constitution of the Stars. Cambridge University Press. ISBN 0521337089. 
Hoskin, Michael (red.) (1999). The Cambridge Concise History of Astronomy. Cambridge University Press. ISBN 0-521-57600-8. 
Moore, Patrick, red. (1997). Philip's Atlas of the Universe. George Philis Limited. ISBN 0-540-07465-9. 
Shu, F.H. (1982). The Physical Universe. Mill Valley, California: University Science Books. ISBN 0-935702-05-9. 
Strømholm, Per (1984). Den vitenskapelige revolusjonen 1500-1700. Solum Forlag.  [Boken bygger på forelesninger ved Universitetet i Trondheim]Øvrig litteraturPål Brekke mfl. (2006). Universet. Damm. ISBN 978-82-04-11115-9. 
Stephen Hawking (2006). Kosmos, en kortkort historik. Prisma. ISBN 978-91-518-4657-6. 
Claes-Ingvar Lagerkvist (2004). Astronomi, en bok om universum. Bonnier Utbildning. ISBN 978-91-622-5374-5. 
Simon Singh (2007). Big bang, tidenes viktigste vitenskapelige oppdagelse og hvorfor du bør kjenne til den. Aschehoug. ISBN 978-82-03-20899-7.

Atenco er en kommune øst i delstaten México i Mexico. Den ligger like nordøst for Det føderale distriktet, og utgjør en del av Mexico bys storbyområde, ZMVM. Kommunen har rundt 56 000 innbyggere, og tallet stiger raskt. Atencos areal er på 94,67 km², og den grenser til kommunene Acolman, Tezoyuca, Chiautla, Chiconcuac, Texcoco og Ecatepec. Kommunens administrasjonssentrum er San Salvador Atenco.
De fleste innbyggerne i Atenco er etterkommere av chichimekere og toltekere. Jordbruk har alltid vært den viktigste næringsveien. I 1428 ble Atenco en del av Bystaten Texcoco, og ble styrt av blant andre den kjente Nezahualcoyotl. Atenco kommune ble oppretta i 1820. Den kom i medias søkelys både i 2002 og 2006 etter demonstrasjoner mot bygginga av en ny internasjonal flyplass i kommunen og påfølgende sammenstøt mellom nyzapatister og føderale styrker.
Terrenget i kommunen er hovedsakelig flatt, ettersom store deler av området var dekka av den nå nesten uttørka Texcocosjøen. Navnet Atenco betyr «I vannkanten» på nahuatl.
Navnet Atenco er nahuatl og betyr «I vannkanten». Dette kommer av at stedet tidligere lå ved bredden av Texcocosjøen, som i dag er nesten helt uttørka. Ordet er satt sammen av substantiva atl («vann») og tentli («kant» eller «lepper»), samt lokativsendelsen -co, som kan oversettes med «i». De to substantiva mister de såkalte absolutivendelsene, -tl og -tli, når de opptrer i sammensatte ord, og det gir dermed Atenco. På nahuatl uttales det /a:'tenko/, med lang a, mens det ikke skilles mellom lange og korte vokaler når ordet uttales på spansk.
I likhet med mange av de andre kommunene i delstaten México er Atencos kommunevåpen det aztekiske skrifttegnet som ble brukt til å representere stedsnavnet. Atencos symbol stammer fra Mendoza-kodeksen, som ble skrevet på oppdrag av visekong Antonio de Mendoza og som i dag befinner seg på Bodelian Library i Oxford i England. Den venstre delen av symbolet representerer vannet i Texcocosjøen, mens den høyre delen, som består av to halvsirkler forma som lepper, representerer vannkanten. I kodeksen er vanndelen farga blå, mens leppene er beige. Symbolet har også to hvite sirkler med en prikk i, som skal forestille vakre steiner (chalchihuitl) og står for det vakre i Atenco, samt to sneglehus (tecciztli), som representerer sneglehusa som ble skylt opp på land av vannet.
Atenco kommune har et areal på 94,67 km², og ligger i en høyde på mellom 2 200 og 2 400 meter over havet. De bebodde områdene ligger på rundt 2 250 meters høyde. Kommunen befinner seg mellom 19° 29' 20" og 19° 36' 34" nordlig breddegrad, og mellom 98° 53' 38" og 99° 00' 47" vestlig lengdegrad. Atenco tilhører delstaten Méxicos Region III Texcoco, som omfatter den østlige delen av delstaten. Kommunen ligger like nordøst for Det føderale distriktet. Den grenser til kommunene Acolman og Tezoyuca i nord, Chiautla og Chiconcuac i øst, Texcoco i sør og Ecatepec i vest.
Atenco befinner seg i den vestlige delen av det som tidligere var Texcocosjøen. Som navnet tilsier, lå stedet tidligere ved kanten av sjøen, og store deler av kommunen omfatter bunnen av den i dag nesten helt forsvunnede sjøen. Terrenget er derfor svært flatt. De eneste to høydedraga, Huatepec og Tepetzingo, ligger sørøst i kommunen. Under disse er det en underjordisk vulkan hvis utbrudd i sin tid bidro til å danne Texcocosjøens vulkanske bunn. Grunnen ble til i den geologiske perioden kvartær, og har et høyt salpeterinnhold. Store deler av kommunen ligger på såkalt solontsjak-jord, som er uegna til jordbruk. Andre jordtyper i Atenco, deriblant vertisol, som San Salvador Atenco og Acuexcomac ligger på, tillater periodevis dyrking. Det samme gjør gråjorda i områdene til Nexquipayac og Ixtapan i nord.
Det renner flere mindre elver gjennom Atenco. San Juan-elva, som starter i Teotihuacán, danner et delta vest i Atenco. Papalotla-elva renner også fra Teotihuacán og inn i Atenco, før den munner ut ved Acuexcomac. Like før munninga deler den seg i to, hvilket gir opphav til elva San Bartolo, som tidligere var full av fisk og annet dyreliv, men som i dag er svært forurensa. Xalapango-elva renner fra San Miguel Tlaixpan i Texcoco og inn i den sørvestlige delen av Atenco, hvor den flyter sammen med Coxcacoaco-elva.
Klimaet i kommunen er halvtørt. Den årlige gjennomsnittstemperaturen ligger på rundt 16 °C. Den høyeste registrerte temperaturen i perioden 1971–2000 var 38 °C (9. mai 1998), og den laveste −9 °C (30. januar 1973 og 26. februar 1976). Mest nedbør er det i juni, juli og august, mens den tørreste måneden er februar.
Mange nytteplanter vokser naturlig i Atenco, deriblant mais, tomat, bønner, opuntia, chayote, agave, sapote, solsikke, julestjerne, gresskar og forskjellige chilityper. Mye av den naturlige floraen står i fare for å forsvinne, særlig på grunn av uttørkinga av innsjøen og mindre vann i elvene. Det er også importert en rekke planter fra andre områder som har tilpassa seg forholda i Atenco, blant annet sitrusfrukter, druer, avokado, plommer og pærer.
Den opprinnelige faunaen i Atenco har i stor grad blitt borte, mens husdyrartene som ble innført av spanjolene, er i dag de mest utbredte pattedyrartene. Blant de ville pattedyra fins det blant annet flere typer gnagere, samt coyote, som er trua. Av alle virveldyr er det flest arter av fugler. Av amfibier finner man frosker, padder og axolotl, og av reptiler fins det blant annet flere øglearter og en trua slangeart som kalles cincuate og er endemisk i Mexico. Virvelløse dyr representeres av flere ulike edderkopper og skorpioner, samt et stort antall insektarter.
Atenco hadde 56 243 innbyggere i 2010, hvorav 27 933 menn og 28 310 kvinner, fordelt på 12 483 husstander. De fleste innbyggerne er opprinnelig nahuaer, det vil si etterkommere av chichimekere og toltekere.
Atenco har opplevd en befolkningseksplosjon siden 1990-tallet, noe som illustreres av tabellen nedafor. Fra 2005 til 2010 økte kommunens befolkning med hele 23,8 %. Denne økninga skyldes hovedsakelig den raske veksten til Mexico by, hvis storbyområde, Zona Metropolitana del Valle de México, omfatter Atenco.
De viktigste tettstedene eller bygdene er San Salvador Atenco, Nexquipayac, Ixtapan, Zapotlán og Acuexcomac.Kommunen deles inn i 15 statistiske delområder (innbyggertalla er fra 2010):
Tidligere var nahuatl hovedspråket i Atenco, men i dag snakker så å si alle innbyggerne spansk. I 2010 oppga 890 personer at de snakka et indiansk språk, men bare fire av dem kunne ikke spansk. Til sammen 2351 innbyggere tilhørte en husstand hvor familiens overhode snakka et indiansk språk.
Den dominerende trosretninga i kommunen er katolsk kristendom. I 2010 oppga 50 096 innbyggere at de var katolikker, mens 3594 tilhørte en annen trosretning. 1207 tilhørte ikke noen religion.
I Atenco er det utført i alt 15 arkeologiske utgravninger. Man har funnet både mammutfossiler og redskaper av stein som dateres til rundt 7000 f.Kr., hvilket vil si at området var bebodd allerede på den tida. Den tidligste kulturen var sterkt knytta til Texcocosjøen, og innbyggerne skaffa seg sannsynligvis det meste av maten sin derfra, særlig fisk og egg fra kjempevannteger (ahuatle).
Atencos nyere historie starter i 968 e.Kr., da chichimekerne, leda av Xolotl, inntok Mexicodalen, og chichimekeren Nopaltzin gifta seg med Azcaxochitzin, som var barnebarn av Topiltzin, den siste toltekerkongen. Med dette oppsto den chichimekisk-toltekiske slekta, som de fleste innbyggerne i Atenco tilhører, i likhet med blant andre Nezahualcoyotl. I 1428 ble Atenco administrativt en del av Bystaten Texcoco, hvor Nezahualcoyotl var tlatoani, eller stortaler. Han dro ofte til Acatecalco, i dag Los Ahuehuetes-parken, i Atenco for å slappe av og dikte. Han hadde også hager på høyden Tepetzingo og i Acatelco. Det sies at han lot bygge en underjordisk kanal som forbandt palasset hans i Texcoco med innsjøen og disse to hagene. Da han døde i 1472, tok sønnen Nezahualpilli over. Han ble i 1517 etterfulgt av Cacamatzin.
Da de spanske erobrerne under ledelse av Hernán Cortés ankom Mexicodalen og tok fatt på slaget om Tenochtitlan på begynnelsen av 1500-tallet, tok innbyggerne i Atenco, i likhet med de øvrige indianske bosetningene i områdene rundt, parti med Cacamatzin av Texcoco i kampen mot spanjolene. I 1521 falt imidlertid Tenochtitlan i spanske hender, og Atenco og de omkringliggende områdene ble underlagt koloniherrene. Områdene med indianske bosetninger ble umiddelbart pålagt å betale skatt til hver sin spanske leder. Cortés ble utnevnt av det spanske kongehuset til å dele inn områdene i Mexicodalen, og valgte ut Texcoco, Chalco, Otumba og Coyoacán til seg selv. Atenco utgjorde fremdeles en del av Texcoco-området. Evangeliseringa ble foretatt av fransiskanerne. I 1571 ble det første kapellet reist i Atenco, Cristo de Esquipulas-kapellet. I kolonitida fortsatte livet stort sett sin vante gang i Atenco, med jordbruk som den viktigste næringsveien, slik det også var før koloniseringa.
Etter Mexicos uavhengighet i 1810 kom de første forslaga om å opprette kommunestyrer. Dette kom i stand i 1820, og kommunestyret i Atenco, nå selvstendig fra Texcoco, ble etablert 8. oktober samme år. De første åra var imidlertid prega av politisk ustabilitet. Under den meksikanske revolusjonen på begynnelsen av 1900-tallet utgjorde Atenco en del av et område som var under innflytelse av Emiliano Zapata, som hadde hovedkvarteret sitt i Chiautla, og herregårdene i Atenco ble brukt som militærkvarteller.
Atenco forble en forholdsvis anonym landbrukskommune helt til president Vicente Fox' regjering i 2001 vedtok å bygge Mexico bys nye hovedflyplass der. Flyplassen skulle oppta rundt 4000 hektar, og tomteeierne skulle bli tvangsflytta mot et økonomisk vederlag på 0,70 pesos per kvadratmeter, noe de mente var altfor lite. Dette førte til voldsomme demonstrasjoner blant deler av kommunens befolkning, som var sterkt inspirert av Emiliano Zapata og EZLNs ideologi, og noen av dem danna blant annet organisasjonen Frente del Pueblo en Defensa de la Tierra (FPDT), «Folkefronten i forsvar av jorda». 11. juli 2002 ble om lag 100 demonstrerende bønder angrepet av det føderale politiet, og et tosifra antall av dem ble arrestert. Atencos befolkning svarte med å samle en hær på rundt tusen personer bevæpna med macheter og molotovcocktail som satte fyr på politibiler, blokkerte motorveier og tok 19 personer, hovedsakelig politimenn, som gisler, som de tilbøy å bytte mot de fengsla demonstrantene. Myndighetene sendte et firesifra antall politimenn og soldater for å angripe Atenco, mens aktivistene på sin side fikk støtte fra EZLN-sympatisører fra andre steder i landet. Etter over tre dagers kamp ga myndighetene opp, og fangene ble satt fri i bytte mot gislene. Det ble aldri noe av den nye flyplassen, og den gamle flyplassen har isteden fått en ny terminalbygning ved sida av den opprinnelige.
3. mai 2006 ble en gruppe blomsterselgere med tilknytning til EZLN bortvist av politiet fra ei gate i Texcoco, og ba folkefronten i Atenco om hjelp. Disse gikk umiddelbart ut og blokkerte motorveien til Texcoco, i tillegg til å ta seks politimenn som gisler. Politiet sendte rundt 4000 mann for å slå ned blokaden, og flere av dem utøvde brutal vold både mot demonstrantene og uskyldige innbyggere i en aksjon som pågikk helt til neste dag, og hvor to personer ble drept. TV-bildene av sammenstøtet fikk stor oppmerksomhet i tida som fulgte. I Mexicos menneskerettighetskommisjons påfølgende etterforskning av politiets framgangsmåte ble det avdekka en rekke tilfeller av mishandling, tilfeldige pågripelser og voldtekter. Menneskerettighetskommisjonens president omtalte i etterkant politiets oppførsel som en tragedie, og slo fast at de forbrøt seg mot menneskerettighetene til de 207 pågrepne. Tolv aktivister ble dømt for kidnappinga av politimennene. I juni 2010 ble de frikjent av høyesterett, på grunnlag av mangel på bevis, etter at 11 Nobels fredspris-vinnere hadde sendt et brev til landets president Felipe Calderón med en oppfordring om å løslate dem.
Atencos kommunestyre består av 11 representanter: ordføreren, en administrator, åtte representanter som velges etter antall stemmer, samt to utjevningsmandater. På nivået over kommunestyret er delstaten Méxicos regjering.
Atenco tilhører valgdistrikt XII ved føderale valg og XXIII ved lokalvalg, begge med sete i Texcoco.
Dagens ordfører er Mario Ayala Pineda, som representerer partiet Partido Revolucionario Institucional (PRI). Han ble valgt ved kommunevalget 5. juli 2009, tok over som ordører i august samme år, og skal sitte fram til 2012. PRI fikk flest stemmer i valget, med 33,4 %, etterfulgt av Convergencia med 30,4 %, PT med 15,5 %, PRD med 9,7 %, PAN med 4,5 %, og øvrige partier med til sammen 6,5 %. PRI har dominert politikken i Atenco i alle år, og bare ved to anledninger siden 1940 har et annet parti hatt ordføreren.
I 1997 var det 11 barnehager, 13 barneskoler, 8 ungdomsskoler og én videregående skole i Atenco, med til sammen 257 lærere. Tall fra 2010 viser en analfabetisme på rundt 3,4 % av befolkninga over 15 år. Om lag 3,7 % av innbyggerne over 15 år er uten skolegang.
I 2010 var 21 731 personer økonomisk aktive, hvorav nesten tre fjerdedeler var menn. 1054 personer i kommunen regna seg selv som arbeidsledige, noe som utgjør 1,9 % av befolkninga.
Den tradisjonelle næringsveien i Atenco er jordbruk. 38,50 % av kommunens areal er dyrka mark. Husdyrhold, som hovedsakelig finner sted i Ixtapan og Nexquipayac, er mindre viktig. Det er likevel bare om lag 6 % av den arbeidsaktive befolkninga (per 2000) som er sysselsatt i primærnæringer. Rundt 40 % arbeider innen sekundærnæringer, hovedsakelig industri. Karosserifabrikken Carrocerías Altamirano i San Salvador Atenco er kommunens største bedrift og sysselsetter rundt 400 mennesker. Over halvparten av kommunens sysselsatte innbyggere arbeider innen tertiærnæringer. Mange av innbyggerne i Atenco pendler til andre kommuner, spesielt Texcoco.
Den viktigste gjennomfartsåra i Atenco er riksvei 136. Sørover har den en avkjøring til Texcoco, mens den i nordvest går gjennom Ecatepec. Det er gode bussforbindelser med nabokommunene, særlig Texcoco. Fra Atenco er det også bare en drøy halvtimes kjøretur inn til sentrum av Mexico by.
De vanlige drosjene holder seg hovedsakelig på de større veiene, og kjører stort sett bare inn i landsbyene når de bestilles eller for å sette av passasjerer. I de tettbygde områdene er det en rekke registrerte sykkeldrosjer, som består av en vogn med to hjul som trekkes av en sykkel eller en moped. Disse brukes vanligvis for transport over kortere avstander.
Det er ingen organiserte idrettslag i Atenco, og det er få fasiliteter. I alt er det to enkle idrettsbaner i kommunen, og i parken Los Ahuehuetes er det to store svømmebassenger, samt lekeplasser og sykkelutleie.
Det er heller ingen museer i Atenco, men man har begynt å tenke på å opprette et for å stille ut blant annet mammutfossilene som ble funnet i Ixtapan, en metate funnet i Acuexcomac og en leirvase fra Nexquipayac.
Bebyggelsen i Atenco består for det meste av mursteins- og sementhus, og det er bare enkelte religiøse bygninger som skiller seg ut. En som er verdt å merke seg, er Capilla del Cristo de Equipulas, som ble oppført av fransiskanere i 1571 for å kristne befolkninga. Konstruksjonen er av tezontle (en rødlig vulkansk stein) og annen stein, noe som er typisk for bygninger fra kolonitida i Mexico, og det gullbelagte retabelet er bevart. Kommunens eldste kirke, Santa Isabel Iztapan, stammer også fra 1500-tallet og er bygd av samme materialer. Iglesia de San Francisco de Asís i Acuexcomac sto ferdig i 1890, og den neoklassisistiske fasaden er bevart. I sentrum av San Salvador Atenco står det tre kirkebygg side om side: Templo de la Inmaculada Concepción fra 1600-tallet, Templo del Divino Salvador fra 1900-tallet og Templo del Cristo de Esquipulcas fra 1500-tallet.
Atenco har en rekke organiserte musikkgrupper av ulike typer som underholder på de tradisjonelle feiringene, samt i bryllup, femtenårsfeiringer og begravelser.
Det er også mange dansegrupper i kommunen, som spesialiserer seg på hver sin type dans. De vanligste typene kalles sembradores, vaqueros, moros y cristianos, norteños og huizache, og er utbredt i hele landet. Den viktigste dagen for dansegruppene er skytshelgenfesten 6. august, men de har framføringer også på andre høytider.
Det mest tradisjonelle håndverksproduktet i Atenco er et bredt magebelte som brukes blant annet ved tung løfting og aerobics, og som i dag lages av dongeristoff. De siste åra har man også begynt å produsere en rekke forskjellige små pyntegjenstander av maisblader.
En vanlig matrett i dagens Atenco består av ris, grilla svine- eller fårekjøtt, nopal (kaktusfrukt) og tlacoyo. Mange tradisjonelle retter har gått i glemmeboka. Forskjellige matretter er forbundet til de ulike feiringene. Til karnevalet i februar og mars lages det tamaler med grønn chili, av og til med gresskarbiter. Den typiske påskematen er choales (en annen type tamaler). Under feiringa av de dødes dag i november spises det en rett med mole og ris, i tillegg til det utbredte pan de muerto («dødebrød»).
Sánchez Gómez, Martín Abraham, m.fl. (1999). Atenco: monografía municipal. Gobierno del Estado de México. CS1-vedlikehold: Flere navn: forfatterliste (link)
Stolle-McAllister, John (2005). Mexican social movements and the transition to democracy. Jefferson, Nord-Carolina: McFarland & Company.
(en) Kategori:Municipality of Atenco – bilder, video eller lyd på Wikimedia Commons

Innen kjemi og fysikk er et atom en submikroskopisk struktur som ikke kan deles i mindre elementer via kjemiske reaksjoner og beholde sine kjemiske egenskaper. Atomer er bestanddeler i molekyler (kjemiske stoffer). Ordet atom kommer fra det greske ordet atomos som betyr udelelig. Et atoms radius er i området 31 (helium) til 215 (radium) picometer.
Tidligere forestillinger om stoffers fysiske struktur var basert på at fysisk deling i stadig mindre biter ville resultere i atomet som minste og udelelige bestanddel. I 1913 presenterte Bohr sin atommodell som deler atomet opp i tre underliggende elementærpartikler:
protoner, som har positiv ladning og er omtrent 1836 ganger tyngre enn elektronet; og
nøytroner, som er elektrisk nøytrale og er omtrent 1839 ganger tyngre enn elektronet.Kvantemekanikken beskriver nå materiens bølge-partikkel-dualitet og er det matematiske rammeverket for standardmodellen som beskriver krefter og partikler på subatomært nivå. Elementærpartiklene deles nå videre opp i flere typer partikler f.eks kvarker og kraftvirkning mellom partikler f.eks gluoner. Atomære og subatomære partikler kan ikke sees som distinkt avgrensede fysiske objekter, men som en romlig fordeling som angir sannsynligheten for partikkelens energi, utstrekning og posisjon til forskjellig tid. Partiklenes egenskaper er ikke lenger uavhengige men avhenger av hvilke andre partikler de opptrer i kombinasjon med. Dette betegnes som resonanser eller interaksjoner.
Beskrivelsen av elementærpartikler brukes allikevel som modell for å forklare mange av atomets egenskaper og oppbygning. I figuren over viser den grå skyggen posisjonen for elektronene i 1s orbitalet som et integral over sannsynlighetsfordelingen for bølgefunksjonen langs en siktelinje. Den forstørrede atomkjernen viser tilsvarende for protonene i rødt og nøytronene i blått. I virkeligheten er kjernen for 4He rotasjonssymmetrisk, dette er ikke generelt tilfelle for mer komplekse kjerner.
Atomene er de grunnleggende byggeklossene i kjemien, og bevares ved kjemiske reaksjoner men ikke ved kjernereaksjoner.
Atomets bestanddeler har etter sin kvantemekaniske beskrivelse ingen klar avgrensing men beskrives som energinivåer i et tredimensjonalt rom etter bølgefunksjonen ψ(x,y,z) som beskrives av Schrödinger-ligningen. Videre kan en partikkel etter uskarphetsrelasjonen befinne seg i en hvilken som helst avstand og retning. Men normalt er det høy sannsynlighet for at partikkelen befinner seg i et avgrenset volum, og det er dette volumet som danner bakgrunn for å angi størrelse, avstand osv.
Atomets størrelse beskriver statistisk radius for det ytterste stabile orbitalet når atomet er i likevekt.
For hydrogen er dette radius for 1s orbitalet og benevnes Bohrs radius a0 = 5,3•10−11m. Men dette skal ikke forstås som et uttrykk for hvor stor plass atomet opptar. Faktisk avstand mellom to atomer vil være avhengig av om atomene er bundet eller ikke og med hvilken bindingstype. For eksempel er avstanden mellom H og O i vannmolekylet 9,6•10−11m, mens summen av atomradiene er (5,3+6,0)•10−11m = 11,3•10−11m
Atomkjernen består av protoner og nøytroner som benevnes nukleoner. Antallet protoner bestemmer hvilket grunnstoff atomet er og betegnes med atomnummer Z. Totalt antall nukleoner benevnes A. Antallet nøytroner N = A - Z bestemmer isotopvarianten. Det enkleste atomet er hydrogen som består av ett elektron bundet til ett proton. Et generelt atom av grunnstoffet X kan betegnes  ganske enkelt som AX, men oftest mer fullstendig som
  Elementærpartiklene i kjernen har en diameter på omkring 1,2•10−15m (Fermi radius r0) eller rundt 1/100 000 del av atomets radius. Kjernens typiske radius er rn = r0 A1/3 og atomet består derfor i stor grad av tomt rom. Forholdsmessig er dette sammenlignbart med størrelse og avstand mellom Solen og dvergplaneten Pluto (selv om partikkelsammenligningen som sådan ikke er holdbar).
Elektronene danner en elektronsky som omgir kjernen. Normalt er atomet nøytralt ved at det har like mange elektroner og protoner. Dersom atomet har et overskudd eller underskudd av elektroner, kalles det henholdsvis et anion (negativt ladd ion) eller et kation (positivt ion). Elektronene har flere energinivåer eller orbitaler. Bindingsenergien for elektronet i det laveste skall i hydrogen er 13,6 eV, og bindingsenergien blir mindre i høyere skall inntil elektronet er fritt og bindingsenergien er null (for hydrogen er EB = 13.6 eV/n2 der n er et naturlig tall som angir skallet.).
Nukleonene er bundet sammen med mye høyere energinivåer, typisk på 100 000 ganger høyere enn elektronbindingen og endres ved kjernefysisk fisjon, fusjon eller radioaktiv nedbrytning. Slike prosesser kalles også transmutasjon og omformer et grunnstoff til et annet.
Elektronene i de høyeste orbitalene har lav bindingsenergi og kan lett frigjøres. De vil derfor utveksles med nærliggende atomer eller deles mellom flere atomer. Orbitalene fylles opp fra laveste nivå, og spesielt antall elektroner i det øverste orbitalet bestemmer mange av atomets kjemiske egenskaper. Ved hjelp av disse mekanismene skapes kjemiske bindinger som danner molekyler og elektronparbundne krystallstrukturer.
Molekylene bygges opp av flere atomer; for eksempel er vann en kombinasjon av to hydrogen og ett oksygen atom (H2O), mens vanlig oksygen i luften er en kombinasjon av to oksygenatomer (O2). Disse har kjemiske egenskaper som ofte er forskjellige fra de grunnstoffene de består av. Molekyler er de minste enhetene som et stoff kan deles i og fremdeles bevare disse kjemiske egenskapene.
I noen stoffer er atomene eller molekyler organisert i krystallstrukturer, dvs. at de er organisert i romlige mønstre som gjentas i forskjellige retninger. Krystallet kan bestå av samme eller forskjellige typer atomer og/eller molekyler. En spesiell type krystaller brukes i elektronikk-komponenter der krystallet bygges opp av halvledere med små mengder andre atomer som i stor grad endrer krystallgitterets elektriske egenskaper.
Atomer der ytterste orbital er helt fylt opp, danner vanligvis ikke kjemiske bindinger, og kalles derfor edelgasser. Her vil de enkelte atomene eksistere ubundet. Disse okkuperer gruppe 18 i det periodiske systemet.
I endel stoffer er det ikke noen egentlig molekyl- eller gitterstruktur. Disse har organiseringer uten noen finstruktur på molekylnivå. Dette er tilfellet for eksempel  smeltede metaller og amorfe bergarter og mineraler.
Filosofiske funderinger over materiens oppbygning går tilbake til Antikkens Hellas og tidlig indisk kultur omkring 450 f.kr. Demokrit framsatte teorien om at alt kan deles i stadig mindre stykker, inntil man når en nedre grense. De minste udelelige stykkene kalte han for atomer som betød udelelig. Disse ideene gikk senere tapt og ble først gjenoppdaget nesten 2000 år senere, i forbindelse med ny interesse for naturvitenskap under renessansen.
John Dalton brukte i 1803 ideen om atomet for å forklare hvorfor grunnstoffene alltid reagerer i samme forhold, og hvorfor noen gasser løses bedre i vann enn andre. Han framsatte hypotesen at hvert grunnstoff består av atomer av en fast unik type, og at disse forenes og danner sammensatte kjemiske stoffer.
I 1897 oppdaget JJ Thomson elektronet som et resultat av arbeid med katodestråler. Dette viste at atomet kan deles i mindre enheter. Senere oppdaget Thomson eksistensen av isotoper gjennom arbeidet med ioniserte gasser. Thomson antok at elektronene var jevnt fordelt i et atom med en utstrakt positiv ladning som gjør atomet nøytralt. Denne beskrivelsen blir vanligvis omtalt som rosinbollemodellen eller "plum pudding modell" på engelsk.
Men i 1909 viste Rutherfords gullfolieeksperiment at atomets positive ladning og størstedelen av massen trolig er samlet i en atomkjerne, og at elektronene sirkler rundt denne som planeter rundt sola. Rutherfords atommodell ble framsatt i 1911, men allerede i 1913 presenterte Niels Bohr sin atommodell som innførte kvantebegrepet. Elektronene ble nå kvantifisert i klart definerte baner og kunne ikke lenger spiralisere inn og ut.
I 1926 foreslo Erwin Schrödinger at elektronene oppførte seg som bølger. Som en følge av dette viste Werner Heisenberg et år senere  at det ikke er matematisk mulig å måle en partikkels tilstand (posisjon og moment) til en gitt tid helt nøyaktig. Dette usikkerhetsprinsippet medførte at Bohrs atommodell ble erstattet med en beskrivelse der det ikke er mulig å angi elektronenes posisjoner, kun sannsynligheten for at de befinner seg innen visse soner.
Fra tidlig på 1970 tallet har standardmodellen gitt en samlet beskrivelse av elementærpartikler og krefter på subatomært nivå. Den har gitt en rekke teoretiske forutsigelser som senere er blitt eksperimentelt verifisert med høy nøyaktighet. Teorien har imidlertid fortsatt en rekke svakheter som at den inneholder mange eksperimentelt bestemte (ikke beregnede) konstanter, og at den ikke inkluderer gravitasjon.
Inntil 1961 ble atomet antatt å bestå bare av elektroner, nøytroner og protoner. Standardmodellen som ble utviklet tidlig på 1970 tallet, beskriver de partikler og krefter som bygger opp subatomære partikler. Kvarker kommer i 3 par (6 varianter) med ladning henholdsvis  +2/3 og −1/3 og spinn ½. De forekommer ikke fritt, men er alltid bundet sammen i baryoner med 3 kvarker som får ½ heltalls spinn og mesoner med 2 kvarker og heltalls spinn. Elektronet sammen med partikler som positroner og nøytrinoer er leptoner og påvirkes ikke av den sterke kjernekraften. Familiene leptoner og bosoner er begge fermioner som er partikler med ½ heltalls spinn.
Protonene og nøytronene er baryoner og bygges opp av u (opp) og d (ned) kvarker som har såkalt fargeladning i tillegg til at de har elektrisk ladning. Protonet får med kombinasjonen (uud) en positiv elektrisk elementærladning mens nøytronet med (udd) blir elektrisk nøytralt. Kvarkene holdes sammen av den såkalte fargekraften formidlet av gluoner som er vekselvirkningsbosoner. Størstedelen av energien i nøytronet og protonet kommer ikke fra opp ned kvarkene (med 4 og 8 MeV) men ligger i bindingsenergien som gir dem masser på respektive 938,3 og 939,6 MeV. Protonene og nøytronene er fargenøytrale. Men fargeladningen er ujevnt fordelt i dem slik den elektriske ladningen er ujevnt fordelt i molekyler. På tilsvarende måte som det gir opphav til bindingskrefter mellom molekyler, gir den ujevne fordelingen av fargeladning i protonene og nøytronene opphav til sterk kjernekraft eller nukleon-til-nukleon-kraften som holder atomkjernene sammen, til tross for den elektriske frastøtningen mellom protonene.
Fotoner er masseløse elektromagnetiske bølger (partikler) med heltalls spinn som formidler den elektromagnetiske kraften. Denne virker mellom elektronet og kjernen og sammen med elektronets bølgenatur dannes orbitalene.
Atomkjernene er omgitt av elektrontåker, og det er primært disse tåkene som bestemmer hvordan atomene virker på hverandre og hvilke kjemiske bindinger som oppstår. Disse tåkene representerer sannsynlighetsfordelinger for elektronene og deles opp i orbitaler som tilsvarer faste energinivåer for elektronene. Disse orbitalene kalles også elektronskall. Hvert orbital har bare plass til et bestemt antall elektroner fordi alle elektronene i samme atom må befinne seg i forskjellig kvantemekanisk tilstand (for elektronet er dette kombinasjonen av hoved-, bi- magnetisk- og spinn-kvantetall etter bestemte regler). Orbitalene øker i størrelse og kompleksitet med økende energinivå inntil elektronet er ionisert og dermed frigjort fra kjernen.
Elektronene kan i prinsippet befinne seg i et hvilket som helst orbital, men vil i grunntilstanden fylle opp orbitalene fra laveste (innerste) nivå. Et eksitert elektron befinner seg i et høyere orbital enn grunntilstanden, og vil raskt falle tilbake til en ledig plass i et lavere orbital og avgi energien i form av et foton.
Elektronene i ytterste "befolkede" skall i grunntilstanden kalles valenselektroner og bestemmer i vesentlig grad hvordan elektronet forbinder seg kjemisk med andre atomer. Generelt vil atomene som bindes sammen, dele på et eller flere elektroner i ytterste skall. Atomene søker å fylle opp dette skallet. I vann (H2O) er hydrogenets ytterste skall 1s1 og kan derfor avgi eller ta opp et elektron. Oksygen har ytterste skall 2p4 som kan avgi 4 eller ta opp 2 elektroner. Oksygenet kan derfor dele på et elektron fra hvert hydrogenatom for å fylle sitt ytterste skall, og hydrogenet dele et elektron med oksygenet for å fylle sitt. I hydrogengass (H2) vil begge hydrogenatomene fylle 1s skallet ved å dele på de to elektronene. Edelgassene har alle fullt ytterste skall og reagerer derfor vanskelig med andre stoffer.
Atomene plasseres i Grupper og Perioder i det periodiske system, der perioden tilsvarer antall orbitaler eller elektronskall, og antall ledige plasser i ytterste skall faller fra venstre mot høyre i gruppen. På denne måten viser man grunnstoffer med beslektede egenskaper nær hverandre.
Elektronene i skallene innenfor kalles kjerneelektronene og hovedeffekten av disse kommer i form av skjerming av kjernens positive ladning. Dette avgjør deler av atomets elektronegativitet og bestemmer evnen til å tiltrekke felles elektroner i en binding mellom flere atomer. Elektronegativteten øker med antall elektroner i ytterste skall, og minker med antall kjerneelektroner.
Dersom forskjellen i elektronegativitet er mindre enn 0.4 trekker atomene omtrent like mye på elektronene og disse vil fordele seg jevnt mellom atomene. Dette kalles en kovalent binding og opptrer for eksempel i vanlige gasser som O2, H2 og N2Ved forskjell større enn 1,4 får man en ionebinding. Atomet med høyest elektronegativitet vil tiltrekke seg de fleste elektronene og bli mer negativt ladet. Samtidig trekkes elektroner fra de (det) andre atomene, noe som reduserer skjermingen av kjernen og gir positiv ladning. Slike molekyler er dipoler og organiserer seg i retningsorienterte strukturer med positive ender mot negative ender. Et eksempel er vanlig salt (NaCl) som vist i krystallgitteret tidligere.
Ved forskjell mellom 0,4 og 1,7 oppstår en polar kovalent binding. Spesielt dersom noen av atomene er hydrogenatomer er denne viktig ettersom protonkjernen lett blir avskjermet og derfor danner hydrogenbindinger til elektronegative atomer i andre eller samme molekyl, noe som gir opphav til spesielle egenskaper. Dette er for eksempel tilfelle i vann (H2O) og mer komplekse organiske molekyler som proteiner, DNA og polysakkarider. Proteiner har forskjellige egenskaper etter hvordan de er «kveilet opp» og denne strukturen stabiliseres av hydrogenbindingene.
Fargekraften binder kvarker sammen og bygger opp nukleoner som protoner og nøytroner som danner atomkjerner. Atomkjernen har en størrelse på rn = r0 A1/3 der r0 = 1,2×10−15m.
Fargekraften mellom kvarkene i protonene og nøytronene har en residuell kraft (sterk kjernekraft) som binder de enkelte nukleoner i atomkjernen sammen. Den faller meget raskt av på avstander over 1,4•10−15m og binder i det vesentlige nukleonet til dets nærmeste naboer. Den elektromagnetiske kraften har lang rekkevidde og får vesentlige bidrag fra alle protoner i kjernen. Ved høyere atomnummer kreves derfor relativt flere nøytroner (noe som styrker den sterke kjernekraften i atomkjernen) for å holde kjernen sammen og skape balanse mellom disse kreftene.
Forskjellige isotoper kan derfor være ustabile og endre antall nukleoner ved kjernereaksjoner som radioaktiv nedbrytning eller spaltning (kjernefysisk fisjon). Når dette skjer spontant kalles det radioaktivitet og har en karakteristisk halveringstid som beskriver gjennomsnittlig tid før halvparten av atomene i et utvalg er spaltet. Dette kan skje på forskjellige måter:
Ved alfastråling sendes det ut en heliumkjerne (Z=2). Et eksempel er spaltning av Uran (Z=92) til Thorium (Z=90) og en alfapartikkel (4He).
Ved betastråling som innebærer at et nøytron går over til et proton ved svak vekselvirkning og sender ut et elektron.
Som for elektronene kan også nukleonene eksiteres til høyrere energi, og sende ut et foton når de går tilbake i grunntilstanden. Men disse energinivåene har flere tusen ganger større energi enn de atomære energinivåene, og fotonet får tilsvarende høy energi. Fotoner med slike energier kalles gammastrålingKjernefysiske reakjoner kan også fremkalles ved hjelp av partikler med høy energi (nukleoner, elektroner eller fotoner). De foregår også ved at to kjerner smelter sammen ved kjernefysisk fusjon og når et proton tilføres energi og går over til et nøytron ved svak vekselvirkning.
Atomenes størrelse er omkring 1/1000 av bølgelengden for synlig lys. Derfor kan ikke atomer observeres direkte i optiske instrumenter. Men atomenes struktur på overflaten av en tynn film kan registreres for eksempel med skannende tunnelerende mikroskop (STM), ved nukleær magnetisk resonans (NMR) og i røntgenstrålemikroskop.
Fordi elektronskyen som omgir kjernen ikke har noen skarp avgrensning, er størrelsen på atomet et definisjonsspørsmål. Tall fra ulike kilder er ikke nødvendigvis sammenlignbare uten nærmere definisjon. Vanlige størrelser som oppgis er (generelt i stigende rekkefølge):
Atomets radius er lik statiskisk radius for ytterste stabile orbital i grunntilstanden. Beregnet atomradius er ofte mindre eller større enn empirisk atomradius (For H 50 % større enn empirisk).
Kovalent radius er halve avstanden mellom to identiske atomer (som da har kovalent binding eks. H2)
Wan der Waals radius oppgir radius for et imaginært skall som bestemmes ved røntgendiffraksjon på ubundne atomer i et krystallgitter.Basert på det som er beskrevet over har karbon(12C) en kjernestørrelse på ~2,8•10−15m mens kovalent radius er 7,0•10−11m eller en faktor 25 000 ganger større. Dette tilsvarer omtrent en ert (8 mm) i midten av et fotballstadion (200 m).
Elektronets klassiske radius er også ~2,8•10−15m, der elektronets størrelse er basert på elektromagnetisk energitetthet. I dag betraktes imidlertid elektronet kvantemekanisk som en punktladning uten definert utstrekning.
Atomkjernen har omtrent hele atomets masse, for 12C er massen ~2,0•10−26kg konsentrert innen et volum på ~9,2•10−44m³. Spesifikk vekt for kjernen  er derfor ~2,2•1017kg/m³. Nøytronstjerner kan oppnå en slik pakketetthet når kjernen kollapser etter visse typer supernovaer.
Atommassen oppgis ofte i atommasseenheten u og stoffmengde i mol. Disse enhetene baseres på 12C som standard; 1 u er 1/12 av massen for 12C, og 1 mol er antall karbonatomer i 12 gram 12C, som er Avogadros tall 6,0221415•1023. Generelt er 1 mol av et stoff X gram når atomvekten i atommasseenheter er X.
Atomets radius står i liten grad i forhold til atommassen. Atomer med høyere atomnummer har høyere ladning i kjernen, og vil pakke elektronskyen tettere, noe som medfører at orbitalenes radius reduseres.
Størrelsen har et gjennomsnitt på ~140 picometer (pm) for alle atomer, og med unntak av periode 1 og 2 ligger de aller fleste grunnstoffer i området 110-215 pm. Aluminium med atomvekt 27u har kovalent radius 118 pm. Iridium har omtrent samme radius (137 pm) men atommasse 192u, og dette forklarer i stor grad forskjellen i tetthet mellom aluminium (2700 kg/m³) og Iridum som har den høyeste tetthet av grunnstoffene med 22650 kg/m³.
Temperaturen i en samling atomer er et mål på midlere kinetisk energi (bevegelsesengergi) for atomene, utover den kvantemekaniske bevegelse som følger av usikkerhetsprinsippet. Midlere hastighet øker fra null ved 0 K til omkring 500 m/s ved romtemperatur. Bevegelsene er imidlertid uregelmessige Brownske bevegelser og fører ikke til netto forflytning av atomene.
Atomer med samme atomnummer Z har en lang rekke fysiske egenskaper til felles, og oppviser tilnærmet like kjemiske egenskaper. Derfor klassifiserer man alle atomer med samme antall protoner i kjernen og dermed samme atomnummer som samme grunnstoff. For eksempel vil alle atomer med seks protoner i kjernen (Z = 6) klassifiseres som karbon.
Massetallet A gir antallet nukleoner i atomkjernen, dvs. summen av protoner og nøytroner. Den er sammenlignbar med atommassen i atommasseenheter. Et spesifikt sett nukleoner med Z protoner og A-Z nøytroner kalles en nuklide.
Et grunnstoff kan ha flere forskjellige nuklider, alle med samme atomnummer Z (antall protoner og elektroner), men forskjellig antall nøytroner. Dette settet av nuklider kalles isotoper av grunnstoffet. Isotop betyr «samme sted», fordi de har samme kjemiske symbol og plass i det periodiske system. 14C eller Karbon-14 er en slik isotop av karbon og har 6 protoner og 8 nøytroner i kjernen, som gir massetall 14. Isotoptabellen viser alle kjente isotoper av grunnstoffene. Atommassen som oppgis er et snitt av isotopmassen for alle isotoper veiet etter deres relative vanlighet i naturen.
Det enkleste atomet er protium, den vanligste isotopen av løse hydrogener, med bare ett proton og ett elektron. Hydrogen med ett proton og ett nøytron kalles deuterium, mens tritium har ett proton og to nøytroner. Tritium er radioaktivt og har en halveringstid på 12.23 år og går da over til helium isotopen 3He samt et elektron og et elektron antinøytrino som alle er stabile. Mange isotoper er radioaktive, og antall stabile isotoper varierer sterkt fra grunnstoff til grunnstoff. Tinn (Sn, Z=50) har 10 stabile isotoper, mens Bly (Pb, Z=82) er det høyeste atomnummeret som har stabile isotoper. Høyere atomnummer Z≥83 har ingen stabile isotoper og er alle radioaktive.
De fleste atomer som er lettere enn uran (U, Z=92) har ett eller flere isotoper med lang nok levetid til å finnes på jorden. Noen unntak er technetium (Tc, Z=43) og Promethium (Pm, Z=61) som kun kan identifiseres i stjerner der de nylig er blitt syntetisert. Dette gjelder også transuraner, dvs. tyngre atomer enn uran med kort levetid.
Flere tyngre atomer som ikke forekommer naturlig har blitt framstilt ved bombardering av andre kjerner med høy energi. Nye grunnstoffer har blitt skapt på denne måten opp til atomnummer 116, med foreløpig navn ununhexium. (Nedbrytningsprodukter av ununoctium, Z=118 har også blitt observert) 
Etter Big Bang besto vanlig masse i universet av 76 % hydrogen og 24 % helium, og mindre enn 1 % av noen få andre lette atomer. Alle andre grunnstoffer er dannet senere ved nukleosyntese i stjerner og supernovaer. Solen er en 3 generasjons stjerne, og solsystemet inneholder stoffer etter to tidligere generasjoner stjerner og har derfor en viss mengde tyngre grunnstoffer.
Atomene kan avgi eller oppta elektroner. Når antall elektroner er forskjellig fra antallet protoner i kjernen er atomet ikke elektrisk nøytralt. Atomer med underskudd på elektroner er positivt ladd og kalles kationer fordi de vil trekkes mot katoden (negativ elektrode). Når det er overskudd på elektroner er ladningen negativ, og ionet er et anion, navnet kommer fordi de trekkes mot den positive anoden.
Hvert grunnstoff har et spesifikt sett orbitaler for sin elektronkonfigurasjon. Disse orbitalene har energinivåer og sprang mellom disse energinivåene som er unike for samme grunnstoff og forskjellig for ulike atomnummere. Når et elektron eksiteres, dvs. tilføres energi fra et foton og går til et ledig høyere orbital vil dette kreve en fast energimengde som er lik energispranget mellom disse orbitalene. Atomer i et høyere orbital vil raskt gå til et lavere orbital dersom dette har en ledig plass, og vil da tilsvarende avgi et foton med en energi lik energispranget mellom orbitalene. Fotonets energi tilsvarer en spesifikk frekvens og bølgelende (=farge i det synlige området).
Hvert grunnstoff får på denne måten et unikt sett av bølgelengder som kan absorberes eller emitteres. Ved spektroskopi brukes dette ved at en prøvetagning bestråles fra en intensiv lyskilde. Elektronene vil da eksiteres, og når disse eller andre elektroner inntar den lavere ledige posisjonen avgis fotoner. Det resulterende emisjonsspekteret brukes til å analysere hvilke grunnstoffer som er tilstede og deres relative mengder.
Tilsvarende vil atomer som gjennomlyses med et kontinuerlig spektrum, vise et absorbsjonsspekter med mørke linjer tilsvarende kvantesprangene. Lys fra stjerner (og solen) som passerer gjennom stjernens fotosfære, interstellare gasståker eller planeters atmosfære vil kunne vise deres kjemiske sammensetning på denne måten. Stjernene selv er optisk opake til fotosfæren (den lysende solskiven) og lyset emitteres, absorberes og reemitteres derfor i mange omganger. Selve stjernens spektrum er derfor kontinuerlig. Linjene vil ofte være forskjøvet i spekteret på grunn av høy relativ hastighet eller universets ekspansjon og kan derfor gi ytterligere informasjon om dette.
Energinivåene finner man i hele det elektromagnetiske spektrum fra lav energi radiobølger til høyenergi røntgenstråling. Lave energinivåer oppstår ved små energisprang i høyere orbitaler eller i spinn som den viktige Hydrogenlinjen ved 0,21 m (1420,40575 MHz). Høyenergifotoner oppstår i tunge atomer når posisjoner i lave orbitaler frigjøres ved at elektronene eksiteres for eksempel av betastråling og elektroner fra høye orbitaler tar deres plass.
Et HIV virus er omtrent 800 karbonatomer bredt og inneholder rundt 100 millioner atomer
En E. coli bakterie er rundt 30000 karbonatomer tykt og inneholder kanskje 100 milliarder atomer.
Et menneskehår er omtrent 1 million karbonatomer tykt, og et 10 cm langt hår har rundt 1015 atomer
Antall atomer i 12 gram kull (1 mol) er 6•1023, kanskje 10 ganger antall sandkorn på jorden.
Michael Mansfield and Colm O'Sullivan (1998). Understanding Physics. John Wiley & Sons. ISBN 0-471-97553-2. 
Brian Martin (2006). Nuclear and Particle Physics: An Introduction. John Wiley & Sons. ISBN 0-470-01999-9. 
Kenneth S. Krane (1987). Introductory Nuclear Physics. John Wiley & Sons. ISBN 0-471-80553-X.
Hyperphysics Hyperphysics, Department of Physics and Astronomy, Georgia State University
Wikibooks FHSST Physics Atom:The AtomAtomo-tomi - multimedia fra forskning.no 27.10.04
Attheyella tasmaniae  er en art av leddete hoppekreps innen slekten Attheyella (som blant annet holder til i Arktis og Antarktis), og som Brady beskrev i 1880. Den er et dyreplankton som utgjør føde for blant annet fiskeyngel. Arten lever av alger og plankton.

Aubrey Vincent Beardsley (født 21. august 1872, død 16. mars 1898) var en innflytelsesrik engelsk illustratør, og står, sammen med forfatteren Oscar Wilde, som den mest markante kunstneren innenfor dekadanse og art nouveau på slutten av 1890-tallet.
Aubrey Beardsley ble forbundet med de illustratører og forfattere som var knyttet til det litterære tidsskriftet Yellow Book, og som ga betegnelsen gul til 1890-tallet. Han var kunstnerisk redaktør for de første fire utgavene og tegnet mange illustrasjoner for bladet. Han ble tett forbundet med en bestemt estetisk retning, «Aestheticism» – det britiske motstykket til de kontinentale stilretningene dekadanse og symbolisme.
De fleste av Beardsleys tegninger var meget egenartete, preget av en individuell asymmetrisk stil, hovedsakelig tegnet i tusj og med store mørke partier i kontrast til tilsvarende store partier i hvitt, foruten områder med svært fine detaljer og dekorasjoner som ble kontrastisert til deler som ikke hadde noen. 
Aubrey Beardsley var den mest kontroversielle kunstneren under perioden art nouveau. Han ble berømt for sine mørke, «perverse» og groteske erotika, som ble hans hovedemne i hans senere arbeid. Hans mest berømte erotiske illustrasjoner var knyttet til temaer fra historie og mytologi, inkludert hans illustrasjoner for den greske tragedien Lysistrata og for Oscar Wildes Salomé.
Beardsley bearbeidet tidlig sine sære personlighetstrekk, og ble en ekspert på eksentrisk selvpromotering. Da han var 18 år beskrev han seg selv som en med «en gyselig konstitusjon, et gustent ansikt, innsunkne øyne, langt rødt hår, subbende og lutende i gangen». Hans selvkarrikerte trekk tydet på at han istedenfor å skjule sine merkverdigheter framhevet dem, noe som bidro til hans raske suksess i kunstverdenen, foruten hans opplagte talent. Hans hengslete utseende med gul hud og lange, tynne hender, var også et resultat av hans konstante sykdom.
John Ruskins krav om moralsk kunst ble utfordret av impresjonismen i siste halvdel av 1800-tallet, og måtte gi tapt for fin-de-siecles estetiske dekadanse inspirert av den franske symbolismen. Den nye kunstånden hevdet oppfatningen «kunsten for kunstens egen del», fremmet av skikkelser som maleren James McNeill Whistler og forfatteren Oscar Wilde.
Beardsley tok tilsynelatende ikke del i kunstretningene, men gjennomgikk hver stil og på ekstrem kort tid hadde han albuet seg fram til sin egen plass. Man kan også se en innflytelse fra Henri de Toulouse-Lautrec og fra antikke greske vaser. Han var også en etterfølger av den pre-rafaelittiske stilen, blant annet som elev av Edward Burne-Jones, og tegnet rokokkoaktige og dekorative motiver, samtidig som han kunne utfordre viktorianske konvensjoner med sine Medusa-kvinner med nakne bryster, hår som spagetti, og lange kjoler tegnet i en eneste elegant sveip med pennen. Hensikten, som han sa, var «å søke den dekorative stilen for det moderne livet».Mindre opplagt er Whistlers innflytelse. Beardsley var like mye tiltrukket av Whistlers eksentriske personlighet som av hans kunstneriske påstand om at kunstneren var en privilegert figur, fri for alle bånd, unntatt i jakten på bildets skjønnhet. Whistlers japanskinspirerte forenkling dempet påvirkningen av Burne-Jones middelalderdyrkelse. Whistler selv hadde derimot ingen sans for Beardsley da de møttes i Paris i 1893.
Aubrey Beardsley ble født i 1872 i Brighton, East Essex, i England. Familien tilhørte middelklassen og var stadig i økonomiske problemer. Hans far, Vincent Beardsley, arbeidet i et bryggeri i London etter å ha tapt sin arvete formue. Hans mor, Ellen Pitt, skaffet en beskjeden inntekt ved å gi pianoundervisning. Begge foreldrene, og hans eldre søster Mabel som senere ble skuespiller, hadde kunstneriske anlegg. Selv leste han mye og oppmuntret av sin mor, ble han også en kapabel pianist.
Beardsleys helse var skrøpelig og allerede fra før han hadde fylt ti år fikk han sitt første rapporterte angrep av tuberkulose, en sykdom som skulle redusere ham til invalid gjentatte ganger og som til slutt tok livet av ham. Da hans mor i 1884 ble for syk til å ta seg av ham og søsteren, ble de sendt til en tante i nærheten.
Han gikk på gymnaset i fire år som kostelev hvor hans talenter som tegner ble oppdaget ved hans nådeløse karikaturer av lærerne. I 1889 ble han som 17-åring tatt ut av skolen, sendt til London for å arbeide som kontorassistent i et forsikringsselskap. Hans mor fulgte etter og kom til å fungere som sykepleier for sin sønn for resten av hans liv.
Beardsley fikk trykket et dikt, The Valiant, i skoleavisen i 1885 og to år senere fikk han utgitt sine første tegninger, en serie med skisser, også i skoleavisen. Han fortsatte å illustrere programmer og fikk utgitt et prosastykke, The Story of a Confession Album, i et ukeblad i 1889. Hans spredte kunstneriske forsøk endret dog ikke hans posisjon som kontorist. Han valgte da å oppsøke den berømte pre-rafaelittiske kunstneren Edward Burne-Jones.
Møtet, som ble et vendepunkt for Beardsley, har siden blitt berømt. Den stadig mer frustrerte Beardsley ønsket innpass i kunstverden, og han fikk sin søster Mabel med seg for å oppsøke Burne-Jones. Uanmeldt ble de øyeblikkelig avvist av en tjener, men mens de forlater stedet får Burne-Jones et glimt av Mabels røde hår og kaller dem tilbake.
Burne-Jones tittet gjennom Beardsleys portefølje og ble imponert av hva den selvlærte unge mannen kunne. Han anbefalte ham til kveldsskolen på Westminster School of Arts, og ga ham av sin tid til kritikk og samtaler. Det ble den eneste formelle kunstutdannelsen Beardsley noensinne mottok. Femten måneder etter møtet med Burne-Jones kunne han si opp sin stilling og leve utelukkende av sine tegninger.
Årene 1893–1894 var kanskje de mest produktive i Beardsleys liv og karriere. Han produserte illustrasjoner og bokomslag, blant annet også hans første oppdrag, en luksuriøs utgave av Thomas Malorys Le Morte d'Arthur, for utgiveren J.M. Dent som han hadde blitt kjent med sommeren 1892. Dette mektige arbeidet besto av over 300 illustrasjoner, foruten kapittelhoder og vignetter. I 1893 ble han også kjent med en kunstner som både skulle gjøre ham berømt og samtidig bidra til hans eget fall. Det var den irske forfatteren Oscar Wilde.
I februar 1893 ble Wildes skandaløse skuespill Salomé utgitt i sin originale franske utgave, og Beardsley tegnet en illustrasjon inspirert av skuespillet for et ukeblad. Wilde beundret tegningen og skaffet Beardsley oppdraget å illustrere den engelske utgaven for utgivelse i 1894. Oppdraget ble begynnelsen til et feiret, men også vanskelig og til tider også utrivelig vennskap med Wilde. Vennskapet endte da forfatteren ble stilt for retten og dømt for sodomi i 1895.
Da det første heftet av det litterære tidsskriftet Yellow Book utkom i 1894, med amerikaneren Henry Harland som redaktør og hvor Beardsley fungerte som kunstredaktør, ble Beardsleys navn brakt ut til publikum. De nye trykkerimetodene, der fotomekanisk reproduksjon for første gang tillot kunst å bli masseprodusert, fikk Beardsleys svarthvitt-tegninger til å komme til sin rett. Kombinert med Harlands bemerkelsesverdige markedsstrategier ble bladet en sensasjon. Det ble samtidig heftig angrepet av de øvrige media for å være uanstendig. Den tilknytningen som Beardsley hadde til Yellow Book, foruten hans allerede eksisterende forbindelse med Oscar Wilde, var så sterk at Beardsley fikk sparken i april 1895 da Wilde ble arrestert – til tross for at Wilde aldri hadde bidratt til bladet.
Kort tid etter ble Beardsley kontaktet av en rivaliserende utgiver, Leonard Smithers, og kanskje nettopp på grunn av dennes rykte for å utgi erotikk aksepterte han. The Savoy ble lansert og her fikk Beardsley også utløp som skribent. Han skrev Under the Hill som var hans versjon av den tyske middelaldermyten Tannhäuser, transformert til et språk like ekstravagant som hans tegninger og det poetiske stykket The Ballad of a Barber, som var en uferdig roman om en dandy som reiser til en dekadant underverden. Da tidsskriftet gikk inn i desember 1896 fortsatte Beardsley å illustrere andre verker for Smithers, blant disse var en utgivelse av Alexander Popes The Rape of the Lock, Ben Jonsons svarte komedie Volhpone og Aristifanes' Lysistrata. Smithers utga også Beardsleys egen A Book of Fifty Drawings, den første samlingen av hans tegninger.
Beardsley var en nær venn av Oscar Wilde. Selv om Beardsley var tilknyttet den homoseksuelle gruppen som inkluderte Oscar Wilde og andre engelske estetikere, er spørsmålet om Beardsleys egen seksualitet et åpent spørsmål. Wilde skal ha sagt «Ikke sitt ved siden av Beardsley, det er ikke kompromitterende!» Antagelig var Beardsleys påståtte homoseksualitet noe han skrøt på seg i denne kretsen, blant annet fordi hans sykdom krevde sitt, og at han antagelig var som aseksuell å regne. Mer oppsiktsvekkende er den spekulasjonen som hans biograf gjør ved å antyde at Beardsley hadde et incestuøst forhold til sin elskede søster Mabel, og at hun kan ha født hans aborterte barn.Beardsleys forhold til Wilde var problematisk. Det synes å bestå av både en gjensidig beundring og sjalusi. Beardsley var fast bestemt på å forhindre at Wilde ble bidragsyter i Yellow Book og senere i The Savoy. Hans tvetydige forhold til Wilde kom til syne i hans tegninger for Wildes skuespill Salomé, hvor han tegnet inn ironiske karikaturer av Wilde med skjulte hentydninger. Disse «morsomhetene» fikk Beardsleys utgiver til å gå over tegningene med et forstørrelsesglass for å sikre seg. Stundom oppdaget han obskøniteter hvor intet var å finne og overse dem som var der.
Med dagens øyne er det vanskelig å se det uanstendige eller obskøne i Beardsleys tegninger, men det ‘gule’ 1890-tallet var sjokkert. Yellow Book ble solgt ut, Beardsley ble berømt og ikke minst beryktet over natten. «Om jeg ikke er grotesk er jeg intet,» lot han seg sitere på.
Da Oscar Wilde ble arrestert i 1895, ble Beardsleys fall desto større. Han mistet stillingen som kunstredaktør, kom i finansielle problemer, mistet huset og ble veldig syk.
De to siste årene av hans liv, hvor han var bortimot invalid av sykdommen, var også en intenst produktiv periode. Det ble sagt at han beveget seg mellom sengen, sofaen og tegnebordet. Selv da han lå døende, arbeidet han febrilsk for å gjøre ferdig ornamenterte bokstaver for Ben Jonsons Volphone.
I mars 1897, etter å ha konvertert til katolisismen i et angstbitersk forsøk på forsoning, reiste han til Paris sammen med sin mor og søster. Legene advarte mot å tilbringe vinteren i den franske hovedstaden, og i november reiste de til Menton i det sørlige Frankrike. Der ble Beardsley sengeliggende på Hotel Cosmopolitain etter et anfall av lungeblødning den 26. januar 1898, og sto aldri opp igjen. Tanker om religion og skyld for erotikken i tegningene forfulgte ham og han tilbrakte tiden med å lese om katolske helgener. Ni dager før han døde skrev han et notat til Smithers, sin utgiver i London, med beskjed om å ødelegge alle tegningene: «Jesus er vår herre og dommer. Jeg ber deg om å ødelegge alle kopier av Lysistrata… ved alt som er hellig… alle obskøne tegninger!» Med tanke på ettertiden unnlot Smithers å etterkomme Beardsleys siste ønske. Den 16. mars 1898 dør Aubrey Beardsley, 25 år gammel. Han tegnet til det siste, moren finner hans yndlingspenn på gulvet.
Den 2. april 1898 skriver avisen New York Times om dødsfallet: «En framtidig verden vil undre seg på hvorfor det var en kortvarig interesse for Beardsleys arbeid. Det var en forbipasserende mote, et lite tegn på dekadanse, og intet mer».
Den siste ironien i Beardsleys liv var at den angrende katolikken ble begravd i den protestantiske delen av kirkegården Cimetiere du Trabuquet. Hans søster la en kopi av Kameliadamen i kisten.
New York Times' håp om at Beardsley ville bli glemt ble gjort til skamme. Tegnerens revolusjonære og elegante asymmetrisk strek, hvor både proporsjoner som perspektiv ble bevisst ignorert, og ikke minst hans frihet fra konvensjoner, passet tidsånden spesielt godt på 1960- og 1970-tallet, dog også som dekor i butikker og kafeer. Hans påvirkning på senere kunstnere kan påvises på Kandinsky, Klee, Matisse, og Picasso merket seg Beardsleys stil og han influerte direkte det dekadente arbeidet til Damien Hurst.
Sturgis, Matthew: Aubrey Beardsley. Biography. Harper Collins, 1998. ISBN 0-00-255789-4
(en) Aubrey Beardsley – galleri av bilder, video eller lyd på Wikimedia Commons

Audrey Hepburn, opprinnelig Audrey Kathleen Ruston, (født 4. mai 1929 i Ixelles i Brussel, Belgia, død 20. januar 1993 i Tolochenaz i Sveits) var en britisk skuespiller, modell, danser og filantrop. Hepburn var aktiv i Hollywoods gullalder i 1950- og 1960-årene og har etablert seg som et ikon i flere medier. I 1999 ble hun kåret til tidenes tredje viktigste kvinnelige filmlegende av Det amerikanske filminstituttet. Hun tilbrakte oppveksten i Belgia, England og Nederland. I Amsterdam studerte hun ballett før hun flyttet til London i 1948 for å fortsette utdanningen der. Hun opptrådte senere som korpike for flere oppsetninger på West End.
Hepburn startet skuespillerkarrièren med små roller i flere filmer, før hun fikk hovedrollen i teaterstykket Gigi på Broadway i 1951. Gjennombruddet kom da hun spilte hovedrollen i den romantiske komedien Prinsesse på vift (1953). Hepburn ble den første skuespillerinnen som vant Oscar, Golden Globe og BAFTA-prisen for én enkelt rolle. Hun vant også Tony-prisen for beste kvinnelige hovedrolle for rolletolkningen i teaterstykket Undine (1954). De neste årene hadde Hepburn suksess med filmer som Sabrina (1954), Nonnens historie (1959), Frokost hos Tiffanys (1961), Charade – Hvem svindler hvem? (1963), My Fair Lady (1964) og Alliert med mørket (1967), og hun vant flere priser for disse rollene. Hun vant blant annet tre BAFTA-priser for beste britiske kvinnelige hovedrolle. Hepburn er blant de få personer som har vunnet de fire store bransjeprisene i USA (Emmy, Grammy, Oscar og Tony). Hun har fått en stjerne på Hollywood Walk of Fame og ble belønnet med en Cecil B. DeMille Award, en Lifetime Achievement Award fra BAFTA-akademiet, en Screen Actors Guild Life Achievement Award og en æres-Tony.
Etter at hun avsluttet filmkarrièren arbeidet hun som goodwillambassadør for UNICEF. Hun hadde arbeidet for organisasjonen siden 1952, og i perioden fra 1988 til 1993 arbeidet hun i noen av de fattigste landene i Afrika, Sør-Amerika og Asia. I 1992 ble Hepburn tildelt Presidentens frihetsmedalje for arbeidet med UNICEF og i 1993 ble hun også belønnet med en Jean Hersholt Humanitarian Award. Skuespilleren døde av magekreft i januar 1993, 63 år gammel.
Hepburn ble født Audrey Kathleen Ruston 4. mai 1929 i Ixelles, en tospråklig kommune i Brussel i Belgia. Faren Joseph Victor Anthony Ruston (1889–1980) var britisk, og ble født i Úžice i Böhmen i Østerrike-Ungarn. Han la senere til Hepburn i etternavnet fordi han trodde han var en fjern slektning av James Hepburn, Maria Stuarts tredje ektefelle. Audrey Hepburns mor Ella van Heemstra (1900–1984) var en nederlandsk baronesse. Hun var datteren til Aarnoud van Heemstra, som var borgermester i Arnhem fra 1910 til 1920. Han var også guvernør i Surinam i Sør-Amerika, da en nederlandsk koloni, fra 1921 til 1928. Både Ruston og van Heemstra hadde vært gift tidligere, og Ella hadde to sønner fra sitt ekteskap.Hepburns foreldre giftet seg 7. september 1926 i Jakarta i Nederlandsk India (dagens Indonesia). På den tiden arbeidet Ruston for et handelsselskap. Etter bryllupet flyttet paret til Europa, hvor han arbeidet for et låneselskap. Etter et år i London dro de til Brussel for at han skulle åpne et avdelingskontor. Hepburn levde et ganske beskyttet liv og dro frem og tilbake mellom familiens eiendommer i Nederland og Belgia, samt vinterskole i England. De bosatte seg til slutt i den belgiske kommunen Linkebeek i 1932.Hepburns far ble stadig mer fraværende og begynte etter hvert å vise interesse for fascistisk politikk. I 1935 forlot han familien uten forvarsel, og Hepburn har senere sagt at dette gjorde uutslettelig inntrykk på henne. Senere tok Hepburns mor med seg Hepburn og hennes halvbrødre tilbake til eiendommen i Arnhem, og morens søknad om skilsmisse ble innvilget. Hepburn gikk deretter på en privatskole i Elham i det engelske grevskapet Kent. Hun gjenopptok kontakten med faren i 1960-årene da ektefellen Mel Ferrer sporet han opp i Dublin. Hepburn forsørget faren sin til han døde i 1980.
Da Storbritannia erklærte krig mot Tyskland i september 1939 og andre verdenskrig brøt ut, dro Hepburn sammen med moren og halvbrødrene sine tilbake til Arnhem i håp om at Nederland skulle holde seg nøytralt, som under første verdenskrig. Søskenflokken gikk på en liten skole i Arnhem mens krigen pågikk, og fra 1941 fortsatte Hepburn ballettreningen hos de Arnhemse Muziekschool. Da Nederland ble okkupert av Tyskland i 1940, gikk Hepburn under navnet Edda van Heemstra. Hepburns mor var redd Audrey-navnet kunne indikere datterens engelske herkomst, som i verste fall kunne føre til deportasjon.Krigsårene påvirket familien; Hepburns onkel Otto van Limburg Stirum ble blant annet arrestert og henrettet av Gestapo. De forskjellige hendelsene Hepburn var vitne til under krigen gjorde inntrykk: «I stunder som denne lærer du om død, savn og fare, som gjør at du verdsetter trygghet og hvor raskt det kan forandre seg. Du lærer deg å være seriøs om det som betyr noe.» Etter de alliertes invasjon i Normandie i juni 1944 ble levevilkårene i Nederland tøffere, og Arnhem ble totalskadd etter operasjon Market Garden i september 1944. Den nederlandske befolkningen gikk inn i en periode med hungersnød, og Hepburn pådro seg flere sykdommer på grunn av feilernæring. Flere av familiens eiendommer ble ødelagt, og Hepburns mor bestemte seg for å flytte til Amsterdam da krigen endte.
Hepburn fortsatte ballettstudiene i Amsterdam under Sonia Gaskell, en fremtredende skikkelse i nederlandsk ballett, og den russiske ballettlæreren Olga Tarassova. En dag fikk danseskolen som Hepburn gikk på besøk av den nederlandske filmregissøren Charles Huguenot van der Linden. Han var på utkikk etter en ung jente som kunne spille en flyvertinne i sin nyeste film Nederlands in zeven lessen. Hepburn fikk rollen. Senere flyttet hun til London for å studere ballett med Marie Rambert på Rambert School of Ballet, som da lå i Notting Hill. Rambert fortalte Hepburn at hun ikke hadde god nok kroppsbygning til å bli en førstedanserinne, og at hun heller burde satse på en karrière som andredanserinne. Hepburn ville da heller prøve seg som skuespiller. Hun bestemte seg etter hvert for å fjerne «Ruston» fra etternavnet, og hun skulle nå hete «Audrey Hepburn». På fritiden begynte hun å gå på opptaksprøver for West End-musikaler. Hepburn var korpike i den britiske oppsetningen av Broadway-musikalen High Button Shoes i 1948 og fikk en rolle i Cecil Landeaus revy Sauce Tartare i 1949. Hun spilte også i oppfølgeren Sauce Piquante, som hadde première på West End 27. april 1950.Landeau oppfordret Hepburn til å prøve seg som skuespiller. Hun ble lært opp i talekunst av karakterskuespilleren Felix Aylmer, og ifølge biograf Ian Woodward ble Hepburns polerte talemåte ett av skuespillerens mest «karakteristiske kjennetegn». Filmregissøren Mario Zampi og manusforfatteren Michael Pertwee tilbød Hepburn en av hovedrollene i komedien Latter i paradis, men hun takket nei fordi hun hadde andre forpliktelser. Hun fikk likevel en mindre rolle som en pike som selger sigaretter. Hun ble etter hvert tilbudt en kontrakt med filmselskapet Associated British Picture Corporation. I 1951 hadde Hepburn små roller i komediene One Wild Oat, Stokkete ekteskap og Jeg stjal en million. Hun fikk senere en større birolle i Thorold Dickinsons dramafilm Secret People i 1952, om to søstre som motvillig blir involvert i attentatsplaner. Hepburn spilte ballettdanseren Nora Brentano i filmen, en av de to søstrene.Hepburns neste filmrolle var som en bortskjemt skuespiller i komedien Monte Carlo Baby i 1952. Under innspillingen av filmen i Monte Carlo ble hun oppdaget av den franske forfatteren Sidonie-Gabrielle Colette, som bestemte seg for å gi Hepburn hovedrollen i Broadway-skuespillet Gigi, basert på hennes kortroman Gigi. Teaterstykket hadde urpremière i Fulton Theatre 24. november 1951. Selv om stykket fikk blandet kritikk, ble Hepburn rost for sin rolletolkning. Henry P. Murdoch fra The Philadelphia Inquirer skrev at hennes «fantastisk spenstige rolleskildring» etablerer henne som «en skuespiller på øverste hylle», mens The New York Times kalte Hepburn «en ung skuespiller med sjarm, ærlighet og talent». Hun vant en Theatre World Award for arbeidet.
Hepburns første hovedrolle var i William Wylers romantiske komedie Prinsesse på vift i 1953. Hun spilte Ann, en ung og frustrert prinsesse som ønsker å se verden. En natt mens hun besøker Roma, smyger hun seg ut av soveværelset sitt og tilbringer en dag med journalisten Joe Bradley (Gregory Peck). Filmen ble en kinosuksess, og Hepburn ble en verdensstjerne over natten. Hun fikk god kritikk for rollen, og A.H. Weiler fra The New York Times skrev at Hepburn «er en slank, alveaktig og lengselsfull skjønnhet, vekselvis kongelig og barnlig i sin dype forståelse av nyfunne enkle gleder og kjærlighet. Selv om hun anerkjenner slutten på affæren i et tappert smil, forblir hun en sørgelig ensom figur som står foran en trykkende fremtid.» Hepburn vant en BAFTA-pris, en Golden Globe og Oscar for beste kvinnelige hovedrolle for rolletolkningen. Filmnettstedet Montages har senere beskrevet rolleskildringen og gjennombruddets omfang:
Skuespilleren skrev etter hvert under på en filmkontrakt med Paramount Pictures med en klausul som ga henne tid til å spille teater. Hepburns neste film var Billy Wilders romantiske komedie Sabrina (1954), om to brødre (Humphrey Bogart og William Holden) som begge forelsker seg i sjåførens vakre datter (Hepburn). Hun ble nominert til en BAFTA-pris og Oscar for beste kvinnelige hovedrolle for rolleskildringen. Bosley Crowther fra The New York Times roste Hepburns rolletolkning og kalte henne «en ung dame med et ekstraordinært utvalg av følsomme og bevegelige uttrykk innenfor en såpass skjør og trang ramme».I 1954 vendte hun tilbake til Broadway med fantasyskuespillet Undine. Hun spilte vannymfen Undine, som forlater hjemmet sitt og forelsker seg i et menneske (Mel Ferrer). Brooks Atkinson fra The New York Times skrev at «Undine er en komplisert [rollefigur]. Den er sammensatt av abstrakte elementer. [...] På en eller annen måte klarer Hepburn å oversette [disse elementene] til teaterspråket uten å bli kunstnerisk eller bråmoden. Hun tilbyr en pulserende rolleskildring som er elegant og fortryllende, disiplinert av et instinkt for teaterscenens virkelighet». Hepburn ble belønnet med en Tony Award for arbeidet.Hepburn hadde ingen filmroller i 1955, men vant likevel publikumsprisen Henrietta World Film Favorite. Hun ble nominert til en BAFTA-pris og en Golden Globe for rollen som Natasha Rostova i dramafilmen Krig og fred (1956), en filmatisering av Leo Tolstojs roman Krig og fred. I en artikkel for The Guardian fra 2016 skrev Clive James at filmen «fortsatt har styrke i dag fordi Audrey Hepburn [...] var en troverdig Natasha». I 1957 spilte hun i TV-episoden «Mayerling» fra antologiserien Producers' Showcase. Episoden handler om forholdet mellom Maria von Vetsera (Hepburn) og Rudolf av Østerrike (Mel Ferrer).I tillegg til «Mayerling» hadde Hepburn to filmroller i 1957. Hun spilte mot Fred Astaire og fikk vist frem danseferdighetene i filmmusikalen Forelsket i Paris. Filmen handler om et motemagasin som er på utkikk etter en ny modell, og valget faller til slutt på Hepburns sjenerte rollefigur Jo Stockton. Det året spilte hun også i den romantiske komedien Kjærlighet om ettermiddagen, om en notorisk kjekkas (Gary Cooper) som forelsker seg i en detektivdatter (Hepburn) etter at hun redder ham fra et mord. Hepburn fikk god kritikk for begge rollene og ble nominert til en ny Golden Globe for Kjærlighet om ettermiddagen.
Hepburns neste filmrolle var som søster Luke i dramafilmen Nonnens historie i 1959. Filmen handler om Hepburns rollefigur som en dag bestemmer seg for å bli nonne, for så på sikt å tjene i den belgiske republikken Kongo. Hun blir imidlertid fortalt at hun har mye å lære i religiøs tro. Hepburn fikk god kritikk for rolleskildringen, og den har i ettertid blitt kalt en av skuespillerens beste. Filmmagasinet Films in Review skrev: «Hepburn viser det type skuespilltalent som kan projisere indre følelser, både i dybde og kompleksitet, på en så dyktig måte at du må studere henne nøye i Nonnens historie både to og tre ganger for å forstå hvordan hun får det til.» Hepburn vant en BAFTA-pris og ble nominert til en Golden Globe og Oscar for beste kvinnelige hovedrolle for rolletolkningen.
I 1959 hadde hun også hovedrollen i Mel Ferrers eventyrfilm Veien til Rio Lama, om en ung mann (Anthony Perkins) som flykter inn i jungelen etter et opprør i Caracas. Der møter han på vakre Rima (Hepburn), som ble bortført som barn. Hepburn fikk blandet kritikk for rollen. Variety mente at hun ikke hadde dybde i rollen, mens Bosley Crowther fra The New York Times skrev at hun gjør «Rima både gripende og idyllisk, om ikke minst logisk». I 1960 spilte hun i westernfilmen Vinden fra slettene, om en familie som legger sitt hat på Kiowa-indianerne. Det oppstår konflikter da det kommer for en dag at deres egen adoptivdatter Rachel (Hepburn) er av indiansk herkomst. Crowther skrev denne gang at «Hepburn er litt for polert, for skjør og sivilisert i selskap av slike tøffe og sta typer».I 1961 spilte Hepburn i den romantiske komedien Frokost hos Tiffanys, som var løst basert på Truman Capotes kortroman Frokost hos Tiffanys. Filmen handler om forfatterspiren Paul (George Peppard), som blir fascinert av sin eksentriske nabo Holly Golightly (Hepburn). Holly oser av seksualitet i offentligheten, men viser seg å være sårbar når Paul er alene med henne. Hepburn fremførte «Moon River» i filmen, en låt komponert av Henry Mancini som vant Oscar for beste sang i 1962. Hun fikk god kritikk for rollen, og Variety skrev at Holly blir levendegjort «i Audrey Hepburns spennende skikkelse». Hun ble nominert til en Golden Globe og en Oscar for rolletolkningen. Holly Golightly har senere fått status som Hepburns mest minneverdige rollefigur. Magasinet Time skrev i 2007:
I 1961 spilte hun også mot Shirley MacLaine i William Wylers dramafilm Løgnen, om to lærere som blir anklaget av en student for å være i et lesbisk forhold. Dette var en av de første filmene fra Hollywood som hadde homofili som tema. Variety var fornøyd og skrev at «Audrey Hepburn og Shirley MacLaine [...] utfyller hverandre på en vakker måte. Hepburns forsiktige følsomhet, fantastiske projeksjon og følelsesmessige underdrivelse resulterer i en minneverdig rolleskildring.» Hepburn vant sin tredje BAFTA-pris for thrillerkomedien Charade – Hvem svindler hvem? (1963). Filmen handler om Reggie (Hepburn), som kommer hjem fra en skiferie og oppdager at mannen hennes er myrdet. Hun blir deretter jaktet på av fire menn for et tyveri mannen hennes hadde begått. Hepburn ble også nominert til en Golden Globe for beste kvinnelige hovedrolle i en musikal eller komedie for rolletolkningen.
I 1964 hadde Hepburn hovedrollen i George Cukors filmmusikal My Fair Lady, som var basert på Broadway-musikalen My Fair Lady. Selv om tilhengere av musikalen forventet at Julie Andrews skulle gjenta rollen fra Broadway, var det Hepburn som til slutt fikk rollen som Eliza Doolittle. Eliza er en cockneytalende blomsterpike som blir lært opp av en professor (Rex Harrison) til å bli en dannet frøken med velartikulert tale. Hepburns sangstemme ble dubbet av Marni Nixon, selv om hun ble lovet å få synge låtene selv. Hepburn fikk god kritikk og ble nominert til en ny Golden Globe for rolleskildringen. Bosley Crowther fra The New York Times skrev at hun gir filmen «det lille ekstra av subtil magi og egenart». Filmkritiker Roger Ebert skrev i 2006 at Hepburn mestret filmens språklige utfordringer «med likegyldig selvtillit».
I 1964 hadde hun også hovedrollen i screwballkomedien Når Paris bobler. Filmen handler om en forfatter (William Holden) og hans sekretær (Hepburn) som har to dager på seg til å skrive et flunkende nytt filmmanuskript. Variety var misfornøyd med filmen, men roste Hepburns rolletolkning og skrev at hun er et «forfriskende individ i en tid med overdrevet kurve». I 1966 samarbeidet hun med William Wyler for tredje gang (etter Prinsesse på vift og Løgnen) med kuppfilmen Hvordan man stjeler en million. Den handler om Hepburns rollefigur Nicole som må samarbeide med en kunsttyv (Peter O'Toole) for at faren (Hugh Griffith) ikke skal bli avslørt for kunstforfalskning. Crowther fra The New York Times roste skuespillet i filmen og kalte Hepburns rolleskildring «saftig».Hepburn hadde to filmroller i 1967. Den første var den eksperimentelle dramakomedien To må man være, om et ulykkelig ektepar på vei til Sør-Frankrike, som ser tilbake på det 12 år lange forholdet deres. Hepburn spilte Jo Wallace, mens Albert Finney spilte ektemannen Marcus. Biograf Martin Gitlin skrev i 2008 at det var likheter mellom det ulykkelige ekteskapet i filmen og Hepburns ekteskap med Mel Ferrer. Dette førte til at Hepburn spilte Joanna «med enorm realisme, overbevisning og emosjonell dybde». Hun ble nominert til en Golden Globe for beste kvinnelige hovedrolle i en musikal eller komedie for arbeidet.Den andre filmen i 1967 var den psykologiske thrilleren Alliert med mørket. Den handler om en fotograf som motvillig blir eieren av en dukke fylt med heroin når en ung kvinne gir den til ham på flyplassen. Tre forbrytere iscenesetter en slags forestilling for å lure fotografens blinde kone (Hepburn) til å fortelle dem hvor dukken befinner seg. Crowther fra The New York Times skrev denne gang at «Hepburn spiller den gripende rollen med en såpass søt holdning, forandrer seg såpass hurtig og tilkjennegir frykten på en såpass dyktig måte, at hun skaper sympati og angst og får ekte soliditet i sluttscenene.» Hun ble nominert til Oscar for beste kvinnelige hovedrolle for rollen.
Etter 1967 tok Hepburn en pause fra filmbransjen for å tilbringe mer tid med familien. Hun fikk en æres-Tony i 1968 for sitt arbeid på scenen. I 1976 spilte hun Lady Marian i eventyrfilmen Robin og Marian, om en aldrende Robin Hood (Sean Connery) som må kjempe med sitt eget glorifiserte heltebilde etter å ha vært mange år borte som ridder under korstogene. Filmkritiker Roger Ebert roste Hepburns samspill med Connery og skrev: «De gløder. [...] Og de projiserer så vidunderlig sammensatte, gode og ømme mennesker. De 20 årene som har gått har gitt [Robin og Marian] nåde og visdom.» Hepburns neste film var krimthrilleren Farlig arv i 1979. Den handler om Elizabeth Roffe (Hepburn), som arver et legemiddelkonsern etter at faren tilsynelatende blir drept i en klatreulykke.
I 1981 hadde Hepburn hovedrollen i den romantiske komedien They All Laughed, om tre privatdetektiver som etterforsker to vakre kvinner for utroskap. Hepburn spilte Angela Niotes, en av de to kvinnene som blir etterforsket. I 1987 spilte hun mot Robert Wagner i TV-filmen Tyv lurer tyv. Hepburn spilte en berømt konsertpianist fra en aristokratisk bakgrunn som stjeler den uvurderlige Fabergéeggsamlingen for å frigjøre sin bortførte forlovede.I 1988 deltok hun i to dokumentarprosjekter. Hun dukket opp i dokumentarfilmen Gregory Peck: His Own Man, om skuespilleren Gregory Peck, som var motspilleren hennes i Prinsesse på vift. I tillegg var hun med i TV-episoden «Directed by William Wyler» fra dokumentarserien American Masters, som handlet om William Wylers regikarrière. Hepburns siste filmrolle var som engelen Hap i Steven Spielbergs dramakomedie Always i 1989. I januar 1990 vant hun æresprisen Cecil B. DeMille Award fra Golden Globe-akademiet for sitt «fremragende bidrag til underholdningsverdenen». I 1992 fikk hun også en ærespris fra BAFTA-akademiet og en Screen Actors Guild Life Achievement Award fra fagforeningen Screen Actors Guild (SAG).
I 1993 var hun programleder for dokumentarserien Gardens of the World with Audrey Hepburn for TV-kanalen PBS. Det var en miniserie på åtte deler som etterfulgte en kort TV-spesial fra 1991. Serien handler om ulike blomsterhager rundt om i verden, blant annet i Frankrike, Nederland og Italia. TV-serien hadde premiere 21. januar 1993, én dag etter Hepburns dødsfall. Barbara Saltzman fra Los Angeles Times skrev at tidspunktet for sendingen var uheldig, «men rosens tidløse skjønnhet i første episode er et passende symbol på hennes eleganse og stil». Hun skrev videre at Hepburn var «en minneverdig turguide» i den første episoden «Roses and Rose Gardens». Hepburn vant en Primetime Emmy Award for beste individuelle prestasjon innen informasjonsprogram for arbeidet.Skuespilleren leste inn eventyr og andre barnefortellinger for lydboken Audrey Hepburn's Enchanted Tales, som ble utgitt i 1992. For arbeidet med denne vant hun en Grammy Award for beste lydbok for barn i 1994. Inntektene for albumet gikk til American Society for the Prevention of Cruelty to Animals (ASPCA).
Etter at Hepburn i stor grad la opp filmkarrièren for å tilbringe mer tid med familien, fikk hun også mer tid til å drive med filantropi. Hun ble etter hvert en viktig medspiller for hjelpeorganisasjonen UNICEF, og i 1988 ble hun goodwill-ambassadør for virksomheten. Hepburn har sagt at erfaringene fra andre verdenskrig var en medvirkende faktor til arbeidslysten: «Jeg vet hva UNICEF betyr for barn, for jeg var en av dem som fikk mat og medisinsk hjelp etter andre verdenskrig.» Skuespilleren fikk mye oppmerksomhet for arbeidet, og George H.W. Bush belønnet henne med Presidentens frihetsmedalje i desember 1992. Hun fikk også en Jean Hersholt Humanitarian Award fra Academy of Motion Picture Arts and Sciences (AMPAS) for å ha stilt filmbransjen i et positivt lys gjennom sitt humanitære arbeid. Sønnen Sean Hepburn Ferrer mottok prisen på hennes vegne. UNICEF avduket også en egen statue i New York, «The Spirit of Audrey», til minne om skuespillerens filantropiske arbeid.I stillingen som goodwill-ambassadør deltok Hepburn i UNICEFs arbeid i blant annet Bangladesh, El Salvador, Vietnam, Kenya og Sudan. Hun fortalte om feltarbeidet til pressen og stilte ofte til intervjuer for å snakke om prosjektene, mer enn hun pleide å snakke om filmene sine. Hepburn dro til Etiopia i 1988 og har sagt: «Hjertet mitt er knust. Jeg føler meg desperat. Jeg kan ikke fordra at to millioner mennesker står i overhengende fare for å sulte ihjel, mange av dem barn, [og] ikke fordi det ikke er tonnevis av mat nord i Shoa. Maten kan ikke bli distribuert. [...] [Jeg] så mødre og barn som hadde gått i ti dager, kanskje til og med tre uker, og som hadde lett etter mat og bosatt seg i ørkenen i midlertidige leirer hvor de kanskje dør. Fryktelig. Det bildet blir for mye for meg. 'Den tredje verden' er et uttrykk jeg ikke liker så godt, fordi vi er alle én verden. Jeg vil at folk skal vite at den største delen av menneskeheten lider.»
Hepburn forlovet seg med forretningsmannen James Hanson i 1952, som hun kjente fra oppholdet i London. De brøt forlovelsen i desember 1952. I begynnelsen av 1950-årene var hun også sammen med teaterprodusenten Michael Butler. Hepburn møtte skuespilleren Mel Ferrer i et cocktailselskap hos Gregory Peck, og de spilte etter hvert mot hverandre i skuespillet Undine. De ble sammen under arbeidet på teaterprosjektet og giftet seg 25. september 1954 i Bürgenstock i Sveits. Hepburn ble gravid flere ganger i ekteskapet med Ferrer, men de fleste svangerskapene endte i spontanabort. Da hun ble gravid for tredje gang tok hun en pause fra filmarbeidet; sønnen Sean Hepburn Ferrer ble født 17. juli 1960. Hepburn og Ferrer ble skilt 5. desember 1968.Audrey Hepburn møtte den italienske psykiateren Andrea Dotti på et cruiseskip i juni 1968. De giftet seg 18. januar 1969 i Morges i Sveits, og sønnen Luca Dotti ble født 8. januar 1970. Både Hepburn og Dotti hadde forhold utenfor ekteskapet; Hepburn med skuespilleren Ben Gazzara under innspillingen av Farlig arv (1979). Etter 13 års ekteskap skilte de seg i 1982. Fra 1980 og frem til hennes død var hun sammen med den nederlandske skuespilleren Robert Wolders.
Da Hepburn kom hjem til Sveits i september 1992 etter å ha tilbrakt noen uker i Somalia, begynte hun å få magesmerter. Det viste seg senere at hun hadde en form for magekreft. Hepburn tilbrakte den siste tiden med familien i Tolochenaz i Sveits og døde 20. januar 1993. Hun ble gravlagt 24. januar 1993 på Tolochenaz kirkegård. Et gammelt skolelokale bak kirkegården ble senere gjort om til et lite museum dedikert til skuespilleren, men det ble nedlagt i 2002.
Audrey Hepburn er en av 16 personer som har vunnet de fire store bransjeprisene i USA (Oscar, Tony, Emmy og Grammy). Hun vant Oscar for beste kvinnelige hovedrolle for rolleskildringen i Prinsesse på vift, samt æresprisen Jean Hersholt Humanitarian Award for sitt humanitære arbeid. Hepburn ble også nominert for rollene i Sabrina, Nonnens historie, Frokost hos Tiffanys og Alliert med mørket. Hun har vunnet tre Golden Globes fra ti nominasjoner, blant annet publikumsprisen Henrietta World Film Favorite og æresprisen Cecil B. DeMille Award. Skuespilleren vant også en Primetime Emmy Award for arbeidet med dokumentarserien Gardens of the World with Audrey Hepburn og en Grammy Award for lydboken Audrey Hepburn's Enchanted Tales. Hepburn ble belønnet med en Tony-pris for innsatsen i skuespillet Undine, samt en æres-Tony i 1968. Hun har i tillegg fått Screen Actors Guild Life Achievement Award fra fagforeningen Screen Actors Guild (SAG) og en stjerne på Hollywood Walk of Fame.
I tillegg til å bli belønnet med diverse ærespriser, ble hun i 1999 kåret til tidenes tredje viktigste kvinnelige filmlegende av Det amerikanske filminstituttet. De hadde valgt skuespillere med en betydelig tilstedeværelse i amerikanske spillefilmer, og Hepburn ble kun forbigått av Katharine Hepburn og Bette Davis. Det har blitt skrevet flere biografier om henne, og TV-filmen The Audrey Hepburn Story fra 2000 er basert på hennes liv. Både Jennifer Love Hewitt og Emmy Rossum spilte Hepburn i filmen. Hepburn blir også stadig brukt som frontfigur for reklamekampanjer verden over. Kirinbryggeriet brukte videoklipp fra Prinsesse på vift som reklame for svart te, mens klesmerket Gap brukte klipp fra Forelsket i Paris i sin reklamefilm fra 2006.Filmkritikeren Charles Champlin skrev en artikkel om Hepburn for Los Angeles Times like etter hennes død. Han kalte henne en «Hollywood-stjerne» med «en berømmelse og et omdømme som ble dyrket i Hollywood-filmer». Champlin skrev videre at hun hadde direkte innflytelse på hvordan menn skuet kvinner, «at en kvinnes sanne skjønnhet lot seg bedre avsløre i hennes stilfullhet, sinnsro, sjarm, intelligens og ærlighet». «Som de fleste populære filmstjerner, ble Hepburn beundret like mye av menn og kvinner. Hvis hun overbeviste mennene om å tenke nytt på hva de burde ønske å finne hos kvinner, tviler jeg ikke på at kvinnene (misunnelig, kanskje, på hennes skjønnhet) kunne identifisere seg med hennes uavhengige ånd og hennes klare selvfølelse og selvverd.»
Hepburn ble etter hvert lagt merke til på grunn av sin klesstil og sitt distinkte utseende, i den grad at journalist Mark Tungate beskrev henne som et gjenkjennelig varemerke. Da hun brøt gjennom med Prinsesse på vift i 1953 ble hun sett på som et alternativt feminint ideal som appellerte mer til kvinner enn menn. Hun hadde kort, mørkt hår, tykke øyenbryn og en slank kropp, et utseende det var lettere for unge kvinner å etterligne. Motefotografen Cecil Beaton skrev om Hepburn i magasinet Vogue i 1954: «Ingen så ut som henne før andre verdenskrig... Likevel anerkjenner vi hvor riktig denne tilstedeværelsen er i forhold til våre historiske behov. Beviset er at tusenvis av imitasjoner har dukket opp.» Hun og modellen Twiggy var blant foregangskvinnene som gjorde det populært å være slank.Hepburn ble assosiert med en minimalistisk stil og brukte ofte klær med enkle silhuetter som tydeliggjorde den slanke kroppen hennes, monokromatiske farger og tidvis atypisk utsmykning. På slutten av 1950-årene gjorde Hepburn det populært å gå i svarte leggings. Rachel Moseley skrev en artikkel om Hepburns motearv for The Guardian. Hun skrev at Hepburn ble veldig kjent for å gå i «slanke, svarte bukser, flate, ballettaktige pumps og en fin, svart trøye». Moseley mente at denne klesstilen var ny, ettersom kvinner fremdeles gikk i skjørt og høye hæler langt oftere enn de gikk i bukser og flate sko.Audrey Hepburn fikk et veldig godt arbeidsforhold med den franske motedesigneren Hubert de Givenchy. Givenchy lagde Hepburns kostymer i Sabrina (1954), Kjærlighet om ettermiddagen (1957), Forelsket i Paris (1957), Frokost hos Tiffanys (1961). Charade – Hvem svindler hvem? (1963), Når Paris bobler (1964) og Hvordan man stjeler en million (1966). Ifølge Moseley har mote en unormalt stor rolle i flere av Hepburns filmer. «Kostymene er ikke karakterbundet, er ikke bare en del av scenebildet, men som 'mote' tar de en del av estetikken i sin egen rett.» Hepburn selv har sagt at Givenchy «ga meg et utseende, en type, en silhuett».Hepburns innflytelse på motebransjen har vart lenge etter at hun gikk bort, og hun er fremdeles en inspirasjon for mange motedesignere.
Eastman, John (1989). Retakes: Behind the Scenes of 500 Classic Movies. Ballantine Books. ISBN 0-345-35399-4. 
Ferrer, Sean (2005). Audrey Hepburn, an Elegant Spirit. New York: Atria. ISBN 978-0-671-02479-6. 
Fishgall, Gary (2002). Gregory Peck: A Biography. Simon and Schuster. ISBN 068485290X. 
Gitlin, Martin (2009). Audrey Hepburn: A Biography. Westport, Conn.: Greenwood Press. ISBN 9780313359453. 
Givenchy, Hubert de (2007). Audrey Hepburn. London: Pavilion. ISBN 978-1-86205-775-3. 
Harris, Warren G. (1994). Audrey Hepburn: A Biography. Wheeler Pub. ISBN 978-1-56895-156-0. 
Hill, Daniel Delis (2004). As Seen in Vogue: A Century of American Fashion in Advertising. Texas Tech University Press. 
Moseley, Rachel (2002). Growing Up with Audrey Hepburn: Text, Audience, Resonance. Manchester University Press. ISBN 0 7190 6310 8. 
Sheridan, Jayne (2010). Fashion, Media, Promotion: The New Black Magic. Wiley-Blackwell. ISBN 978-1-4051-9421-1. 
Spoto, Donald (2006). Enchantment: The Life of Audrey Hepburn. Harmony Books. ISBN 978-0-307-23758-3. 
Steele, Valerie (9. november 2010). The Berg Companion to Fashion. Berg Publishers. ISBN 978-1-84788-592-0. Besøkt 16. mai 2011. 
Vermilye, Jerry (1995). The Complete Films of Audrey Hepburn. New York: Citadel Press. ISBN 0-8065-1598-8. 
Walker, Alexander (1997). Audrey, Her Real Story. London: Macmillan. ISBN 0-312-18046-2. 
Woodward, Ian (1993). Audrey Hepburn: Fair Lady of the Screen. Ebury Publishing. ISBN 978-1-4481-3293-5.

Audun Hugleiksson, kalt «Audun Hestakorn» (født ca. 1240, henrettet 2. desember 1302 i Bergen) var en stormann i kongeriket Norge på slutten av 1200-tallet. Han var kongens høyre hånd, både under Magnus Lagabøte og Eirik Magnusson, og ble sett på som en viktig politiker og jurist for sin tid, og hadde en sentral rolle i utformingen av det norske lovverket. Fra 1280 og fram mot århundreskiftet fikk han stadig viktigere stillinger i statsledelsen, og hadde et eget sete i kongens råd, tjenestegjorde som stallare («advokat»), fehirde («skatteminister») og bar tittelen baron. Audun oppførte noe så sjeldent i norsk sammenheng som et slott eller en borg i stein på Ålhus i Jølster i Sunnfjord. Hugleiksson døde ved henging på Nordnes i Bergen den 2. desember 1302.
Audun Hugleiksson vokste opp på gården Hegranes på Ålhus i Jølster, som ligger i det som tidligere ble kalt Firda-fylket (øst for Førde og nord for Sognefjorden). Faren Hugleik synes å tilhøre lavadelen, og var sannsynligvis hirdmann under kong Håkon Håkonsson (1204–1263), men selv om han neppe hadde noen fremstående posisjon i samfunnet, var han godt gift med en kvinne fra Østlandet. Moren var sannsynligvis datter til Audun i Borg (Sarpsborg). Audun Hugleiksson kunne derfor føre morslekta tilbake til Inga fra Varteig, mor til kongen som han ble tremenning av.
Bakgrunnen for tilnavnet «Hestakorn» er ikke kjent. Ordet viser til havre brukt som hestefôr, i middelalderen var dette ikke vanlig blant bønder. Én teori er at Audun var den eneste i Jølster som hadde råd dette. Begrepet er også brukt om en egen kornskatt til kongens hird, muligens har Audun på et tidspunkt stått i spissen for innkrevingen av en slik skatt.På 1200-tallet opplevde Norge en utrolig storhetstid under kong Håkon Håkonssons ledelse. Norge hadde endelig kommet seg ut av den tærende borgerkrigstiden omkring 1240 og kunne løfte blikket utover landets grenser. Nasjonen la krav på landområdene Island, Grønland, de nordlige og vestlige delene av – og øyene nord for Skottland, inklusive Færøyene. Kongeriket posisjonerte seg i Europa, og kongen bygget allianser ved blant annet å gifte datteren, Kristina av Tunsberg, inn i den spanske kongefamilien.
Kongen la stor vekt på å holde på freden innenlands og å stabilisere kongeriket. Som andre konger i Europa på 1200-tallet hadde han som ønske å skape et stabiliserende lovverk. Det hadde skjedd en rivende utvikling i rettsfilosofien i Europa i årene 1150 og 1250, noe som også nådde Norge, og i forbindelsen med utarbeidelsen av et nytt lovverk ble unge nordmenn sendt til søreuropeiske universitet for å studere, og Audun Hugleiksson var en av disse.
Audun fikk en uvanlig høy utdannelse, både i språk og rettslære, først i den norske krigsskolen og deretter i utlandet. Antagelig ble han først undervist ved Selja kloster og deretter ved Bergen katedralskole, og han må ha vært spesiell lærenem, for allerede i tyveårsalderen ble han sannsynligvis tatt med i arbeidet med lovrevisjonen, og det førte ham til en fem års utdannelse i juridikum i Paris i Frankrike og Bologna i Italia. Kanskje var han også i England.
Disse årene i utlandet må ha gitt ham solide språkkunnskaper i fransk, italiensk og sannsynligvis også latin, som kom ham til gode senere som diplomat. Da han i 1266 kom tilbake til Norge for å arbeide med revisjonen av Gulatingsloven, var han en ung, men lærd mann i lese og skrivekunst, krigsføring, juss og økonomi.
Mellom 1269 og 1281 ble det norske og islandske lovverket kraftig reformert, og Audun Hugleiksson hadde en sentral rolle i dette arbeidet, som blant annet samlet det meste av norske lover i ett lovverk (Landsloven). Borgartingsloven ble revidert i 1269, og året etter ble Frostatingsloven lagt fram og kongerikets jurister begynte arbeidet med Landlova.
Første gang Audun Hugleiksson blir nevnt i kildene som sendebud for kongen, er på et rettsmøte i Bergen i 1273. Samme året fikk han sin første politiske utmerkelse da han i en alder av 33 år ble gjort til stallare av kong Maguns Lagabøte. Det var en ung alder for en stilling som var regnet som en av de viktigste i kongeriket. I 1277 ble Gulating, Frostating- og Eidsivatingslovene for første gang samlet i et lovverk, Landloven, og Norge ble en av de aller første nasjonene i Europa som tok dette tunge løftet. Islandske kilder omtaler Audun som «den klokeste mannen i Landsloven». Sentralt i arbeidet sto foruten Audun de to kanslerne Askatin, senere biskop i Bergen, og Tord Håkonsson. Muligens også kongens biograf Sturla Tordsson, som dro til Island med loven som kongens lagmann i 1271.
Gjennom Hirdskrå (kongens og kongsmennenes lovbok) ble en stor mengde europeiske tradisjoner innført i det norske statsstyret. Her ble blant annet gamle norske adelstitler gitt europeiske navn. For eksempel ble lendmenn etter hvert kalt baroner, og Audun selv ble en av disse baronene med eget sete i kongens råd. Det samme året som Landsloven ble lagt fram, ble Audun hedret av kongen som fehird og baron. Fehird betydde at han hadde ansvaret for nasjonens finanser både innenlands og utenlands. Med dette embetet fikk han virkelig politisk makt med posisjon nest etter kongen selv.
Da kong Magnus døde i 1280, gikk kongsmakten over til sønnen Eirik Magnusson, men den nye kongen var bare 12 år og for ung til å regjere på egne vegne. Det ble dannet formynderstyre, som Audun Hugleiksson var en del av, sammen med en rekke andre baroner og enkedronning Ingebjørg. Også da kong Eirik ble myndig, beholdt han en sentral rådgiverrolle.
Med de nye lovene forbeholdt kongen seg retten til å gi lover, til å dømme og fullbyrde dommene. Kirken mente at dens posisjon ble truet ved at den hadde den samme ambisjonen, foruten at den ville sikre sin rolle som uavhengig stat i staten med egne skatter og inntekter. Konflikten mellom kongsmakten og kirken ble dempet gjennom sættargjerden i Tunsberg i 1277. Erkebiskopen fikk ved denne avtalen innrømmet betydelige rettigheter, blant annet mindre skatter til kongen foruten å sikre seg retten til et eget rettssystem som gikk på moral og religiøse spørsmål. I tillegg krevde kirken retten til å ha sitt eget pengesystem og prege mynter, noe som var et rent kongelig privilegium.
I 1282 var striden løs igjen, og konflikten førte til at erkebiskop Jon Raude måtte rømme landet. Kirken svarte med å lyse ledende menn og baronene i bann. Audun Hugleiksson ble aldri utsatt for bannlysingen. Allerede i 1281, da striden var på sitt krasseste, hadde diplomaten i ham sørget for å gi deler av jordgodset sitt til kirkelige institusjoner.
Kong Magnus Lagabøte hadde gitt opp den ekspansive norske utenrikspolitikken som faren hadde ført, men da formynderne styrte på vegne av barnekongen Eirik, ble den gamle politikken tatt opp igjen. Øyene vestover hadde alltid vært norske, og lengre syd mot de ytterste øyene i Skottland hadde Norge også interesser. I motsetningen til Håkon Håkonssons konfrontasjonspolitikk benyttet kongeriket diplomatiske virkemidler.
I 1281 fikk rådet til et strategisk ekteskap mellom datteren til kong Alexander III av Skottland, prinsesse Margaret av Skottland, og barnekongen Eirik, syv år yngre enn sin hustru. Det skulle både sikre norske interesser i Skottland og en posisjon ved kong Alexander III av Skottlands hoff. Prinsessen fødte den unge kongen et pikebarn, som ble døpt Margaret etter moren, men hun døde selv i barselet 1283.
Så døde kong Alexander tre år etter, og til ulykke for Skottland var kongen uten mannlig arvtaker. Til alt hell for Norge var den lille prinsessen i Norge den eneste direkte arvingen igjen av huset Dunkeld. Dette satte Norge i en særegen posisjon, som krevde diplomatisk handlekraft av ypperste klasse. I Audun Hugleiksson hadde Norge den rette mannen for den historiske sjansen til å sikre seg den skotske tronen og manøvre seg i posisjon overfor mektige England.
Audun Hugleiksson var med på forhandle fram Birgham-traktaten i 1290, som slo fast at prinsesse Margaret ble forlovet med sønnen til kong Edvard I av England, prinsen av Wales. Den engelske kongen skulle da garantere for skotsk uavhengighet og ville fungere som verge for den norske prinsessen, «Jomfruen av Norge» som hun kalles i skotsk historie, inntil hun nådde myndighetsalder. For Norge medførte avtalen ikke minst en finansiell medgift.
I årene frem til prinsessen ble syv år, reiste Audun Hugleiksson frem og tilbake mellom de engelske øyene og hjemlandet og posisjonerte norske interesser. Så ble det bestemt at prinsessen skulle føres til Skottland. Den syvårige norske piken, allerede i sitt fjerde år som offisiell skotsk dronning, seilte ut fra Bergen. Overfarten var tung, Margaret fikk feber og man gikk i land på Kirkwall på Orknøyene, men livet hennes sto ikke til å redde. Lille Margrete døde uten noen gang å bli kronet. Liket ble ført tilbake til Bergen og begravet ved Kristkirken.
Det var tapte muligheter for en enestående dynastisk allianse i norsk middelalderhistorie, slår historiker Knut Helle fast, og et nederlag for Audun Hugleikssons diplomatiske anstrengelser, men for Skottland var konsekvensene meget alvorlige da landet igjen var uten monark.
Bakgrunnen lå i tysk handelsblokade mot Norge som danske kong Erik Klipping sluttet seg til. Norge så seg nødtvunget til en fredsforhandling som kostet dyrt. En dom i Kalmar påla Norge å betale den uhørte summen av 6000 mark sølv i erstatning. Krigshandlingene ble provosert fram av jarl Alv Erlingsson (yngre) som bedrev piratvirksomhet med base fra borgen sin Isegran i Fredrikstad ved Glommas munning.
I november 1286 blir kong Erik Kipping myrdet og i juni 1287 er Audun Hugleiksson i Tønsberg og setter seglet sitt under avtalen med de danske kongemorderne som betydde en gjenopptagelse av den tidligere antidanske politikken. I tidsrommet juli til september 1289 er Norge i krig med Danmark. Audun Hugleiksson leder de styrkene som i juli går til angrep på Lolland syd for Sjælland. Rundt ti krigstrefninger og herjinger oppsto med den norske leidangsflåten. Sentralt i konflikten sto også øya Hjelm ved den jyske østkysten som lå strategisk plassert for å enten kontrollere eller beskytte handelsrutene. Øya ble betraktet som en norsk kronbesittelse.
Etter nye norske leidangstog i danske farvann i 1293 og 1295 innledet den danske kongen fredsforhandlinger og i september 1295 ble det lyst fred på Hindsgavl på Fyn med gunstig vilkår sett fra Norge hvor Norge beholdt Hjelm og i tillegg Hunehals. Sannligvis var Audun Hugleiksson lettet. Krigshandlinger lå ikke for diplomaten i ham og nå kunne han vende oppmerksomheten mot de engelske øyene hvor fransk var førende språk.
I de to årene som fulgte etter lille Margarets død var det hele 14 personer som gjorde krav på den skotske tronen. Også den norske kongen, Eirik Magnusson, var formelt en kandidat, men de argeste konkurrentene sto mellom Huset Balliol og Huset Bruce. Audun Hugleiksson synes å ha brukt kong Eiriks tronkrav som prutningsmonn for finansielle krav: kronens inntekter de årene Margaret Eiriksdatter formelt sett var Skottlands dronning, og tillegg på 10 000 pund i erstatning. Samtidig posisjoner han Norge i forhold til Huset Bruce ved å innlede forhandlinger om ekteskap mellom kong Eirik og Isabella, sønnedatter til Robert Bruce, 5. lord av Annandale, selv en av kandidatene til den skotske tronen.
I praksis var Skottland i en tilstand av borgerkrig og Skottland ba kong Edvard I av England om å fungere som uavhengig dommer. I 1292 innsatte han John Balliol som konge, men kun under forutsetningen at han selv var overkonge. Kong John Balliol blir ydmyket av å bli krevet til regnskap for den engelske kronen og forsøker å posisjonere seg mot andre land. Det gir nye vilkår for Norge som sender sin øverste diplomat til forhandlingsbordet igjen.
Grunnen til den overraskende norske tilnærmingen til Frankrike kan spores til kong Edvard I av Englands halvhjertlige støtte til de norske finansielle kravene og at Norge ga støtte til Huset Bruce.
Norge ønsket skaffe allianser mot Danmark og ikke minst de tyske handelsbyene. I fredsårene økte folketallet i kongeriket og spesialiseringen i ulike produksjonsyrker, fra fiske til håndverk førte til kornunderskudd. Norge var avhengig av utenlandsimport, men ønsket ikke å underlegge seg et tysk monopol. Ingen visste det bedre enn mannen som styrte rikets finanser, Audun Hugleiksson som ville ha ryggdekning med både England og Skottland til felles front mot Danmark og de tyske handelsbyene (hansaen), men endte opp med å gå til krig mot Danmark alene.
I 1295 satte Audun Hugleiksson segelet sitt på en allianse som i ettertid kalles for Auld-alliansen. Det er et dokument mellom Skottland, Frankrike og Norge, signert av John Balliol, kong Filip IV av Frankrike og den norske sendemannen Audun Hugleiksson. Alliansen er en forsvarsallianse hvor vilkårene er at om ett av landene ble angrepet av England skulle de andre komme støttende med militær hjelp. Alliansen betydde også slutten på utvidelsen av det norske riket til de engelske øyene.
For en rede sum av 40 000 ‘groat’ skulle Norge forsyne Skottland med 100 krigsskip for fire måneder av året så lenge som fiendskapet mellom Frankrike og England holdt seg (‘groat’ var myntenhet på 1200-tallet i noen europeiske nasjoner, omtrentlig 1/8 av en unse (: 28,349 g sølv). Skottland betale aldri den avtalte summen, og Norge oppfylte heller ikke sin del av avtalen.
I oktober 1295 er Audun Hugleiksson igjen ute i et dristig foretak. På vegne av Norge signerte han en avtale om at Norge ville stille 300 skip og mer enn 33 000 soldater til Frankrikes disposisjon for en kommende krig med England. Til gjengjeld hadde Hugleiksson med seg 6000 mark sterling (1200 kg) rent sølv tilbake til Norge. Kongeriket var da i stand til å nedbetale den norske utenriksgjelden. Summen var kun et forskudd. Hvis Norge stilte militærstyrken skulle Frankrike betale 30 000 sterling i leie pr. år, men det skjedde aldri.
Norske historikere har i ettertid kritisert Audun Hugleiksson for denne avtalen, men det er mulig de undervurderer nordmannens kløkt. Norge ville ikke ha vært fysisk i stand til å stille en slik militærstyrke. Sannsynligvis var Audun fullstendig klar over det. Sannsynligvis red han to hester samtidig. Han ønsket slett ikke krig med England og ønsket tvert imot en fast handelsrute med England, men takket heller ikke nei til fransk sølv. På den andre siden fikk Skottland aldri den militære støtten fra Frankrike som de var lovet. Det var nettopp Hugleiksson som ble sendt som diplomat når det var tale om store mulige inntekter til norske statsmakten.
Kong Edvard I av England oppdaget den fransk-skotske alliansen i 1295, rustet øyeblikkelig opp store hærstyrker mot den skotske grensen, og året etter var krigen et faktum da John Balliol invaderte Nord-England som støtte for Frankrike. Resultatet ble katastrofalt for skottene. Norge ble ikke involvert. Skottland gikk så inn i sin lange uavhengighetskrig.
I tillegg førte Audun ordet i flere andre forhandlinger mellom Norge og andre europeiske stormakter i samtiden. Mens han var i Frankrike forhandler han om et ekteskap mellom kong Eiriks bror, hertug Håkon Magnusson, og en rik fransk arving, men ekteskapet kom aldri i stand. Isteden ektet hertugen en tysk fyrstedatter i 1299.
På et skotsk dokument fra 1290 står signaturen «Odwyni de Hagernes». Det store seglet til Audun Hugleiksson viser Audun i fullt ridderutstyr til hest. Omskriften i seglet er på latin: «S’Avdoeni Hvglaci Din De Hegrenes», som betyr: Audun Hugleiksson av Hegranes. Audun er i seglet utstyrt med et våpenskjold og deler av våpenet ser ut til å ha vært inspirert av figurer som er brukt i skotske våpen. Hovedfiguren i skjoldet er en heraldisk stilisert rose, som vi finner noen andre, norske våpen fra middelalderen. Men Auduns skjold er særpreget ved at det har langs skjoldkanten – dvs. rundt rosen – en krans eller streng som det er festet små liljer på. Denne liljestrengen er et særmerke som det hendte at den skotske kongen ga til sine følgesmenn. Liljestrengen kan stamme fra tiden for de drøftingene som Audun Hugleiksson ledet om norsk-skotske landområde på slutten av 1200-tallet. Disse forhandlingene var svært viktige for den ustabile økonomien i kongeriket Norge.
Foruten rytterseglet hadde Audun også et kontrasegl som er mindre og bare har det skjoldet som han holder på rytterseglet. Han benyttet begge seglene ved ulike anledninger. Kommunevåpenet i Jølster er bygd på liljedelen av våpenskjoldet og viser et gull liljekors på rød bunn.
I dag står bare ruinene tilbake av Hegrenes-borgen ytterst ute ved neset mot Jølstravatnet i Sunnfjord, første gang utgravd i 1934. Bygningen var sannsynligvis modellert over Håkonshallen i Bergen som var dobbel så lang og bred.
Borgen ble bygget i stein i årene 1276 og 1286, sannsynligvis av engelske håndverkere fra Bergen. Den avlange bygningen, 22 ganger 13 meter, hadde tre etasjer i massive murer, lager i første etasje, oppholdsrom i andre og festsal i øverste. Den skal ha hatt vinduer og store buer. Den har vannkanten mot tre sider og var således lett å forsvare.
På kirken i Ålhus står en gammel dør i våpenhuset med smijern i form av liljer som kommer fra borgen. Nyere forskning mener å påvise at Audun i liten grad bodde på fedregården, men oppholdt seg enten på Østlandet eller i Bergen.
Det var bare kongen selv og kirken som hadde råd til å bygge i stein. Det eneste unntaket er jarl Alv Erlingsson som bygde borgen Isegran ved Glomma.
I den siste delen av livet trakk Audun seg lenger bak i kulissene, men holdt plassen som «skatteminister», til tross for at han selv begynte å trekke på årene, helt fram til kong Eirik Magnusson (f. 1268) døde i 1299 og ble etterfulgt av broren, den tidligere hertug Håkon Magnusson (1270–1319). Bare noen få dager etter at Håkon ble konge ble Audun fengslet. Som baron hadde han egen hird, men han benyttet den ikke.
Han satt i fengsel i tre år, fram til han ble dømt til døden sent på året i 1302, og alle eiendommene hans ble beslaglagt og lagt under kongen. Han ble hengt søndag den 2. desember 1302, første søndag i advent.
Henging ble regnet som den mest ydmykende av alle henrettelsesmetoder i middelalderen. Det er tydelig at Audun ble dømt for noe som ble regnet som et direkte brottsverk mot kongen. Samtidig står det ikke nedfelt noe sted hva som var årsaken til dødsdommen. Antagelig ble han regnet som en politisk motstander av den nye kongen, og han måtte derfor ryddes av vegen. Politiske henrettelser var ikke et ukjent fenomen i Europa.
I ettertiden spredde det seg folkefortellinger og folkeviser om Audun Hugleiksson. Flere av disse forsøker å forklare hvorfor han ble hengt, blant annet ble dødsdommen omtalt i en folkevise, Eyðuns rima, om Audun Hugleiksson som er nedskrevet på Færøyene på 1800-tallet, men ofte er forklaringene fantastiske og lite troverdige. I «Frúgvin Margreta» er han skurken som selger kongsdattera til en greve i Blåland og får henne brent på bål når hun senere vender tilbake.
Fra et brev Audun Hugleiksson sendte til Munkeliv kloster het hustruen Gyrid og de hadde flere barn sammen, men disse er ikke navngitte. Gyrid kan komme fra den mektige Eillifsætta fra Naustdal, nabokommunen til Jølster. I en opptegnelse over prester i Jølster finnes en Hugleik Audunsson som antagelig er en sønn av stormannen. Han bosatte seg senere i Bødalen i Loen, Stryn kommune, og der forsvinner stormannens slekt i historiens mørke.
Den nye kongen, Håkon Magnusson, flyttet hovedstadsfunksjonene fra Bergen til Oslo og rettet de utenrikspolitiske linjene østover, noe som gikk imot den tidligere utenrikspolitiske retningen som kongemakten hadde fulgt. Norge mistet kontakten vestover med de engelske øyene, og enda viktigere, med Færøyene og Island. Etter en stund kom Norge under sterk utenlandsk innflytelse og ble selv en ubetydelig provins i Europas ytterkant for de neste 400 år.
Audun Hugleiksson ble «den siste» representanten for den sterke norske nordatlantiske stormakten, også omtalt som Norgesveldet. Middelalderhistorikeren Fredrik Macody Lund har kalt Audun «den eneste politiker av europeisk format som Norge noen gang har fostret».
Før Audun bega seg ut på sin siste ferd til Bergen, sies det at han grov ned pengene sine og senket et sølvbord ned i Jølstravatnet.
Med unntak av folkevisene gikk Audun Hugleiksson nærmest i glemmeboken, noe hans nedverdigende død har bidratt til. Kongen har alltid rett, synes folk å mene, og derfor måtte Audun være skyldig.
Det ble satt opp en minnestein på Ålhus i 1960, hogd av Jørgen P. Solheimsnes fra Jølster. Motivet på steinen er hentet fra baronens segl. Vrimlearealet utenfor auditoriumene på  juridisk fakultet ved Universitetet i Bergen bærer navnet Audun Hugleikssons hall. Audun Hugleiksson er den jølstringen og sunnfjordingen gjennom alle tider som har hatt mest politisk makt i Norge.
På Ålhus i Jølster holdes hvert annet år Hugleikssonspelet bygd på et manus av Edvard Hoem, basert på en bok av Anne Cecilie Kapstad. Kjente skuespillere som f.eks. Bjørn Sundquist har deltatt i spelet.
Yngve Nedrebø m. fl.: Audun Hugleiksson – frå kongens råd til galgen. Selja forlag, 2002
Knut Helle: «Audun Hugleiksson» i Norsk biografisk leksikon, bd 1. 2. utg. 1999 (Med fyldig litteraturliste)

August Jensen (født 29. august 1991) er en norsk landeveissyklist fra Bodø som sykler for det israelske pro-kontinental-laget Israel Cycling Academy. I 2017 tok han sin så langt største seier under det norske etapperittet Arctic Race of Norway da han vant 3. etappe. Seieren var også med på å sikre 2.plass i sammendraget.
Jensen viste seg frem på den internasjonale scenen for første gang under U23-VM i landeveissykling 2012, men kom i mål 13 minutter bak vinneren Aleksej Lutsenko fra Kasakhstan.
Under Arctic Race of Norway 2013 kom Jensen på andreplass i klatrekonkurransen bak Lars Petter Nordhaug. Sesongen etter vant Jensen klatretrøyen i Arctic Race of Norway 2014 foran slovenske Simon Špilak.

August Friedrich Ferdinand von Kotzebue (født 3. mai 1761 i Weimar, død 23. mars 1819 i Mannheim) var en tysk dramatiker og forfatter. Han ble senere russisk statsborger. Hans opprinnelige etternavn var Kotzebue, men han begynte å bruke navnetillegget von da han ble tatt opp i den russiske tjenesteadel i 1785.
Kotzebue var en meget produktiv forfatter. Han skrev mer enn 200 dramatiske verker innenfor ulike genre. Som dramatiker var han publikums yndling, men intellektuelle kritikere mente stykkene hans var både lettbente og umoralske.
Han bodde deler av livet i Weimar, der også Goethe og Schiller levde og virket. Kotzebue oppnådde aldri den respekten og det ettermælet de fikk, men i sin samtid var det han som var den store suksessforfatter. Stykkene hans ble oversatt og spilt over hele Europa, noen av dem også i USA. Han utga og redigerte også flere tidsskrifter, skrev noveller, historier, reiseskildringer og andre verker.
Han fornærmet og kritiserte mange, blant annet skrev han kritisk om studentenes liberale og nasjonalistiske ideer. Dette førte til at en ung student drepte ham, da Kotzebue var 57 år gammel.
Kotzebue var yngste sønn av Levin Karl Christian Kotzebue og hans kone Anna Christina, f. Krüger. L.K.C. Kotzebue var legasjonsråd og privatsekretær for hertuginne Anna Amalia av Sachsen-Weimar-Eisenach. Han døde bare noen måneder etter at August ble født. Anna Christina giftet seg ikke igjen, men viet all sin tid til å sørge for at deres barn fikk en utdannelse. Også Augusts eldre søster, Karoline, ble forfatter.
Da han var 16 år, begynte Kotzebue å studerte jus, først ved universitetet i Jena, nær barndomshjemmet i Weimar, så en tid i Duisburg, der hans søster bodde, før han i 1779 kom tilbake til Jena og fikk sin juristeksamen der.Etter avsluttede jusstudier åpnet han advokatpraksis i Weimar, men forlot byen allerede i 1781. Han reiste til St. Petersburg, og fikk en stilling som sekretær for generalløytnant Friedrich Wilhelm Bauer, som var i Katarina den stores tjeneste. Bauer var på den tiden direktør for det tyske teater i St. Petersburg. Kotzebue ledet teatret sammen med ham, og skrev også egne stykker for det. Da Bauer døde i 1783, håpet Kotzebue å overta som direktør for teatret, men Katarina utnevnte ham isteden til assessor ved overappelldomstolen i Reval (senere: Tallinn). Etter to år i denne stillingen, avanserte han til sjefsdommerembetet, med rang av oberstløytnant, en rang som automatisk gjorde ham til medlem av den russiske tjenesteadel. Han fungerte som rettens leder til 1795, da han frasa seg embetet.I 1797 reiste han tilbake til Tyskland, og i 1798 hadde han en kort tid en offentlig stilling som teaterdikter ved hoffteatret i Wien.
I Tyskland oppnådde han ikke den anerkjennelse han ønsket, og i 1800 dro han tilbake til Russland. Denne gang ble han anholdt på grensen, feilaktig beskyldt for å være jakobiner, og sendt til Sibir. Etter fire måneder ble han benådet av tsar Paul I, satt fri igjen, og utnevnt til direktør for det tyske hoffteatret i St. Petersburg. Han fikk også et gods i Estland, som på den tiden var del av det russiske riket.
Etter at tsaren ble drept i 1801, bodde Kotzebue en tid i Weimar, deretter i Jena og senere i Berlin.Etter Napoleons seier i slaget ved Jena-Auerstedt i 1806, flyktet Kotzebue til Russland, og bosatte seg på godset sitt i Estland. Fra 1813 virket han som russisk generalkonsul og kulturattaché i Königsberg (dagens Kaliningrad). I 1817 ble han sendt til Weimar for å fungere som politisk observatør for tsaren, og sendte månedlige rapporter om politiske og offentlige hendelser. Denne virksomheten gjorde at han ble mistenkt for å være russisk spion.I desember 1818 skrev han til de russiske myndigheter, viste til sine 37 år i tjeneste for Russland, og ba om å få pensjonere seg, og komme tilbake til Russland. I februar 1819 etterkom tsar Aleksander hans ønske, og sendte ham penger for å dekke reiseutgiftene, men før Kotzebue var klar til å reise, ble han myrdet, den 23. mars 1819.
Ekteskap og etterkommereKotzebue var gift tre ganger, alle tre ganger med kvinner fra den russiske adel. I 1785 inngikk han sitt første ekteskap, med Friederike Julie Dorothea von Essen, som døde i barsel i 1790.I 1794 giftet han seg på ny, med Christine Gertrude von Krusenstern. Hun døde i 1803.Det siste ekteskapet inngikk han i 1804, med Wilhelmine Friedrike von Krusenstern, en nær slektning av hans kone nummer to. Hun overlevde ham med mer enn 30 år, og døde i 1852.Han fikk totalt 18 barn, blant disse var den senere oppdagelsesreisende Otto von Kotzebue, maleren Alexander von Kotzebue og  diplomaten Wilhelm von Kotzebue.
Adelskap og hederI 1785 ervervet han adelskap i russisk tjenesteadel gjennom sin stilling som russisk embetsmann, og begynte fra da av å bruke «von» foran etternavnet, for å markere dette. Noen år senere forsøkte han å bli utnevnt til ridder av den russiske delen av  malteserordenen, men lyktes ikke, til tross for at han sto på god fot med ordenens stormester, tsar Paul I.Han ble medlem av Det prøyssiske vitenskapsakademiet i 1802, og i 1815 ble han tatt opp i Det russiske vitenskapsakademi som korresponderende/utenlandsk medlem.Mens han deltok på et møte i den franske organisasjonen La société des Observateurs de l'Homme i Paris i 1804, ble han, helt uventet for ham selv, opptatt som medlem i organisasjonen.Tsar Aleksander tildelte ham Sankta Annas orden, 2. klasse i 1815.Han ble også opptatt i lærde selskap i Antwerpen og St. Petersburg, og fikk et æresdoktorat ved det filosofiske institutt i Königsberg.
TeaterinteressenKotzebue fikk sitt første møte med teater som liten gutt, da hans onkel, forfatteren Johann Karl August Musäus, tok ham med for å se et stykke av Friedrich Gottlieb Klopstock. Dette ble en skjellsettende opplevelse for gutten, og da den store skuespiller Conrad Ekhof et par år slo seg til i Weimar med sin teatertrupp, benyttet den unge Kotzebue enhver anledning til å se deres forestillinger.I 1775 slo Goethe seg ned i Weimar og ble en venn av familien. I en alder av 15 år fikk Kotzebue stå på scenen for første gang. Under en privat teateroppføring i Weimar fikk han rollen som «brevbærer» ved uroppføringen av Goethes Geschwister (norsk: Søsken). Goethe hadde skrevet stykket til ære for Kotzebues søster, og han spilte selv hovedrollen.Da Kotzebue begynte å studere i Jena, ble han straks med i en amatørteatergruppe, og i den tiden han studerte i Duisburg, organiserte han selv teaterforestillinger.I sin tid som dommer i Reval, var han både direktør for, og skuespiller i, en amatørteaterklubb der. Overskuddet av forestillingene ble donert til de fattige. Dette teatret levde videre i mange år etter at Kotzebue flyttet fra stedet.
Da han trakk seg tilbake fra dommerstillingen, og slo seg ned på sitt gods på landet i Estland, startet han et amatørteater der også.
Kotzebue og GoetheDet kjølige forholdet mellom Kotzebue og Goethe er behandlet i de fleste biografiene om dem, og i mange artikler. De to var gjensidig skeptiske til hverandre og dypt uenige når det gjaldt teater, men begge hadde en viss respekt for den andres talent. Goethe mislikte den populariteten Kotzebues stykker oppnådde, men var avhengig av hans komedier og andre stykker for å fylle hoffteatret i Weimar i de 27 årene han var direktør der. Kotzebue forsøkte forgjeves å komme inn i kretsen rundt Goethe og Schiller. Goethe hadde en intellektuell og litterær klubb, Mittwoch-Kränzchen, som møttes annenhver onsdag. Der var også Schiller medlem, og der forsøkte Kotzebue i 1802 å få innpass, men Goethe sørget for at reglene for opptak var slik at han kunne avvise ham. Man kunne bare bli opptatt som medlem etter invitasjon. Dette førte til stor uenighet innad i klubben, som dermed ble oppløst.
Kotzebue skrev mange noveller, historier og anekdoter som hadde en stor leserskare. 
Han skrev også historiske verker, blant annet tobindsverket Geschichte des Deutschen Reiches von dessen Ursprüngen bis zu dessen Untergange (1814–1815) (norsk: Det tyske rikes historie fra dets opprinnelse til dets undergang), men det var hans rolle som dramatiker som ga ham berømmelse i sin samtid, og delvis etterpå.
Han skrev rundt 230 teaterstykker, som ble oppført både ved amatørteatre og profesjonelle teatre i hele Europa, i ulike oversettelser. Enkelte av hans stykker ble til og med oppført i New York.I de årene Goethe var direktør ved hoffteatret i Weimar (1791–1817), hadde teatret 4 809 forestillinger, av disse var 667 oppføringer av nesten 90 av Kotzebues stykker. I Encyclopedia of Romantic Literature, blir han omtalt som «et enestående europeisk fenomen».I perioden 1790–1810 ble 36 av hans stykker oversatt til engelsk og oppført i England. Das Kind der Liebe, som ble oversatt til engelsk i 1798, ble oppført 42 ganger på Covent Garden i sesongen 1798–1799. Også i Skandinavia sto Kotzebue i en særstilling blant spilte dramatikere, både i dramatiske selskab og ved institusjonsteatrene. Ved Det Kongelige Teater var det for eksempel rundt tre Kotzebue-premierer per sesong (utregnet fra teatrets spillelister) mellom 1790 og 1820. Det dramatiske selskab i Bergen hadde en Kotzebue-komedie som åpningsstykke, og hans stykker ble oppført av dramatiske selskaber både i Christiania (dagens Oslo) og Trondheim.Samtidig som hans verker var populære blant tysk middelklasse og aristokrati, og blant publikum i andre land, ble han sett på med motvilje, og tildels hat, av de intellektuelle kritikerne, som mente stykkene hans var umoralske. Denne kritikken må sees i lys av datidens holdning til teater. Ifølge opplysningstidens estetikk skulle teatret ha en positiv innflytelse på menneskenes moral.
Såkalte borgerlige tragedier var populære blant Sturm und Drang-dramatikerne fra 1770 og fremover. Blant disse dramatikerne var Goethe, Lenz og Schiller. Schiller mente at teatret skulle være en «moralsk institusjon», en «rettesnor gjennom det borgerlige liv» og en «skole for praktisk visdom». En heltinne i en typisk borgerlig tragedie ble forført av en offiser, en aristokrat eller et medlem av hoffet. Hun mistet da sin ære; hennes fars autoritet var krenket, og situasjonen endte med elendighet, og ofte død, for heltinnen. Hennes skjebne skulle vekke publikums moralske sympatier, aristokratenes overgrep skulle stille spørsmål ved aristokratiets etiske holdninger, og stykket skulle vektlegge gode borgerlige verdier som dyd, trofasthet og ære. I Kotzebues stykker var det tilgivelse å få for angrende syndere, og publikum elsket det.Kotzebue tok til motmæle mot sine kritikere gjennom satiriske teaterstykker, i tidsskriftartikler og andre publikasjoner. I forordet til en av sine samlinger av teaterstykker skrev han dette om kritikerne av hans stykker – og av hans person og levesett:
«Jeg har lite å si om denne samlingen av mine nye stykker. Ettersom de har gledet publikum, vil de utvilsomt forarge kritikerne. De bitre, foraktelige vurderingene; ringeakt for publikums applaus; den frekke, arrogante måten å skrive om mine stykker – og enkelte ganger om meg selv – på; de ondskapsfulle insinuasjonene vedrørende moralen i mine stykker; de forutsigbare forsøkene på å peke på hvert svakt punkt – og enda mer forutsigbart å tilsløre hva som er bra i dem; alt dette er jeg blitt så vant til at jeg ikke trenger kaste bort flere ord på det. Jeg vet bedre enn noen kritiker at jeg ikke skriver mesterverk, og at min rette plass er blant annenrangs forfattere. Hovedhensikten med mine verk, er at de skal være effektive på scenen. Denne hensikten oppnår de, og det er ut fra denne synsvinkel de bør bedømmes. Men dette vil ikke mine kritikere gjøre. Vel, la dem i Guds navn fortsette å skjelle meg ut. Jeg håper publikum, som har ytt meg rettferdighet i alle disse år, vil fortsette å forsyne meg med balsam mot disse myggbittene.»
Av hans mer enn 200 teaterstykker, er det bare noen få som er viet større omtale i de mange biografiene om Kotzebue, blant annet: Menschenhaß und Reue (1788); Doctor Bahrdt mit der eisernen Stirn (1790); Das Kind der Liebe, oder: der Straßenräuber aus kindlicher Liebe (1790), Die beiden Klingsberg (1801) og Die deutschen Kleinstädter (1803).
Melodrama var den dominerende genre innen teatret mot slutten av 1700- og gjennom hele 1800-tallet. August von Kotzebue skrev mange melodrama, og er ofte omtalt som melodramaets grunnlegger.Det melodramaet som gjorde ham berømt i hele Europa, var Menschenhaß und Reue (norsk: Menneskehat og anger), et teaterstykke i fem akter. Stykket hadde urpremière ved Kotzebues eget teater i Reval i 1788, men den store berømmelsen kom først da teaterdirektør J.J. Engel satte det opp ved det kongelige nasjonalteater, Königliches Nationaltheater, i Berlin året etter. Det ble publisert i Berlin i 1790, og finnes nå digitalisert i Deutschen Textarchiv.Hans kritikere brukte ofte dette stykket som eksempel på hans forkastelige holdninger og lave moralske standard, ettersom hovedpersonen, en sveket ektemann, tar sin utro hustru til nåde igjen. Publikum likte det, men dette var umoralsk og uhørt i datidens Tyskland, i teaterstykker såvel som i det virkelige liv.
Doctor Bahrdt mit der eisernen Stirn (1790)Dette stykket ble avgjørende for Kotzebues rykte og senere liv. Bakgrunnen var at hans venn, den 33 år eldre Johann Georg Zimmermann, kongelig rådgiver og livlege, ble utsatt for et skriftlig angrep fra en av sine motstandere. Dr. Zimmermann hadde lenge hatt en feide gående med forkjempere for opplysningstidens ideer. Han la blant annet skylden for den franske revolusjon på de liberale og radikale. En av disse radikale, dr. Karl Friedrich Bahrdt, publiserte da et injurierende skrift mot Zimmermann. Kotzebue bestemte seg straks for, uoppfordret, å skrive et muntert motangrep på vegne av sin venn. Resultatet ble en farse i fire akter: Doctor Bahrdt mit der eisernen Stirn – oder Die deutsche Union gegen Zimmermann (norsk: Doktor Bahrdt med jernskallen/-pannen eller Den tyske konspirasjon/union mot Zimmermann), som ble utgitt i 1790. I farsen ble Zimmermanns motstandere fremstilt med dårlige egenskaper og seksuelle perversjoner. Farsen ble utgitt under psevdonymet Freyherr von Knigge, en annen av Zimmermanns motstandere. Alle eksemplarer ble utsolgt, og en kort stund følte Kotzebue at den grove spøken var vellykket. Den ærverdige dr. Zimmermann selv var sjokkert over dette uanstendige forsvaret på hans vegne. Etterhvert ble Kotzebue mistenkt for å ha forfattet stykket. Han protesterte, men ble avslørt, og søksmål var under forberedelse. Han flyktet til Russland, og Katarina IIs beskyttelse. Hun stoppet motvillig all rettslig forfølgelse. I 1794 gjorde Kotzebue et forsøk på å redusere skaden etter skandalen, ved å utgi et hefte med beklagelser overfor sitt publikum. Dette ble delt ut gratis i alle tyske bokhandler, men han ble aldri helt tilgitt. Bahrdt-skandalen forfulgte ham resten av livet.
Das Kind der Liebe (1790)Dette stykket ble oppført for første gang i 1790 ved amatørteatret i Reval. Det var verken Kotzebues mest populære eller vellykkede, men har likevel en plass i europeisk kulturhistorie, gjennom at Jane Austen ga en av de engelske oversettelsene en sentral plass i sin dannelsesroman Mansfield Park (1811–1813). De unge hovedpersonene i romanen bestemmer seg for å spille teater, og velger dette utfordrende stykket, som følger et handlingsmønster man ser i flere av Kotzebues stykker, med overgrep, fornedrelse, tapt ære – og en lykkelig slutt med forsoning og tilgivelse.
Die beiden Klingsberg (1801)Dette er et lystspill i fire akter. Det var et av de Kotzebue-stykkene Goethe foretrakk. Stykket ble skrevet i en periode da Kotzebue tydelig unnlot å vektlegge klasseforskjeller i stykkene sine. Ifølge forskeren Robert L. Kahn var dette på grunn av trusselen om fransk imperialisme som rådet på denne tiden. Nasjonal enhet var viktigere enn konflikt mellom de ulike klassene. I Die beiden Klingsberg er en av hovedpersonene en gammel greve. Kotzebue legger vekt på at greven er tysk patriot, og behandler rollefiguren skånsomt, til tross for hans utsvevende liv.
Dette lystspillet er ofte omtalt som et av Kotzebues beste. Tidlig i 1802 presenterte han stykket for Goethe, for en eventuell oppføring ved teatret i Weimar. Goethe mente å se flere angrep på romantikerne i teksten, og strøk passasjer av den med hård hånd. Kotzebue nektet å samtykke i endringene, og stykket ble ikke oppført. I 1803 ble stykket publisert, og kunne oppføres med de endringene teaterdirektøren ønsket, uten at forfatteren kunne protestere.
Kotzebues verker ble ikke bare fremført som rene teaterforestillinger. Flere kjente komponister satte musikk til hans tekster, og han skrev også 26 operalibrettoer av varierende lengde, noen bare i én akt, andre i tre. Mange av dem ble skrevet uten at han hadde fått et spesielt oppdrag, og de fleste uten at han hadde en bestemt komponist i tankene. Han ble stadig kontaktet av komponister som ønsket seg en libretto fra hans hånd, et ønske han ikke hadde mulighet til å etterkomme. I sin Opern-Almanach (norsk: Opera-almanakk) fra 1815 og 1817 publiserte han derfor ni librettoer som enhver kunne velge fra, «nach seinem Belieben» (norsk: etter sitt behag), slik han selv uttrykte det i forordet.En oversikt over komponister som har tonesatt hans verker, både librettoer og teaterstykker de har utstyrt med ouverturer og sangnumre, teller 106 ulike personer. Mange av dem komponerte musikk til flere av hans verker; og enkelte av hans tekster fikk musikk av flere ulike komponister.Beethoven, Antonio Salieri og Franz Schubert er tre eksempler.
Etter at Beethoven hadde satt musikk til Kotzebues Die Ruinen von Athen og König Stephan til åpningen av det tyske teater i Pest i 1811, skrev han til Kotzebue og ba om en operalibretto, gjerne noe historisk. Kotzebues var ikke negativ til tanken, han foreslo diverse komedier og tekster han allerede hadde. Det ble aldri noe av dette operasamarbeidet. «Marcia alla Turca» (tyrkisk marsj), op. 113, fra Die Ruinen von Athen blir ofte fremført separat.
Salieri skrev musikk til skuespillet die Hussiten vor Naumburg (norsk: Hussitene ved Naumburg), da det skulle oppføres i Wien i 1802/1803.
Franz Schubert var bare 15 år da han første gang forsøkte seg på å skrive musikk for scenen. Han satte musikk til  Kotzebues libretto Der Spiegelritter, men avsluttet arbeidet i 1812, før syngespillet var ferdigkomponert. To år senere skrev han musikken til operaen Des Teufels Lustschloss, også den til en libretto av Kotzebue.
Kotzebue utga, eller var medredaktør for, ulike tidsskrift, der han blant annet hevdet sine politiske meninger. Disse var:
Literarischen Wochenblatt (norsk: Litterært ukemagasin) (1818–1819)Da han bosatte seg i Estland i 1806, etter Napoleons seier ved Jena-Auerstedt, skrev han satiriske artikler om Napoleon i Die Biene, Die Grille, Russisch-deutsches Volksblatt  og Politische Flugblätter for å undergrave hans troverdighet. Samtidig forsvarte han kongehusene i Berlin, Wien og St. Petersburg. Dette likte Napoleon dårlig, og tidsskriftene ble forbudt i blant annet Berlin, Sachsen og WestfalenUnder Wartburgfesten i oktober 1817, der 500 studenter protesterte mot den politiske tilstand i Tyskland, ble Kotzebues Geschichte des Deutschen Reiches brent i protest, sammen med annen litteratur som man mente stred mot «den tyske ånd».
23. mars 1819 ble Kotzebue myrdet av den unge teologistudenten Karl Ludwig Sand. Sand drepte ham ved å stikke ham flere ganger med en dolk.
Kotzebue hadde i sin ukeavis Literarischer Wochenblatt skrevet artikler der han latterliggjorde og motarbeidet studentenes liberale og nasjonalistiske ideer. Dette var det egentlige motivet for Sands handling.Historikere har lenge anerkjent betydningen av drapet for senere tysk historie. Den østerrikske statsmannen grev Klemens von Metternich brukte den uroen Sands handling førte til, som påskudd for å få presset gjennom viktige beslutninger som gjaldt innføring av sensur, blant annet på publikasjoner på færre enn 20 sider. Det ble streng kontroll med universitetene, liberale professorer ble oppsagt, og studentforeningene, Burschenschäfte, ble forbudt. Vedtakene ble fattet på en konferanse for representanter for tyske stater i Karlsbad i august 1819, og stadfestet av forbundsdagen (Det tyske forbund) en måned senere. Disse vedtakene, Karlsbad-beslutningene (tysk: Karlsbader Beschlüsse), skulle gjelde i fem år, men ble deretter fornyet og ikke opphevet før etter marsrevolusjonen i 1848.
August von Kotzebue er begravet på hovedkirkegården i Mannheim. Gravminnet er utformet av den tyske billedhuggeren Maximilian Joseph Pozzi. Baksiden av gravminnet er dekket av et epitaf.
Et epitaf er ofte utformet i ærefrykt for, og i sorg over, den avdøde. Kotzebues epitaf er en tekst han skrev selv, 24 år før han ble myrdet. Teksten var gjengitt i Die jüngsten Kinder meiner Laune, vol. III, s. 270, og lyder i norsk oversettelse: «Verden forfulgte ham uten barmhjertighet, sladder ble hans triste lodd i livet, lykken fant han kun i sin kvinnes armer og hvile kun i jordens skjød. Misunnelsens torner var stendig klare til å stikke, men kjærlighetens roser blomstret for ham, måtte Gud og verden tilgi ham, slik han har tilgitt verden».
Kotzebue har en viktig plass i tysk historie, på grunn av følgene etter drapet på ham, men hans stykker står nå sjelden på teatrenes repertoarer, selv om enkelte av dem fortsatt publiseres, og mange av dem er digitalisert og fritt tilgjengelige.Mange dramatikere, blant andre Richard Brinsley Sheridan og William Dunlap, lot seg inspirere av Kotzebues teaterstykker. De imiterte dem også, til en viss grad.Jane Austens bruk av et Kotzebue-stykke i Mansfield Park, har vært med på å sikre ham og hans stykke Das Kind der Liebe en plass i europeisk kulturhistorie.I motsetning til Goethe, som mente at Kotzebue kunne ha vært i første rekke blant tyske dramatikere, hvis han hadde brukt like mye energi på å utvikle sitt store talent som på å kverne ut stadig nye stykker, mente Friedrich Nietzsche, som var født nesten hundre år senere enn Goethe, at Kotzebue var det eneste «ekte» talent blant de tyske dramatikerne.Forskere som har studert Kotzebues verker, levner ham stort sett liten ære som dramatiker. Karl Goedeke som står bak den omfattende tyske forfatterbibliografien Grundriss zur Geschichte der deutschen Dichtung aus den Quellen, skrev at alle Kotzebues verker, sett fra et kunstnerisk ståsted, var helt verdiløse, da de verken behandlet dikteriske problemer eller beskjeftiget seg med problemkomplekser av ikke-poetisk art eller almen interesse.Charles Rabany, som skrev en biografi over Kotzebue i 1893, unnskyldte seg nærmest for biografiens lengde, som enkelte ville kunne synes var overdreven, men han mente at Kotzebue forsvarte i hvert fall noen linjer i en generell historie fra sin samtid, om ikke annet, så for å forklare bakgrunnen for, og konsekvensene av, mordet på ham.Også i det 20. århundre var holdningen blant de aller fleste forskerne som studerte Kotzebues verker, at de var lite verdt som dramatikk, men forskeren Oskar Mandel mente det fantes unntak, og analyserte Die deutschen Kleinstädter i sin bok om Kotzebue. De fleste kritikerne er enige om at dette er Kotzebues beste stykke. Mandel mente at det hører hjemme blant komiske drama som Machiavellis Mandragola og Molières L'Avare – med flere, men at tidligere kritikere ikke har klart å skille det ut fra mengden av Kotzebues middelmådige komedier og melodrama, og se dets kvaliteter.Berlin-Brandenburgische Akademie der Wissenschaften startet i 2012 opp en seminarserie, kalt Kotzebue-foredragene (tysk: Kotzebue Gespräche). Medarrangører er den estiske ambassade i Berlin og det estiske musikk- og teaterakademi i Tallinn. Arrangørene mente det var på tide å se på Kotzebue i et nytt lys. Omtalen av Kotzebues personlighet og verker gjennom tidene har vært preget av klisjeer, fordommer og stereotypier. Disse årlige seminarene skulle åpne for nye tolkninger. Seminarene har vekselvis vært arrangert i Tyskland og Estland, og har blant annet inneholdt foredrag om Kotzebues kulturpolitiske virke i Berlin, hans betydning for bygging av teatre og den historiske betydning han hadde gjennom sine dramatiske, journalistiske og historiske tekster.Tre av Kotzebues komedier er filmet. Der Wirrwarr ble fremført som stumfilm allerede i 1919. Die deutschen Kleinstädter ble spilt inn i to ulike TV-filmversjoner i 1964, én tysk og én belgisk. Samme år ble TV-filmen Die beiden Klingsberg spilt inn, i et samarbeid mellom østerriksk, sveitsisk og bayersk radio- og TV.
Anker, Øyvind (1964). «August von Kotzebue auf der Norwegischen Bühne». Maske und Kothurn (tysk) (10): 514–520. 
«August Friedrich Ferdinand v. Kotzebue». I: Genealogisches Handbuch der baltischen Ritterschaften (les i fulltekst (tysk))
Biese, Alfred (1918). Deutsche Literaturgeschichte : 2 : Von Goethe bis Mörike (tysk). München: Beck. 
Birgfeld, Johannes; Julia Bohnengel; Alexander Kosenina. Kotzebues Dramen: Ein Lexikon (tysk). Wehrhahn. ISBN 978-3865252272. CS1-vedlikehold: Flere navn: forfatterliste (link)
Coleman, Arthur P. (1930). «Kotzebue and Russia» (PDF). The Germanic Review (engelsk). 5 (4): 323–344. 
Geiger, Ludwig (1882) «Kotzebue: A. v. K.» I: Allgemeine Deutsche Biographie (ADB), B. 16, s. 772–780 (les i fulltekst (tysk))
Gladsø, Svein (2015) «'Das Kind der Liebe' – en fabel for opprørske piker eller angrende menn?». I: Lidenskap eller levebrød, Bergen: Fagbokforlaget
Häntzschel, Hiltrud (1979) «Kotzebue, August von : (russicher Dienstadel 1785)» I: Neue Deutsche Biographie (NDB), Band 12, s. 624–625. Berlin: Duncker & Humblot. ISBN 3-428-00193-1 (les i fulltekst (tysk))
Kaeding, Peter (1985). August von Kotzebue : auch ein deutsches Dichterleben (tysk). Berlin: Union Verlag. 
Kotzebue, August von (1811) Selbstbiographie. Wien. digitalisert utg. fra archive.org (tysk)
Kotzebue, August von (1820). The life of August von Kotzebue : from the German (engelsk). London. 
Mandel, Oscar (1990). August von Kotzebue : the comedy, the man (engelsk). University Park and London: Penn State University Press. ISBN 978-0-271-00668-0. 
Pendle, Karin (1984). «August von Kotzebue, librettist». Journal of Musicology (engelsk). 3 (2): 196–213. 
Rabany, Charles (1893). Kotzebue : sa vie et son temps, ses œvres dramatiques (fransk).  [Doktoravhandling] (inneholder en meget omfattende annotert liste over Kotzebues teaterstykker, tidsskrifter og andre av hans verk, i kronologisk orden)
Reck, Johann Friedrich von; Karl Eduard Napiersky (1829). «von Kotzebue (August Friedrich Ferdinand)». Allgemeines Schriftsteller- und Gelehrten-Lexikon der Provinzen Livland, Esthland und Kurland - Volum 2 (tysk). Mitau. s. 507–539. CS1-vedlikehold: Flere navn: forfatterliste (link)
Skagen, Annabella (2015). Fra grevens gård til Prinsens gate: Teater i Trondhjem 1790–1814. Doktoravhandlinger ved NTNU. ISBN 978-82-326-1014-3. 
Stenger, Gerhard (1910). Goethe und August von Kotzebue. Breslau: Ferdinand Hirt. 
Williamson, George S. (Desember 2000) «What Killed August von Kotzebue? The Temptations of Virtue and the Political Theology of German Nationalism, 1789–1819». I: The Journal of Modern History, vol. 72, nr. 4, s. 890–943
Online Books oversikt over Kotzebues verker, med lenker til digitaliserte versjoner
