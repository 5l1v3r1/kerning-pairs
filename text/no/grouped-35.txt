
Enevold Ewald (født 29. august 1696 i Øster Højst i Tønder, død 17. november 1754 i København) var en dansk prest, kjent for opprettelsen av Waisenhuset i København.
Enevold Ewalds foreldre var presten Niels Enevoldsen Ewald (1658 – 1733) og Mette Magdalene Prætorius (1671 – 1729). Han viste tidlig at han var en gutt med gode evner, og han forteller selv i boka Visdoms kilde at han hadde lest gjennom Bibelen fire ganger før han var 14 år:
«I min første Ungdom er jeg, deels ved mine Forældres Formaninger og Tilskyndelser, deels ved Andres Exempel, bleven opmuntred til at læse flittig i Bibelen, ja en vis person gav mig især med sit Exempel Anledning til, at læse den ordentlig igjennem fra først til sidst, og naar jeg een Gang havde bragt saadan Bibel-Læsning til Ende, begynte jeg paa ny igjen forfra, og paa denne Maade læste jeg den hele Bibel 4 gange igjennem fra Begyndelsen og indtil Enden, og det inden jeg havde fyldt mit Alders 14de Aar.»På baksiden av altertavlen i Øster Højst kirke har han risset inn navnet sitt både med latinske og hebraiske bokstaver, datert 1709. Han vokste opp sammen med en annen kjent personlighet, salmedikteren Hans Adolph Brorson.
Ewald ble sendt til tyske universiteter, i Kiel, Jena og Halle. Både i Halle og i Jena fikk han se pietismen i full blomst, og han ble sterk påvirket av den vekkende forkynnelsen. I studietiden tok han opp igjen bibelstudiene og fikk en enestående kjennskap til den.
Da han vendte tilbake til Tønder tok han med seg pietismen. Han holdt forsamlinger, forkynte og katekiserte, og folk flokket seg om virksomheten hans. Men den offentlige kirken likte ikke Ewalds opptrinn og forsamlinger.
På 1700-tallet ble hertugdømmet Slesvig hjemsted for kirkelig og folkelig fornyelse, først og fremst gjennom Enevold Ewald og de tre brødrene Brorson: Nicolaj Brorson, Broder Brorson og Hans Adolph Brorson.
Ewald regnes som den som innførte pietismen til Danmark, mens Hans Adolph Brorson var den som gav den et uttrykk i kirkesangen. 
Christian VI forsøkte ved mange anledninger å fremme pietismens sak. På den måten kom mange som hadde vist iver for pietismen til viktige embeter. Slik ble Ewald prest ved Waisenhuset i 1727. Året etter var det brann i huset, og Ewald fremkalte i den forbindelse en sterk vekkelse, sammen med de tre brødrene Brorson. 
De ledende menn under den vestslesvigske vekkelsen fikk sentrale stillinger i eneveldens statskirke under Christian VI. Ewald ble prest i Waisenhuset i København, og de tre Brorson-brødre gjorde tilsvarende karriere: Nicolai Brorson ble prest ved Nicolai Kirke i København, Broder Brorson biskop i Aalborg og Hans Adolph Brorson ble først stiftsprost i Ribe – uten at han hadde søkt om det – og siden biskop i Ribe.
Ewald var den første som praktiserte konfirmasjonsundervisning i København før kongen (Christian VI) fikk J. W. Schrøder til å innføre konfirmasjonen som obligatorisk.
Det var Frederik 4. som gav ordre om å startet det første Waisenhuset i København i 1727. I den forbindelsen ble Ewald først spurt om å være den første læreren ved skolen, og etter noen måneder ble han den første prest ved denne institusjonen. 
Waisenhuset brant kort etter at det var bygd, i 1727. I restaureringstiden holdt han gudstjenester i Ridehuset. «En større Prædikant og Katekisator haver Danmark næppe haft», sa en samtidig. Det var ikke bare på grunn av hans veltalenhet at folk flokket seg omkring ham, men også for å høre de «kjetterske meningene» han satte frem: Man måtte skjelne mellom den indre, sanne kristendom og den ytre kirke med dens nådemidler. Mennesket kan vinne nåde hos Gud ved selvoppdragelse i tålmod og troskap. Han krevde også tålsomhet overfor annerledes troende.
Ewald tjente ikke så mye på prestestillingen ved Waisenhuset, men ville likevel ikke forlate stillingen. For å løse de økonomiske utfordringene begynte han å utgi egne bøker. Han oversatte oppbyggelige skrifter til dansk, og han forfattet egne verker:Tiids-Register Over det Gamle Testamentes Kirke-Historie (Kjøbenhavn, 1741)
Det gamle og nye Testamentes herlige Harmonie og fuldkomne Overeensstemmelse... forestillet udi adskillige Prædikener... – 5 bind (1744–1750)
I boken ’’Tiids-Register Over det Gamle Testamentes Kirke-Historie’’ beregner Ewald at verdens skapelse har foregått 4000 år før Kristi fødsel. Han sier selv at han har brukt kronologien til James Ussher (1581 – 1656), som beregnet verdens skapelse til 4004 f. Kr. Andre kjente personer som Johannes Kepler mente verden var skapt 3992 f. Kr, Martin Luther mente det var ca. 4000 f. Kr., mens Isaac Newton holdt seg til «omkring 4000 år før Kristus». Joseph Scaliger mente det riktige årstallet var 3949 f. Kr.
Enevold Ewald ble professor i teologi i 1747. Han giftet seg i 1730 med Marie Wulf, og de fikk sønnen Johannes Ewald i 1734.

Engelsk 1. divisjon 1898–99 var den ellevte sesongen i Football League. Aston Villa vant sitt fjerde ligamesterskap. 
Dette var den første sesongen der direkte opp- og nedrykk mellom 1.- og 2. divisjon ble benyttet i engelsk fotball.
Football League innførte etter sesongen 1897–98 formatet med direkte opp- og nedrykk mellom 1.- og 2. divisjon, etter at formatet med test-kamper var blitt kraftig kritisert. Det nye formatet innebar at de to dårligste klubbene i 1. divisjon rykket automatisk ned til 2. divisjon og de to beste klubbene i 2. divisjon rykket automatisk opp til 1. divisjon.

Benevnelsen bulldog er første gang nevnt i skriftlige kilder i 1568, men dette kan neppe tas til inntekt for denne hunderasen, men må snarere kalles en fellebetegnelse for flere hundetyper på den tiden. Imidlertid regner man med at prototypen oppsto omkring år 1600. En teori har vært at engelsk bulldog ble alet fram fra krysninger mellom lokale mastiffer og mops, men dette er omdiskutert. Sistnevnte hunderase kom til Europa sent på 1500-tallet. Bulldogtyper er kjent fra oksekamper på 1600-tallet, men altså ikke i den form engelsk bulldog har i dag.
Man vet at såkalt old english bulldog ble krysset med mops på 1800-tallet, da rasen kan sies å ha fått sin endelig utforming. Resultatet var en kortere, bredere og mer kompakt hund med et stort, rundt og bredt hode med kort og meget kraftig snuteparti. Denne hunden var imidlertid dårlig egnet som kamphund, i det den manglet hurtighet. Fra da av ble denne hunden mer å betrakte som en familiehund, selv om den også kan ha gode egenskaper som vakthund.
Den første spesialklubben for bulldog ble dannet i England i 1878. Den første rasestandarden stammer fra dette miljøet og kom i 1881.
Norsk Bulldog Klubb ble dannet i 1919 og regnes som en av Norges eldste rasehundklubber. Klubben representerer både engelsk bulldog og fransk bulldog.
Engelsk bulldog er en massiv og meget kompakt bygget hund med stort hode og lavt ansatt hale. Bredt ansatte skuldre og bred brystkasse. Ørene er bredt og høyt ansatte, små og hengende. Øynene er mørke, runde og relativt lavt og bredt ansatte. Idealvekten hos hanner er 25 kg, for tisper 23 kg. Skulderhøyden er typisk 39-41 cm. Pelsen er kort, slett og fin i strukturen. Utfargingen er rødlig i mange nyanser, herunder tigret og med hvite innslag. Ansiktet skal ha sort maske.
Tidligere var det vanlig å kupere både ører og halen på denne rasen, men kupering er nå forbudt i mange land (blant annet de skandinaviske).
Engelsk bulldog regnes om en energisk, modig og stolt hund, med gode egenskaper for barnefamilier. Den knytter gjerne sterke bånd til eieren. Rasen trenger mye mosjon og en tydelig leder, men kan godt tilpasses et liv i byen. Pelsen bør stelles daglig og hudfoldene må holdes under oppsikt for å unngå irritasjoner i huden, som ellers lett kan føre til eksem.
I senere år har rasen blitt kritisert for å være gjenstand for såkalt ekstremavl. Den blir blant annet stadig mer skrukket, og det er kjent at tispene nå for tiden som regel må føde sitt avkom med keisersnitt. Det siste skyldes at valpenes hoder er for store til at tispa kan føde på naturlig måte. Rasen er også kraftig underbitt, og det er kjent at den kan ha pustebesvær, spesielt ved overvekt. Rasen er dessuten svært følsom for varme, noe som gjør disse hundene spesielt utsatte for overoppheting i sommermånedene.
Halfdan Petterøe (1876–1939) valgte å bruke en engelsk bulldog, den såkalte «Petterøe's-bikkja», som en del av sitt varemerke, da han grunnla Petterøe Tobaksfabrik i 1905.

Engelsk litteratur i snever forstand er emnet for denne artikkelen: litteratur på gammelengelsk, mellomengelsk, dagens scots, moderne engelsk etc., skrevet av forfattere fra Storbritannia og Irland, til forskjell fra for eksempel amerikansk litteratur.
Sentrale forfattere som faller inn under denne artikkelen er middelalderforfatteren Geoffrey Chaucer som skrev på mellomengelsk, William Shakespeare, muligens den største dramatiker til alle tider, barokkdikteren John Milton som fikk stor betydning for ettertiden, den irske satirikeren Jonathan Swift, Jane Austen som skrev om betydningen av kvinners valg i et samfunn med lite slingringsmonn, victoriatidens satiriker William Thackeray, diskusjonsdramaets «far», irskfødte George Bernard Shaw, den amerikanskfødte dramatikeren T. S. Eliot som preget det engelske teateret i mellomkrigstiden, den litterært innflytelsesrike iren James Joyce, indiskfødte Salman Rushdie som kanskje er den fremste representanten for de mange forfatterne født i, eller med etnisk bakgrunn fra Commonwealth som har preget engelsk litteratur de siste tiårene. 
Med engelsk litteratur i vid forstand, eller kanskje bedre engelskspråklig litteratur, menes vanligvis litteratur skrevet på engelsk språk, uansett hvor forfatteren er født eller kommer fra. Joseph Conrad var født i Polen og Robert Burns var skotsk, begge virket innenfor det engelske og skotske samfunnet og faller inn under denne artikkelen. Halvt engelske Edgar Allan Poe, halvt norske Siri Hustvedt, russiske Vladimir Nabokov virket eller virker innenfor det amerikanske samfunnet, og deres forfatterskap hører inn under amerikansk litteratur.
Den gammelengelske (eller angelsaksiske) perioden varte fra ca. år 500 til 1150, men en tradisjonslinje varte fram mot 1250.
Kandidater til den eldste bevarte gammelengelske teksten er Cædmons hymne, et ni-linjers alliterativt dikt til Guds ære, og runeinnskriftene Ruthwell Cross og Franks Casket. Sistnevnte ble sannsynligvis skrevet ned i et nordengelsk kloster ikke lenge etter at angelsakserne var blitt kristnet, og viser en sterk interesse for å finne forbindelser mellom den hedenske fortiden og det kristne budskap.Drømmen om Kristi kors («The Dream of the Rood») er et eksempel på middelalderens drømmedikt (jfr. Draumkvedet). Det er et kort, religiøst dikt fra rundt år 700, som beskriver korsfestelsen fra Kristi kors' synsvinkel, og vises som et symbol for en nattlig besøker.
Den muntlige tradisjonen var utbredt i den tidligste engelske kulturen, og de fleste litterære verker ble diktet med tanke på muntlig fremføring, eller var blitt fremført og fant sin form muntlig før de ble skrevet ned. Episke dikt var meget populære, og mange, blant annet Beowulf, har overlevd til i dag i den delen av angelsaksisk litteratur som lå ganske nært norrønt språk.
Mange angelsaksiske vers som er blitt bevart nedskrevet i senere manuskripter er sannsynligvis en «mildere» tilpasning av eldre kontinentale kvad eller germanske krigsdikt. Da slike dikt kom til England, ble de overlevert muntlig fra en generasjon til den neste, og den stadige bruken av stavrim, dvs rim på konsonanter, hjalp angelsakserne til å huske diktene. Slike rim er et kjennetegn ved germanske språk, mens vokal- eller enderim er typiske for romanske språk.
Den første skrevne litteraturen går tilbake til de tidlige kristne klostrene. Disse ble grunnlagt av Augustin av Canterbury og hans disipler, og det er rimelig å tro at den var tilpasset behovene til kristne lesere. Det var alltid en følelse av en nærværende fare i fortellingene. Før eller senere vil alt komme til en slutt, slik Beowulf til slutt dør av sårene han fikk da han drepte dragen. Følelsen i Beowulf er at ingenting varer, at ungdom og glede vil bli til død og sorg, og tilpasset kristendommen kom denne følelsen til å dominere det framtidige engelske litterære landskapet.
Normannernes invasjon av England i 1066 brakte et nytt fransktalende adelssjikt til England, og det angelsaksiske folkespråket og det franske hoff- og adelsspråket smeltet etter hvert sammen til mellomengelsk språk. En av de viktigste endringene var at bøyningsendinger falt vekk, og det reduserte i de fleste tilfellene antall stavelser. For eksempel ble knightes i to stavelser til knights i én stavelse. Denne endringen fikk store følger for versene. 
Brut, også kalt Chronicle of Britain, er en krønike som skildrer den britiske historien fra «Britannias grunnlegger», den mytiske Brutus av Troja. Den dekker også historien om kong Arthur, og er første gang ridderne av det runde bord nevnes. Forfatteren, presten Layamon, samlet og omskrev Brut blant annet på bakgrunn av Roman de Brut av Wace som var skrevet på anglo-normannisk for et publikum interessert i en beskrivelse av normannernes nye erobring. Brut er bevart i nesten 200 mellomengelske manuskripter, i tillegg kommer et dusintalls anglo-normanniske og latinske versjoner. 
Geoffrey Chaucer (1340–1400) skrev på mellomengelsk. Hans mest kjente verk er Canterbury-fortellingene, en rammefortelling hvor rundt 30 pilegrimer, som er på vei fra en London til erkebiskop Thomas Beckets gravsted i Canterbury, forteller hverandre historier. Chaucer var inspirert av den litterære utvikling andre steder i Europa, spesielt i Italia, og Canterbury-fortellingene står blant annet i gjeld til Giovanni Boccaccios Dekameronen hvor rammefortellingen består av en gruppe unge adelige på flukt fra pesten. Chaucers pilegrimer kommer fra alle lag av folket, noe som framgår både av fortellingenes språk og av deres innhold.
I den mellomengelske fasen fantes det ikke dramatikk i senere shakespearsk forstand, bare de engelske formene Mystery Play (dramatisering av bibelfortellinger), Morality Play (allegoriske framstillinger av dydens og syndens kamp om menneskenes sjeler) og Interlude (høviske videreutviklinger av Morality Play med humanistisk og politisk innhold). I tillegg kom folkloristiske festtradisjoner som maskespill, karneval og lignende.
I perioden mellom Chauchers Canterbury-fortellingene (ca. 1390) og Tudortiden (1485–1558) endret det engelske språket seg sterkt; mange ord fikk færre stavelser, og ikke minst flyttet betoningen og trykket seg. Middelengelsk ble til moderne engelsk. 
De viktigste politiske endringene i denne tiden kom til syne i den engelske renessanselitteraturen: Tudor-kongene Henrik VII (1485–1509) og Henrik VII (1509–1547) lyktes i å gjennomføre en vidtgående maktsentralisering i strid med høyadelen og kirkens interesser, og Henrik VIII gjorde seg selv til overhode i den nye anglikanske kirken.
I Elisabeth Is regjeringstid (1559 – 1603) opplevde England en velstandstid som også ga seg uttrykk i den såkalte elisabethanske tidsalder med William Shakespeare som den viktigste representanten. Elizabets etterfølger var Jakob I (regjeringstid: 1603-1625), sønn av Maria Stuart. Sammenfattende omtaler man tiden som den elisabethansk-jakobinske litterære tidsalderen. Etter Jakob I fulgte  sønnen Karl I (regjeringstid 1625-1649), og tidens diktning betegnes i engelsk litteraturhistorie som Caroline Poetry. Enkelte engelske diktere med størstedelen av sin skaperperiode i Karl Is regjeringstid ble også kalt Cavalier poets (kavalérdikterne).
Ved Middelalderens slutt (ca. 1500) trådte de europeiske folkespråkene fram fra den underordnede posisjonen de hadde hatt i forhold til latin. Dermed blir også den engelske litteraturen rikere og mer mangfoldig enn i de tidligere gammel- og mellomengelske periodene. Med reformasjonen i England ble liturgien holdt på engelsk istedenfor latin, og dette ga impulser til produksjon av en liturgi på morsmålet. Et eksempel på dette er Book of Common Prayer, som ble av stor betydning for engelsk litterært språk i lang tid framover. 
I de tidligere periodene av europeisk litteratur hadde verseformen dominert de tre litterære formene – lyrikken, dramatikken og prosalitteraturen. Så lenge historiene ikke ble lest i bøker, men overlevert muntlig, tjente verseformen som støtte for hukommelsen.
Denne tradisjonen ble først brutt med oppfinnelsen av boktrykkerkunsten. William Caxton lærte å trykte bøker under et opphold i Köln fra 1471 til 1472, og i 1474 utga han de første trykte engelskspråklige bøker: sin egen engelske oversetting av den franske Recuyell of the historyes of Troye des Raoul Le Fevre, samt The game and playe of the chesse, en oversettelse av Jacobus de Cessolis' verk. I 1480 trykte han også Brut (se avsnittet Mellomengelsk over).
Fortellinger ble heretter skrevet på prosaform i hele Europa. I lyrikken dominerte verseformen fortsatt, dette gjaldt også dramatikken, jfr. William Shakespeares skuespill. Først på 1900-tallet ble også drama skrevet på prosaform.
Innen fortellende litteratur skapte John Lyly med sin manierte stil euphemismen, som f.eks. Robert Greene (1560?-1592) imiterte.
Sentrale navn i den nye engelske litteraturen i tudortiden og før-elisabethansk tid er Thomas Wyatt og Henry Howard, grunnleggerne av den engelske renessansepoesien med sonetter og blankvers. 
Litteraturen blomstret opp i den elisabethanske tid, spesielt dramaet. Italiensk renessanse gjenoppdaget det antikke greske og romerske teateret, og dette bidro til å forme det nye dramaet som da var begynt å løsrive seg fra middelalderens gamle mirakel- og mysteriespill. Italienerne var spesielt inspirert av Seneca den yngre og Plautus, men til forskjell fra hva Senecas etikk foreskrev viste italienske tragedier blod og vold på scenen. Engelske dramatikere ble inspirert av den italienske modellen. Mange italienske forfattere bosatte seg i London, og Giovanni Florio førte italiensk kultur og språk til England.
Den elizabethanske tiden var voldelig, og de mange politiske snikmord i renessansens Italia bidro ikke til å dempe frykten for pavelige anslag. Scenevolden fungerte derfor sannsynligvis katarsisk for de elizabethanske tilskuerne. Det er fra denne tiden William Shakespeare trår fram ut poet og dramatiker. Tidlige elizabethanske skuespill som Gorboduc (1562) av Sackville & Norton og Den spanske tragedie (ca. 1590) av Thomas Kyd la grunnlaget for, og inneholder mye av materialet, som Shakespeare brukte i dramaet Hamlet.
Shakespeare var mer enn en dramatiker. Tidvis forsøkte han seg som lyriker, sannsynligvis under pestepedemiene da teatrene var lukket, og det var diktene som la grunnen for hans ry i samtiden. Men det var i egenskap av skuespiller, dramatiker og framfor alt deleier av Globe Theatre han skapte sin formue og innflytelse. Shakespeare hadde sannsynligvis bare noe grunnskoleutdanning, han var verken jurist eller aristokrat slik som «universitets-åndene» som monopoliserte den engelske scenen da Shakespeare startet å skrive. Til gjengjeld var Shakespeare begavet og svært allsidig. Selv om de fleste av hans dramaer opplevde stor suksess, var det i hans senere år (i de første årene av kong Jakobs regime) at han skrev det som regnes som hans mest betydelige skuespill: Hamlet, Romeo og Julie, Othello, Kong Lear, Macbeth, og Stormen. Stormen er en tragikomedie som i tillegg til hovedfortellingen inneholder et opptog beregnet på en forestilling for den nye kongen.
Shakespeare videreførte og populariserte Henry Howards engelske sonetter. Poesien ble ofte skrevet for å kunne tonesettes og synges. Thomas Campions sanger ble ytterligere populære da de ble trykt som dikt, se Den engelske madrigalskolen. 
Andre betydelige elizabethanske dramatikere var Christopher Marlowe, Thomas Dekker, John Fletcher og Francis Beaumont. Marlowe ble drept i et kneipeslagsmål da han bare var 29 år gammel, men noen, som Anthony Burgess, mener at han ville vært Shakespeares likemann dersom han hadde fått leve. Marlowe ble født kun noen få uker før Shakespeare, og de må ha visst om hverandre. Marlowes litterære profil var annerledes enn Shakespeares. Marlowe fokuserte mer på renessansens moraldrama enn noe annet. Han var både fascinert og frastøtt av vitenskapens nye muligheter, og ved å trekke på tysk folklore introduserte han Dr. Faustus, en vitenskapsmann og magiker som var besatt av kunnskapstørst og begjær etter å tøye menneskets teknologiske makt til yttergrensene. Han skaffet seg overnaturlige evner som tilogmed gjorde det mulig å gå tilbake i tiden for å gifte seg med Helena av Troja, men på slutten av hans tjuefjerdeårige pakt med djevelen må han overgi sin sjel til ham.
Det er også på denne tiden at bykomediene som sjanger blir utviklet. Karakteristisk for den engelske poesien sent på 1500-tallet var veltalenhet og hyppige allusjoner til klassisk mytologi. Sentrale poeter fra denne tiden er blant annet Edmund Spenser og Sir Philip Sidney. Selv dronning Elizabeth var et produkt av renessansens humanisme og skrev tidvis dikt, som Ved monsieurs avskjed (On Monsieur’s Departure).
Etter at Shakespeare døde i 1616, ble poeten og dramatikeren Ben Jonson den ledende litterære skikkelsen i den jakobinske tiden. Jonsons karakterer legemliggjør teorien om humoralpatologi: samtidens leger mente å vite at personligheten ble styrt av sammensetningen av legemets fire «humorer», det vil si væsker (blod, slimvæske, svart galle og gul galle) som igjen samsvarte med de fire elementene i universet (luft, vann, ild og jord). Jonson anvendte denne personlighetstypologien i stor grad, og hans stykker preges derfor av karikerte «typer». Han var dog en stilmester og en briljant satiriker. I sin komedie Volpone (1606) viste han hvordan en gruppe svindlere blir lurt av en spesielt flink svindelmaker, laster ble straffet med laster, og dyd får sin belønning.
Andre som fulgte Jonsons stil var blant annet Beaumont og Fletcher som sammen skrev komedien The Knight of the Burning Pestle. Komedien drev gjøn med den voksende middelklassen og spesielt de nyrike som pretenderte å diktere den litterære smak uten særlig kjennskap til litteratur i det hele tatt. Handlingen består av et par kjøpmenn som krangler med profesjonelle skuespillere for å få deres illitterære sønn til å spille hovedrollen i et drama. Han blir en omflakkende ridder som passende nok har en brennende pistill som våpenskjold. Ved å forsøke å vinne en prinsesses hjerte blir den unge mannen like latterlig som Don Quijote. De viste her hvordan føydalismen og ridderskapet var blitt forvandlet til snobberi, og hvordan den nye samfunnsklassen pyntet seg for å fremvise sin status.
En annen populær teaterstil i løpet av tiden under kong Jakob I var hevndramaet eller revansjeskuespillet, popularisert av John Webster og Thomas Kyd. George Chapman skrev noen finurlige hevndramaer, men huskes også for sin berømte oversettelse av Homer som fikk sterk innflytelse på senere engelsk litteratur og som inspirerte John Keats til å skrive en av sine beste sonetter.
Den såkalte kong Jakob-Bibelen, et av de mest massive oversettelsesprosjektene i engelsk historie, begynte i 1604 og ble fullført i 1611. Den representerer kulminasjonen av bibeloversettelser i England, som begynte med arbeidet til William Tyndale (1494–1536). King James Version ble standardbibelen for den engelske kirke, av noen betraktet som det viktigste engelske litterære verk noensinne. Prosjektet ble ledet av kongen selv og 47 lærde. Selv om det har vært mange andre engelske oversettelser, noen mer nøyaktige, er det likevel mange som foretrekker denne versjonen for dens estetiske kvaliteter, med poesi som mimer de opprinnelige hebraiske versene.
Ved siden av den ruvende Shakespeare var de viktigste poetene på tidlig 1600-tall John Donne og de andre metafysiske poetene. Metafysisk poesi var påvirket av den kontinentale barokken, og emneområdet var både kristen mystikk og erotikk. Denne poesien tok i bruk ukonvensjonelle eller «upoetiske» bilder, som for eksempel en passer eller en mygg for å oppnå overraskende effekter. I «A Valediction: Forbidding Mourning», en av Donnes Sanger og sonetter, representerer passerbeina to elskende. Kvinnen som venter hjemme er sirkelens senter, mens det andre passerbeinet er hennes elskede som seiler vekk. Desto større avstanden er, desto mer lener passerbeina seg mot hverandre: atskillelsen får kjærligheten til å vokse seg større. Paradokset eller selvmotsigelsen er en konstant i dette diktet, hvor frykt og uro også gjenspeiler at tidens åndelige verdensbilde var blitt forstyrret av nye geografiske og vitenskapelige oppdagelser, og en verden som ikke lenger var universets sentrum. I tillegg til Donnes metafysiske poesi var 1600-tallet også kjent for sin barokkpoesi. Denne poesien hadde samme formål som billedkunsten i perioden: barokkstilen er luftig, dramatisk, episk og religiøs. Mange av disse poetene var åpent katolske (spesielt Richard Crashaw (1613–1649) og skrev poesi for den katolske motreformasjonen i den hensikt å skape en overhøyhet og mystikk som de håpet skulle overbevise protestanter tilbake til den «sanne» tro.
Den politiske litteraturen blomstret i England i de turbulente årene på midten av 1600-tallet, dvs tiden for Karl I av Englands regime og det etterfølgende samveldet og Oliver Cromwells protektorat. Politiske sympatisører av hver eneste fraksjon i den engelske borgerkrigen skrev pamfletter som  besto av ondskapsfulle personlige og polemiske angrep, og alle former for propaganda, men også av vidløftige planer om å reformere statsskikken. Leviathan av Thomas Hobbes tilhørte den siste typen. Verket regnes i dag som det viktigste verk innenfor britisk politisk filosofi. Hobbes’ forfatterskap er blant de få politiske verk fra denne tiden som fortsatt blir utgitt, mens John Bramhall, som var Hobbes’ hovedmotstander, stort sett er glemt.
I perioden kom det også en mengde såkalte nyhetsbøker, forløperne til nyhetsavisene, hvor journalister som Henry Muddiman, Marchamont Needham og John Birkenhead representerte synspunktene og dekket aktivitetene til de stridende parter. Mange forfattere ble fengslet, og bøkene deres ble beslaglagt. Dette førte i første omgang til at mange bøker ble trykket i det skjulte, eller i utlandet, og senere til forslag om et lisens- og kontrollsystem. John Miltons politisk pamflett Areopagitica var skrevet i opposisjon til lisensiering og blir sett på som et av de mest veltalende forsvar for ytringsfriheten noensinne.
Særlig under Karl I (1625 – 1642) kulminerte og forvitret det engelske renessanseteateret. Ben Jonsons siste verker ble satt opp og trykket, det samme gjaldt den siste generasjonen av betydelige dramatikere fra denne tiden: John Ford, Philip Massinger, James Shirley, og Richard Brome. I og med at teatrene ble lagt ned ved begynnelsen av borgerkrigen i 1642 forsvant dramatikken i en hel generasjon, men tok seg opp igjen i det endrede samfunnet under den engelske restaurasjonen i 1660 
Andre litterære former som var i bruk i denne perioden tilskrives vanligvis politiske undertekster (dvs at meningen framkommer «mellom linjene»), eller deres forfattere grupperes etter politiske retninger. Kavalérdikterne, som hovedsakelig var aktive i Karl Is tid rett før borgerkrigen, sto i gjeld til den tidligere generasjonen metafysiske poeter. For Izaak Walton ble tvangspensjoneringen av hoffet etter at Karl I var henrettet et gode  ettersom det ga ham tid til å skrive boken Den fullendte sportsfisker (The Compleat Angler 1653). Boken er tilsynelatende en rettledning i sportsfiske, men består av mye annet: en meditasjon over livet, fritiden og å være fornøyd med det man hadde. De to viktigste poetene i Cromwells England var Andrew Marvell og John Milton. Begge skrev verker til det nye styrets pris, eksempelvis Marvells servile An Horatian Ode upon Cromwell's Return from Ireland. Til tross for sitt republikanske syn unngikk de straff under kong Karl IIs restaurasjon. Etterpå skrev Milton noen av sine beste poetiske verk, hvor mulige politiske budskap lå skjult under allegorier. Thomas Browne var en annen skribent i perioden. Han var en lærd mann med et omfattende bibliotek og skrev frodig om vitenskap, religion, medisin og om det esoteriske.
Til litteraturen i restaurasjonens tid hører blant annet John Miltons filosofiske Det tapte paradis og jarlen av Rochesters seksuelle satire Sodoma, William Wycherleys seksuelle komedie The Country Wife og den moralske visdom i John Bunyans Pilgrim's Progress. Hendelser i perioden var publikasjonen av John Lockes Treatises of Government, grunnleggelsen av Royal Society, Robert Boyles kjemiske eksperimenter, Jeremy Colliers hysteriske angrep på teatrene, John Drydens nyskapende litterære kritikk og de første nyhetsavisene.
Sensuren og de radikale moralstandardene under Cromvells puritanske regime førte til et avbrudd i den litterære kulturen, men også til en frisk start for alle litterære former etter restaurasjonen. Under avbruddet gikk Karl Is rojaliststyrker som var knyttet til hoffet hans i eksil sammen med den tyveårige Karl II. De adelige som reiste sammen med Karl II satt derfor plassert midt blant den kontinentale litterære scene i over et tiår. Karl II brukte mye tid under sitt franske eksil til å se skuespill, særlig spanske. De adelige som levde i Holland lærte om merkantil handel, foruten også om den tolerante, rasjonalistiske prosadebatten som foregikk i det offisielt tolerante landet.
Den største og viktigste poesiformen på denne tiden var satiren. Vanligvis ble den utgitt anonymt ettersom forfatteren risikerte stor fare. På den ene siden var injurieloven tettmasket og det var vanskelig for en satiriker å unngå forfølgelse om det ble bevist at han hadde skrevet et stykke som kritiserte en adelsmann. På den annen side kunne rike enkeltpersoner like gjerne svare på satiren ved å få leide voldsmenn til å angripe den antatte poeten. John Dryden ble fysisk antastet bare fordi han var mistenkt for å ha skrevet Satire on Mankind. En konsekvens av anonymiteten er at det er en stor del av diktene, hvorav flere vektige, ikke ble publisert, og stort sett er ukjente.
Periodens prosa var dominert av kristelige skrifter, men under restaurasjonen så man også den spede begynnelsen på to sjangre som kom til å dominere senere perioder: fiksjon og journalistikk. Religiøse skrifter streifet ofte innom både politikk og økonomi, på samme måte som politiske og økonomiske skrifter gjerne behandlet religion både implisitt og eksplisitt.
Restaurasjonen var også den tiden da John Locke skrev mange av sine filosofiske verk. Lockes erfaringsfilosofi var et forsøk på å forstå grunnlaget for den menneskelige forståelsen i seg selv og således tenke ut en behørig måte for å ta gode beslutninger. De samme vitenskapelige metodene ledet Locke til hans tre avhandlinger om styresett (Treatises on Government), som senere inspirerte tenkere bak den amerikanske revolusjonen. Som med hans arbeid om erkjennelse forflyttet Locke seg fra de mest grunnleggende enheter i samfunnet til det mer utviklede og, som Thomas Hobbes, fremhevet han den sosiale kontraktens elastiske side. 
For en tid som så eneveldet bli knust, demokratiet forsøkt, men så bli korrumpert, og et avgrenset monarki gjeninnført, kunne bare et smidig grunnlag for styresettet være tilfredsstillende. 
Restaurasjonen modererte det meste av den mer grelle, sekteriske skrivingen, men radikalismen fortsatte også etter restaurasjonen. Puritanske forfattere som John Milton ble tvunget til å trekke seg tilbake fra det offentlige livet eller tilpasse seg de nye forholdene, og forfattere knyttet til bevegelser som hadde skrevet mot monarkiet og som var direkte ansvarlige for kongemordet Karl I, ble delvis undertrykket. Følgelig ble voldelige skrifter tvunget under jorden, og motsatt kunne mange av de som hadde virket i det stille under bruddet i Cromwells tid nå nyte bortimot frie tøyler. 
John Bunyan (1628–1688) står fram blant de andre religiøse forfatterne i denne perioden. Hans Pilegrims vandring (The Pilgrim's Progress, 1678) er en allegori om personlig frelse og en rettledning til en kristent liv. Istedenfor å fokusere på eksatologi (læren om de siste ting) eller guddommelig straff, skrev Bunyan om hvordan den enkelte helgen kan motstå åndens og kroppens fristelser som kan føre til evig fortapelse. Boken er skrevet som en endefram fortelling og er påvirket av både drama og biografi, og samtidig også av den store allegoriske tradisjonen som Edmund Spenser representerer.
I løpet av restaurasjonen var den mest vanlige nyhetsmediet et enkelt, stort stykke papir, som stort sett beskrev en hendelse fra en partisk synsvinkel. Den første profesjonelle og periodiske journalistikken i England så dagens lys på denne tiden. Journalistikken utviklet seg seint, antagelig en gang rundt tiden da Vilhelm av Orange krevde tronen i 1689. Tilfeldigvis, eller kanskje likevel ikke, fikk England de første nyhetsavisene nettopp da Vilhelm kom fra Amsterdam til det engelske hoffet – i det tolerante Nederlandske samfunnet var nyhetsaviser allerede vanlig.
Det er umulig å slå fast når romanen kom til England, under restaurasjonen begynte lange fortellinger og fiktive biografier å stå fram fra andre litterære former i England. En eksisterende fransk og spansk romansetradisjon var populære i England. Romansen ble regnet som en feminin genre, og romanlesing sett ned på som en karakterbrist. En av de mest markante figurer i framveksten av romanfiksjonen var Aphra Behn som ikke bare var den første profesjonelle kvinnelige romanforfatter, men hun var blant de første profesjonelle forfattere uansett kjønn i England. Hennes mest berømte roman var Oroonoko i 1688. Dette var en biografi om en fiktiv afrikansk konge som var blitt gjort til slave i Surinam (i Sør-Amerika). Behns romaner er påvirket av tragedien og hennes erfaringer som dramatiker.
Så snart det tidligere puritanske styrets forbud mot offentlige teaterforestillinger ble fjernet, kom dramaet hurtig tilbake, og det i rikt monn. De mest berømte stykkene fra den tidlige restaurasjonsperioden var usentimentale og «harde» komedier av John Dryden, William Wycherley, og George Etherege, som gjenspeilte atmosfæren ved hoffet, og forherliget en aristokratisk macho-livsstil med uopphørlige seksuelle intriger og erobringer. Etter et stort fall i både kvalitet og kvantitet i løpet av 1680-tallet, fikk dramaet, og særlig komedien, en kortvarig andre oppblomstring på midten av 1690-tallet. William Congreves Love For Love (1695) og The Way of the World (1700), og John Vanbrughs The Relapse (1696) og The Provoked Wife (1697) var «mykere» og tilrettelagt for et bredere publikum med særlig hensyntagen til middelklassen, og dermed svært forskjellig fra de aristokratiske eskapadene tyve år tidligere. Skuespillene på 1690-tallet appellerte også til kvinner, blant annet ved å flytte kjønnskrigen fra intrigens arena og over til ekteskapets. Komedienes fokus lå mindre på unge elskende som overlister den eldre generasjonen, og mer på ekteskapelige forhold etter bryllupet.
Dagbokforfattere som John Evelyn og Samuel Pepys skildret dagliglivet i London og det kulturelle miljøet i tiden.
Forfattere på 1720- og 1730-tallet (eksempelvis Voltaire og Oliver Goldsmith) ga litteraturen i perioden 1689 til 1750 betegnelsen «augustansk litteratur». Tidens kong Georg I av England ga seg selv tilnavnet «Augustus» fordi han mente det var betegnende for sin egen storhet, men forfatterne brukte betegnelsen fordi de så en parallell til romernes overgang fra den tidlige røffe litteraturen til en meget politisk og polert litteratur.
Tidens litteratur var åpent politisk; det var en tid preget av frodighet og skandaler, stor energi og oppfinnsomhet og krenkelser, en periode da engelskmenn, skotter og irer befant seg i en ekspanderende økonomisk oppgangstid, flere fikk utdannelse og den industrielle revolusjonen sprang ut.
Den mest fremstående av tidens poeter var Alexander Pope, men Popes storhet ligger delvis i hans konstante strid med andre poeter, og hans kaldblodige, tilsynelatende neoklassiske tilnærming til poesien konkurrerer med idiosynkratiske versemål fra poeter som Ambrose Philips. Det var på denne tiden at James Thomson skrev sin melankolske The Seasons og Edward Young skrev Night Thoughts. Dette er også æraen da man konkurrerte alvorlig om hyrdediktningens rette utforming. I kritikken slet poetene med en doktrine om sømmelighet, om å kunne koble høvelige ord med en høvelig mening og oppnå en språkbehandling som passet til emnets tyngde. På den samme tiden var den latterlige helten på sitt mest populære. Alexander Popes Rape of the Lock og The Dunciad er fortsatt blant de største liksomhelt-dikt som er skrevet.
I den tidligste delen av perioden ble prosaen overskygget av det engelske essays utikling. Joseph Addison og Richard Steeles The Spectator etablerte en form for britisk periodisk essay  hvor de ved å betrakte verden gjennom øynene til en uengasjert observatør gjorde det mulig å meditere over menneskenes liv uten å gjøre seg til talsmann for bestemte endringer. 
Den engelske romanen ble også introdusert under restaurasjonen og utviklet seg til å bli en viktig kunstform på denne tiden. Daniel Defoe vendte seg fra journalistikken og skriving av avisartikler om kriminelle løpebaner til å skrive fiktive, oppbyggelige, historier om Roxana og Moll Flanders' kriminelle karrierer, med tilhørende anger og lovnad om bot og bedring. Defoe skrev også Robinson Crusoe (1719), en enkelt fortalt reiseskildring om et skipbrudd, sannsynligvis basert på den sanne historien om Alexander Selkirk. Romanen som sjanger lærte av teaterets tragedier, og ved midten av århundret var det stadig flere forfattere som begynte å skrive romaner.
Om Addison og Steele skremte med én type prosa, gjorde Jonathan Swift det med en annen. Swifts prosastil var ubehøvlet og direkte med en klarhet som få av hans samtidig maktet eller ville stå for. Han var gjennomgående skeptisk til den moderne verden, men han var tilsvarende mistenksom overfor nostalgi. Historien så han som en katalog over løgner og forfengelighet, mens han betraktet samtiden som en vill malstrøm av forfengelighet og løgner. Kristne kjerneverdier var uunnværlige, men disse verdiene måtte være sterke og kategoriske og utvikles gjennom en klar avvisning av bondefangere og deres kumpaners renkespill. A Tale of a Tub, Swifts første prosasatire, hadde brodd mot katolikker og kalvinister, var mer vennlig innstilt overfor den engelske kirken. Senere prosaverker, eksempelvis hans kamp mot astrologen John Partridge, og mest av alt hans latterliggjøring av stolthet og hovmot i Gullivers reiser, viser hans skepsis til den moderne verden. Etter at Swift dro i «landflyktighet» til Irland begynte han motvillig å forsvare det irske folket mot den engelske kolonialismens rovdrift. Satirene Et beskjedent forslag og Drapier-brevene provoserte fram opprør og arrestasjoner, men Swift, som ikke var begeistret for de irske katolikkene, var opprørt av mishandlingen og barbariet han så rundt seg.
I begynnelsen av perioden ble dramatikken dominert av John Vanbrugh og William Congreve, som med noen tilpasninger videreførte forrige epokes komedier. Hovedmengden av teaterstykkene var mindre farser og langt mer seriøse tragedier. George Lillo og Richard Steele skapte tragedier med en moral tilpasset mellom- eller arbeiderklassens interesser. Dette reflekterte en endring hos publikum ettersom kongelig støtte ikke lenger var viktig for at et teaterstykke skulle oppnå suksess. I tillegg begynte Colley Cibber og John Rich å bekjempe hverandre med stadig større oppsetninger. Figuren Harlekin ble introdusert og pantomimeteater begynte å bli satt opp. Denne formen for folkelig underholdning ble ganske populær, og stykkenes dramatiske kvaliteter ble underordnet iscenesettingen. Opera ble også ganske populært i London tross en betydelig litterær motstand mot dette italienske innslaget. Denne trenden ble brutt etter bare noen få forsøk med en ny form for komedie. Pope og John Arbuthnot og John Gay mislyktes med et stykke kalt Three Hours After Marriage, men i 1728 kom John Gay tilbake med Tiggeroperaen (The Beggar's Opera). Gays opera var på engelsk og fortalte historien om Jack Sheppard og Jonathan Wild. Den syntes imidlertid å være en allegori på Robert Walpole og direktørene i South Sea Company slik at Gays påfølgende opera ble forbudt før den ble satt opp. The Licensing Act i 1737 forårsaket at 1700-tallets dramatikk brått ble avsluttet da teatrene igjen ble underlagt statlig konroll, dvs offisiell statssensur.
Sensuren førte til at fremadstrebende dramatikere gikk over til å skrive romaner. Henry Fielding begynte å skrive romaner og satirisk prosa etter at hans skuespill ikke lengre slapp gjennom sensuren. Henry Brooke begynte også å skrive romaner. Samuel Richardson skrev romanen Pamela, or Virtue Rewarded (1749) som hadde til hensikt å bekjempe romanens skadelige virkninger i samfunnet. Henry Fielding angrep med sine to romaner, Joseph Andrews og Shamela det absurde i denne romanen, og bekjempet Richardsons Clarissa med den komiske Tom Jones. Brooke skrev The Man of Feeling og åpnet dermed indirekte opp for den sentimentale romansjangeren. Tristram Shandy som var Laurence Sternes forsøk på en roman i Swifts ånd hadde et unikt perspektiv på biografiens umulighet og forståelse – biografer var modell for de fleste romaner opp til denne tiden. Mange vurderer i dag denne romanen som en forløper for senere romaners bevissthetsstrøm og selvreflekterende metateknikker. Selv hans motstander Tobias Smollett fremhevet den pikareske roman med sine verker. Hver av disse romanene representerte en formell og tematisk divergens fra andre romaner. Hver romanforfatter var i dialog og i konkurranse med andre, og på en måte etablerte romanen seg selv som en mangfoldig og åpen sjangre i en eksplosjon av kreativitet. Den mest varige effekten av disse eksperimentene var Richardsons psykologiske realisme, Fieldings underholdende fortellerstemme og Brookes sentimentalitet.
Litteraturen på 1700-tallet speilet opplysningstidens verdenssyn: en rasjonell og vitenskapelig tilnærming til religiøse, sosiale, politiske og økonomiske spørsmål som virket for et verdslig verdensbilde og en allmenn sans for framgang og forbedring. Den ble ledet av filosofer som var inspirert av forrige århundres oppdagelser (Newton), og av Descartes, Locke og Bacons skrifter. De søkte å oppdage, og handle etter universelt gyldige prinsipper for styring av mennesker, natur og samfunn. De angrep geistlige og vitenskapelig autoriteter, dogmatisme, intoleranse, sensur og økonomisk og sosial ufrihet. De anså staten som det riktige og rasjonelle styringsverktøyet. Tidens til dels ekstreme rasjonalisme og skepsis førte også til gudstro, og senere også til en romantisk reaksjon. Denis Diderots Encyclopédie sammenfattet tidens ånd. 
Det var også en tid som i økende grad la vekt på instinkter og følelser heller enn på dømmekraft og selvbeherskelse. Etter renessansens nedvurdering av middelalderen fikk man nå en økende positiv interesse for middelalderen, dette tente også interessen for middelalderballader og folkelitteratur. Ann Radcliffes roman The Mysteries of Udolpho var et uttrykk for alt dette.
Med oppfinnelsen av dampmaskinen endret Storbritannias landskap seg: industrialismens oppsving førte til en voldsom befolkningsvekst i byene og tilsvarende avfolkning av landsbygda.
Denne brå endringen finner man igjen i en endret betydning av fem engelske nøkkelord: industry betød en gang kreativitet, democracy ble tidligere brukt i betydningen pøbelvelde, class fikk fra nå av også en sosial betydning, art betød en gang rett og slett håntdverk, culture var tidligere et ord som bare ble brukt i landbrukssammenheng.
Arbeidernes elendige levevilkår, de nye klassekonfliktene og miljøforurensningene fra urbaniseringen og industrialismen fikk poetene til å gjenoppdage verdien og skjønnheten i naturen. Moder Jord ble sett på som en kilde til visdom og den eneste løsningen på de stygge landskapene maskinene forårsaket.
Franskmannen Jean Jacques Rousseau skrev om naturens og instinktenes overlegenhet over sivilisasjonen, og budskapet ble plukket opp av bortimot alle poeter i Europa. I England var de verste de såkalte Lake Poets, en liten gruppe venner, blant annet William Wordsworth og Samuel Taylor Coleridge. Disse tidlige romantikerne introduserte en ny sensitivitet og selviakttagelse, noe som førte til den engelske litteraturens første romantiske manifest: Forord til de lyriske ballader. Denne samlingen ble stort sett skrevet av Wordsworth, skjønt Coleridge må også krediteres for hans lange og imponerende dikt Rime of the Ancient Mariner (Dikt for den eldgamle sjømann), en tragisk ballade om en sjømann som overlever en rekke overnaturlige hendelser på hans sjøreise gjennom den sydlige halvkule som blant annet handler om å drepe en albatross, mannskapets død, et besøk av Døden og hans venn, Livet-i-Døden, og til slutt sjømannens frelse.
Imidlertid forsto Coleridge og Wordsworth romantikken helt forskjellig: mens Coleridge søkte å gjøre det overnaturlige «naturlig», søkte Wordsworth å bevege lesernes forestillinger gjennom jordnære figurer fra det virkelige livet, eksempelvis The Idiot Boy, eller skjønnheten ved innsjøene som stort sett inspirerte hans diktning, som i Lines Composed a Few Miles Above Tintern Abbey.
Til den andre generasjonen av romantiske poeter regnes blant annet Lord Byron, Percy Bysshe Shelley, Mary Shelley og John Keats. Byron var påvirket av 1700-tallets satirikere og var kanskje den minst romantiske av de tre. Hans kjærlighetsaffærer med en rekke prominente, men gifte kvinner var kanskje også en måte å fremme hans mening om hykleriet til sosietetsskiktet, som bare tilsynelatende var religiøse, men i realiteten temmelig seksuelt løsslupne.
Byrons første reise til kontinentet resulterte i det lange fortellende diktet Childe Harold's Pilgrimage om en latterlige helts eventyr i Europa, det var også en skarp satire mot Londons sosietet. Diktet ble godt mottatt da han vendte hjem til England, og ble fulgt av utgivelsene av The Giaour og The Corsair. Likevel tvang hans påstått incestiøse forhold til halvsøsteren Augusta Leigh i 1816 ham til å forlate England for godt. I 1816, «året uten sommer», bodde han med sin sekretær dr. John Polidori, og Percy Bysshe Shelley og hans kone Mary ved bredden av Genfersjøen. Dette møtet ble historisk. Selv om Polidori kun skrev en kort fortelling, introduserte han vampyren i verdenslitteraturen i den samme skrivekonkurransen som Mary Shelley skapte monsteret Frankenstein, det første kunstige menneske.
I likhet med Mary hadde Percy Shelley mye til felles med Byron: han var en ateistisk og fritenkende aristokrat fra en gammel og berømt familie som liksom Byron flyktet fra England for å unngå skandale. Shelley var gift med den 16-årige Harriet Westbrook, men forlot henne kort tid etter bryllupet til fordel for Mary. Harriet tok sitt eget liv etter hendelsen – hun var ikke oppdratt til å bidra i den sosiale debatten og var heller ingen tilhenger av Shelleys ideer om fri kjærlighet og anarkisme. Mary var annerledes, hun var datter av filosofen og revolusjonsforkjemperen William Godwin, hun var Shelleys jevnbyrdige intellektuelt, delte noen av hans idealer, og var feminist i likhet med sin mor, Mary Wollstonecraft, forfatteren av Vindication of the Rights of Women. 
Et av Percy Shelleys beste verker er Ode til den vestlige vind. Til tross for at han avviste gudstroen blir dette diktet sett på som en hyllest til panteisme og anerkjennelse av en åndelige tilstedeværelse i naturen.
Mary Shelley huskes ikke for sin poesi, men for å ha skapt, eller bidratt til å skape, sjangeren science fiction. Handlingen i romanen Frankenstein skal etter sigende ha kommet til henne i et mareritt i en stormfull natt ved Genfersjøen. Hennes ide om å skape et menneske fra kroppsdeler stjålet fra ulike lik og deretter gi monsteret liv ved hjelp av elektrisitet, var kanskje inspirert av Alessandro Voltas oppfinnelse og Luigi Galvanis eksperimenter med døde frosker. Frankensteins grøssende fortelling hinter også til moderne organtransplantasjoner og regenerering av vev, og drøfter moralske spørsmål som blir aktuelle gjennom dagens medisinske fremskritt. Selv om monsteret er intelligent, godt og vennlig vekker han frykt hos alle på grunn av sin heslighet og deformiteter, og desperasjonen og sjalusien som følger av den sosiale utstøtelsen får ham til å vende seg mot sin egen skaper.
John Keats delte ikke Byrons og Shelleys ekstreme revolusjonære idealer, men hans panteisme er like viktig som Shelleys. Keats var fascinert av Parthenonskulpturene som Lord Elgin hadde tatt med seg til England fra Hellas – i England kjent som Elgin Marbles. Antikkens Hellas var Keats' store interesse: skjønnheten i fri, ungdommelig kjærlighet her i kombinasjon med klassisk kunst. Interessen for kunst kom blant annet til uttrykk i diktet Ode on a Grecian Urn, og dette var en nyskapning i romantikken som kom til å inspirere Walter Paters og senere Oscar Wildes tro på kunstens absolutte verdi uavhengig av estetikken.
Den mest populære av alle britiske romanforfattere på denne tiden var Walter Scott. Hans storslåtte historiske romaner inspirerte en generasjon av malere, komponister og skribenter over hele Europa.
I kontrast til ham skrev Jane Austen romaner om lavadelen og fint folks liv på landet, sett fra en kvinnes perspektiv, og med et skjevt blikk på praktiske sosiale emner, spesielt ekteskap og å velge rett partner i livet. Jane Austen viste fram vanskelighetene til kvinner som ikke kunne arve eiendom, vanligvis ikke penger, og som ikke kunne ta seg lønnsarbeid. Deres eneste sjanse i livet var mannen de giftet seg med. Austen etablerte en litteraturgenre som fremdeles er levende, og hennes verk sees generelt som realistiske og ikke romantiske i kunstnerisk forstand.
Poeten, maleren og trykkeren William Blake regnes vanligvis blant engelske romantikere, selv om hans visjonære verker er svært forskjellige fra de øvrige som er diskutert i dette avsnittet. På mange måter var Blake altfor langt forut sin samtid til å bli forstått eller anerkjent.
Det var i løpet av den viktorianske tiden (1837–1901) at romanen ble den ledende litterære sjangeren i England. De fleste forfatterne var nå opptatt av å møte den store middelklassens smak og behov enn å smigre aristokratiske støtter. Det best kjente verket fra denne tiden er blant annet de emosjonelle og mektige verkene til søstrene Brontë, den satiriske Forgjengelighetens marked (Vanity Fair) av William Makepeace Thackeray, de realistiske romanene til George Eliot, og Anthony Trollopes innsiktsfulle portretter av livene til jordeierne.
Charles Dickens (1812–1870) dukket opp på den litterære scene på 1830-tallet, og stadfestet trenden med føljetongromaner. Dickens skrev levende og fargerikt om livet og fattigdommen i London, men på vennlig og humoristisk måte som var akseptabelt for lesere i alle samfunnslag. Hans tidlige verker som Pickwick-papirene (1836–1837) er et komisk mesterstykke. Hans senere verker ble mørkere, som David Copperfield (1849–1850), men uten å miste sitt geni for treffende og minneverdige karikatur, blant annet i avslørende replikker.
En interesse for landsbygda og den endrete sosiale og økonomiske situasjonen utenfor byene kan bli sett i romanene til Thomas Hardy, Elizabeth Cleghorn Gaskell, og andre.
Ledende lyrikere i den viktorianske tidsalderen var skikkelser som Alfred Tennyson, Robert Browning, Elizabeth Barrett Browning, Matthew Arnold, Dante Gabriel Rossetti, og Christina Rossetti.
På denne tiden ble det også utgitt litteratur skrevet spesielt for barn og noen ble kjent verden over, blant annet verkene til Lewis Carroll som foruten Alice i eventyrland også var utmerket forfatter av tullevers, noe også Edward Lear var.
En utmerket representant for den engelske nyromantikken var Robert Louis Stevenson, som skrev bøker som ble lest både av barn og voksne. Forfatterskapet hans ble senere nedvurdert av modernistene, men fikk en fornyelse da modernismen mistet grepet.
Dronning Viktoria representerer ikke bare det verdensomspennende britiske imperiet, men ble også symbolet på en samfunnstype og et kultursyn. I dagligtale har «viktoriansk» fått en negativ klang, noe sneversynt og hyklerisk, særlig seksuelt. I England i siste halvdel av 1800-tallet kan man si at på det psykologiske plan var det viktorianske menneske hemmet, men på det offentlige plan kunne det fritt utfolde seg, økonomisk aggressivt som kolonist. Balansert mot dette ble det viktorianske kombinert med idealet om den engelske gentleman. 
Alt dette møttes i den irskfødte Oscar Wilde (1856–1900); en estetiker, essayist og dramatiker. Hans talent for den kvikke, åndfulle replikk og konservasjon preget hans vittige komedier. «De gule nittiårene» er et begrep i engelsk litteraturhistorie, visuelt innkapslet av den nyskapende tegneren Aubrey Beardsley, en venn av Wilde som døde allerede i 1898, kun 25 år gammel. Betegnelsen er tvetydig, og innebærer noe romantisk og samtidig dekadent. Wilde var selv elegant, kledde seg strålende, og uttalte at «enten bør man være et kunstverk, eller bære et kunstverk». Som lyriker og eventyrforfatter var Wilde en prerafaelitt, som essayist, eller «intensjoner» som han selv kalte det, var han personlig og levende. Samtidig kunne han vise en annen side, som i det mørke bibelske dramaet Salomé (1896), og romanen Portrettet av Dorian Grey (1891), om forholdet mellom ungdom og skjønnhet, og livets tann. Den har også en dyster, nær amoralsk grunntone.
Oscar Wildes egen tragedie var hans homofili som sendte ham inn i en opprivende rettssak i 1895, rett etter at han var feiret for sitt glitrende skuespill Hvem er Ernest (The Importance of Being Earnest, 1895). Han ble dømt for en sedelighetsforbrytelse som i dag ikke straffes juridisk, kom ut av fengselet nedbrutt og knekt. Han døde i 1900, kun 46 år gammel. Det sier noe om hans karakter at selv hans lidelser kunne brukes kunstnerisk og i poetisk form, Balladen om fengselet i Reading (1898).
I samsvar med både gammel puritansk og viktoriansk tids verdinormer ble økonomisk framgang likestilt med gode karakteregenskaper: økonomisk framgang var en lykke i seg selv, og ettersom pengene behersket tidsånden, behersket de også litteraturen. Litteraturens fremste uttrykksmiddel var romanen. Ved århundreskiftet ble den økonomiske utnyttelsen av romanen satt i system, man fikk det engelske begrepet bestsellers – bestselgere.
Hall Caine (1853–1931) solgte mer enn de fleste. Etter hans Mannen fra Man (The Manxman, 1894) og siden Skyggen av en forbrytelse (The Shadow of a Crime, 1885) kunne han kjøpe seg en herregård. Vellykket markedsføring, fortellinger preget av sensasjon og moralisme, skaffet ham maksimal suksess, men selv samtiden dømte hans romaner som sentimentale sensasjonshistorier uten kunstneriske nivå. En tilsvarende forfatter var Marie Corelli (1864–1924) som kombinerte sentimental religiøsitet med svulstig fortellerglede. H. Rider Haggard (1856–1925) var mindre sentimental, og med erfaring fra tiden i koloniadministrasjonen i Sør-Afrika skrev han Kong Salomos miner (King Solomon’s Mines, 1885), en spenningsroman til Afrikas indre på jakt etter en skatt, en roman som siden har blitt gjenutgitt som guttebok.
Den mest populære forfatteren var Arthur Conan Doyle (1859–1930), forfatteren av Sherlock Holmes. Doyle selv betraktet opprinnelig sin detektiv som adspredelse. Etter at hans legepraksis ble en fiasko satset han på storstilte historiske og politiske skrifter, og å kjempe for pseudovitenskap som spiritisme. Sherlock Holmes ble selve prototypen på en detektiv som først ble genial i samværet med sin litt mindre begavede følgesvenn, doktor Watson. Novellene ble trykket i magasiner, deretter samlet i bøker, og da han samlet alle fortellingene i ett bind i 1894 tok han samtidig livet av sin helt for å egne seg til «bedre ting», men 11 år senere måtte han vekke sin helt til live igjen, ikke minst av økonomiske grunner.
I en annen litterær klasse stilte Rudyard Kipling (1865–1936), det britiske imperiets forteller, som øste av materiale fra Englands kolonier, hovedsakelig India. I eventyrlige omgivelser formidlet han enkeltmenneskets pliktfølelse for nasjonen og Gud. Kipling ble en folkekjær forfatter som fikk hva man i dag ville kalle en fanklubb allerede mens han levde, The Kipling Society, stiftet i 1926. Barn over hele Vest-Europa, ikke bare England, slukte hans noveller i Jungelboka (1894), som kom med en oppfølger året etter, og Havets helter (Captains Courageous, 1897). Også Kim (1901) må kunne kalles som en ungdomsroman, om foreldreløs gutt i India. Også som musikalsk poet ble han folkekjær med diktsamlingen Mandalay (1890) og i If- (1895). På høyden sto han i 1907 da han fikk Nobelprisen i litteratur.
Boerkrigen i 1899–1902 rystet Kipling, og tiden fram mot den første verdenskrig ble han stadig mer pessimistisk. Ved krigsutbruddet i 1914 deltok han ikke i den allmenne jubelen, men uttrykt i et dikt i avisen The Times angst for Englands framtid, og før et år var gått var også hans egen sønn en av de døde i krigen. Denne sorgen skapte dystrere tone i hans bøker, og tiden bidro også til endre hans stil til mer symbolsk klang hvor selve handlingsgangen ble mindre viktig.
Joseph Conrad (1857–1924) var mer gåtefull enn Kipling. Han var født i Polen og gikk til sjøs som 18-åring. Han havnet etterhvert i den britiske handelsflåte hvor han arbeidet seg opp til kaptein i løpet av seksten år. Engelsk ble hans litterære morsmål. I 1895 kom Almayers dårskap (Almayer’s Folly), og han slo seg deretter ned i England, ble engelsk gift og ble forfatter for resten av livet. Han har blitt stående som den moderne romanens fornyer: eksperimentering med tidsforskyvelser, bruken av symboler som suggererende understrøm i teksten, og fiktiv fortellerstemme var blant de nye grep som Conrad innførte. Mørkets hjerte (Heart of Darkness, 1899) er en meget symbolsk fortelling med en fortelling innenfor fortellingen (rammefortelling). Romanen ble siden grunnlaget for Francis Ford Coppolas film Apokalypse nå! (1979). Conrads mesterstykker er kanskje likevel Lord Jim (1900), historien om en vanæret styrmann i Østen som forsøker å sone sin forbrytelse. Her bryter Conrad på sinnrikt vis fortellingens kronologi, og tidsforskyvelsen ble et grep han siden brukte i flere av sine romaner.
John Galsworthy (1867–1933) var født inn i den privilegerte overklassen, og det ble også emne for har romaner. I løpet av en lengre sjøreise ble han kjent og venner med førstestyrmann Joseph Conrad, noe som stimulerte hans interesse for å bli forfatter. Litterære emner fant han i sitt eget liv, særlig dét at han ikke kunne gifte seg med sin kjæreste grunnet sin patriarkalske far og sosiale konvensjoner. Den rike mann (The Man of Property, 1906), første bind i den storslåtte Forsytesagaen, var preget av det som ble hans hovedemner: den erotiske lidenskapens makt og den offisielle morals umenneskelighet. Verket fikk god kritikk, men forferdet hans egen klasse. Slektssagaen om den rike familien Forsyte og deres skjebne i London før og etter århundreskiftet fokusert blant annet på Jolyon Forsyte, som skapte skandale i familien når han forlater sin hustru for sin datters guvernante for å leve et bohemliv med henne i Londons mindre fasjonable område. Galsworthy fikk Nobelprisen i litteratur i 1932, men var for syk til selv å ta imot den og døde året etter.
En annen type forfatter var H.G. Wells (1866–1946) som skrev med utgangspunkt i naturvitenskapen, og ble en pioner innenfor science-fiction. Utviklingslæren kom til å prege hans liv og personlighet. Han ble den positive profeten for utvikling og framtid, men skrev romaner som også kan oppfattes som dystre advarsler om det samme. Gjennombrudd fikk han allerede i 1895 med Tidsmaskinen, om en mann som utnytter den fjerde dimensjon og flytter seg tilbake i tid. Han ble utropt som Englands svar på Jules Verne. Stimulert av suksessen snekret han sammen Dr. Moreaus øy året etter, om en eksentrisk lege som ved hjelp av biologi omformer dyr til mennesker og faller selv for sine skaperverker. Den usynlige mann (1897) og Klodenes kamp (1898) ble hver for seg prototype på senere velkjente emner innenfor science-fiction, og i 1901 skrev han om de første mennesker på månen. Mindre kjent i ettertiden, men nær en skandale i samtiden, var hans angrep på ekteskapet og hans radikale kamp for kvinners rettigheter og frigjøring. Mange kvinner fant inspirasjon i hans mer agiterende romaner som Ann Veronica (1910) og Ekteskap (1912). Wells var en frimodig sosialist og pasfist, og hans senere verker ble i økende grad politiske og didaktiske.
E.M. Forsters (1879–1970) tilbaketrukne skyhet førte til at han levde et stille liv i Cambridge hvor han først studerte klassiske språk. Flere reiser til utlandet modnet hans forfatterskap. Howards End (1910), hans fjerde roman, var navnet på et hus som representerte det bestående i det engelske samfunnet: klassefordommer og eiendomsretten. Hans siste roman, Reisen til India (A Passage to India, 1924), fikk lang modningstid. I dens ytre er det en politisk roman, men har en indre symbolsk fortelling og blant annet det åpne spørsmålet om hva som skjedde eller ikke skjedde i Marabar-grottene, et høydepunkt i romanen. Forsters homofili kommer først til syne i romanen Maurice (1971) som ble utgitt etter hans død. Denne kjærlighetsfortellingen mellom to av samme kjønn griper inn i emner fra hans første tre romaner.
Engelsk poesi lå på sotteseng etter prerafealittene og dekadentene. I Alfred Austins tid som poet laureate sank den offisielle poesien ned på et platt lavmål. Et lys i mørket ved århundreskiftet var Alfred Edward Housman (1859–1936), men hans samlede dikt besto av ett tynt bind. Den mest kjente lyrikeren var nok John Masefield (1878–1967) som også skrev drama, romaner, og guttebøker, men det var som lyriker han ble mest kjent. Han innførte en muntlig og nær realistisk tone, ofte parret med et mystisk drag. Hans diktsamling Den evige nåde (The Everlasting Mercy, 1911) vekket oppsikt for hovedfigurens grove språk og fylleslagsmål. Han ble poet laureate fra 1930.
Den første verdenskrig endret det engelske samfunnet. Som med Philip Sidney (1554–1586) fikk England sine krigspoeter og unge døde. Rupert Brooke (1887–1915), som Yeats kalte «den vakreste unge mann i England», hadde et stort talent som såvidt rakk å blomstre. Han hoppet av en universitetkarriere ved Universitetet i Cambridge for å gjøre sine patriotiske plikt som soldat. Foruten tre andre diktsamlinger rakk han å fullførte en suite på fem sonetter om krigen som ble utgitt under tittelen 1914 & Other Poems (1916). Noen få uker før han døde av blodforgiftning den 23. april 1915, ble hans navn berømt da hans dikt Soldaten ble opplest i St. Pauls katedralen under høymessen første påskedag. Nordahl Grieg oversatte diktet til norsk i essaysamlingen De unge døde (1932). Brooke døde før krigens gru ble kjent i full bredde, den mest forferdelige av til da alle kriger. Den romantiske idealisme som han ga uttrykk for, gikk raskt tapt i skyttergravene hvor ti millioner døde i løpet av fire år, gjennomsnittlig 6000 hver dag.
Charles Hamilton Sorley (1895–1915) var en annen lysende begavelse, men da han døde hadde han allerede tapt alle idealistiske illusjoner. De dikt han rakk å skrive viser tragisk innlevelse. Isaac Rosenberg (1890–1918), kanskje den fremste av de engelske krigspoetene, skildret krigens hverdag med en vanlig soldats øyne i sine posthum utgitt dikt før han falt under retretten fra slaget ved Somme i 1918. Blant de desillusjonerte lyrikerne i skyttergravene står Siegfried Sassoon (1886–1967) i en særstilling, ikke minst ettersom han overlevde krigen, og kunne bruke freden til å skrive om den, en påtrengende virkelighet som aldri slapp taket.
Engelsk teater var i rik vekst i perioden mellom verdenskrigene, men uten videre fornying: impulsene kom fra Irland, hvor William Butler Yeats (1865–1939) sammen med Edward Martyn og Lady Gregory (1852–1932) grunnla det irske nasjonalteateret. Disse dramatikerne var sammen med for eksempel John Millington Synge (1871–1909) og Sean O'Casey drivende krefter bak gjenopplivingen av en irsk litteratur (Irish Literary Revival). Yeats bidro med symbolske dramaer, Lady Gregory og Synge gjeninnførte den dramatiske versekunst, mens sosialisten O'Casey skapte ekspresjonistiske dramaer, og var blant annet den første som skrev om Dublins arbeiderklasse. 
Den amerikanskfødte nobelprismottakeren (1948) T. S. Eliot (1888–1965) overførte sine dramatiske monologer på verseform til teateret, eksempelvis Mordet i katedralen (1935), en dramatisering av mordet på erkebiskopen av Canterbury, Thomas Becket. Eliots temaer var tiden, evigheten, kampen om åndens gjenfødelse og forsoning med fortidens spøkelser. Sceneverkene var framfor alt inspirert av Yeats, og gikk i verseform med en fri rytmikk og delvis med musikalske komposisjonselementer. Eliot var påvirket av buddhistisk tenking, antikkens filosofi og kristen mystisisme. Selv øvet han stor innflytelse på enkelte senere filosofiske retninger, blant annet eksistensialismen.  
Christopher Fry (1907–2005) dyrket den elegante ordkunst, hans meste kjente stykke er den romantiske komedien Damen vil helst ikke brennes (This Lady is Not For Burning) fra 1948. Noël Coward (1899–1973) var mesteren av lette lystspill og salongkomedier uten poetisk drama og større dypsindighet, mens W. Somerset Maugham (1874–1965) skrev dramatiske verk som tok samtidens problemer opp til debatt. De beste stykkene til J. B. Priestley (1894–1984) tilhører også denne perioden.
I England var det ingen som kunne bestride George Bernard Shaws (1856–1950) posisjon – med sin humor og vittige paradokser var han like mye et begrep som han var forfatter. Også Shaw hadde røtter i Irland, han var født i Dublin, men flyttet som ung mann til London hvor han lenge slet som journalist og kritiker. Shaw gjorde den engelske teaterscenen til et diskusjonsforum for moralske, politiske og økonomiske spørsmål, og det er sannsynligvis hans viktigste og mest varige bidrag til scenekunsten. Debutverket, Enkemannens hus (Widower’s House, 1892), er et sosialt indignasjonsdrama om gårdeieres kyniske utnytting av leietagere. Selv mente han å stå i gjeld til Henrik Ibsen når det gjaldt de realistiske dramaer, dvs. dramaene som var ment å høyne bevisstheten om viktige sosiale spørsmål. Alt i alt skrev Shaw mer enn 60 teaterstykker, nesten alle behandlet tidens sosiale problemer, men på grunn av sin komiske åre klarte han å gi temaene en relativt sosialt akseptabel form. Teknisk var dramatikken hans godt gjennomført med en fin psykologisk tegning, ofte med sterke og uavhengige kvinneskikkelser, eksempelvis frelsesarméoffiseren Barbara Undershaft i Major Barbara (1905). Shaw utga også teaterstykkene sine i bokform, og utstyrte dem gjerne med lange og underholdende forord. 
På 1910-tallet var han godt etablert. Stykker som Fanny's First Play (1911) og Pygmalion (1912), som den berømte musikalen My Fair Lady (1956) er basert på, opplevde lange spilleperioder for et stort London-publikum. Den første verdenskrig endret ham som så mange andre. Det første stykket i mellomkrigstiden var Villa Hjertedød (Heartbreak House, 1919). Humoren var fortsatt til stede, men ikke troen på menneskeheten. I 1923 skrev han Saint Joan – Jeanne d’Arc skildres her med sympati og innlevelse, og stykket ble en internasjonal suksess som førte til at han ble tildelt Nobels litteraturpris i 1925 .
Den engelske modernistiske litterære bevegelse vokste ut av en generell desillusjon og avstandtagen fra viktoriatidens holdninger: visshet, konservativisme og forestillingen om en objektiv sannhet. Bevegelsen var sterkt påvirket av romantikkens ideer, Karl Marx' politiske skrifter og Sigmund Freuds psykoanalytiske teorier om det underbevisste. Den kontinentale kunstbevegelsen impresjonisme, og senere kubisme, var også viktige inspirasjonskilder for de modernistiske forfatterne.
Selv om den litterære modernismen nådde sitt høydepunkt i årene mellom første og andre verdenskrig, dukket de tidligste uttrykkene for bevegelsens holdninger opp på siste halvdel av 1800-tallet. Gerard Manley Hopkins, A. E. Housman, og poeten og romanforfatteren Thomas Hardy var noen av de viktigste engelske modernistene i løpet av viktoriatiden.
De første tiårene av 1900-tallet ble det publisert flere betydelige modernistiske verk, blant annet James Joyces innflytelsesrike novellesamling Dubliners, Joseph Conrads kortroman Heart of Darkness, og William Butler Yeats' poesi og dramatikk. Store romanforfattere i mellomkrigstiden var Virginia Woolf, E. M. Forster, Evelyn Waugh, P.G. Wodehouse og D.H. Lawrence. Den kanskje viktigste forkjemperen for modernismens utviklingen var den amerikanske poeten Ezra Pound. Han fikk æren for å ha «oppdaget» både James Joyce, som med Ulysses begikk det mange regner som en av 1900-tallets største litterære prestasjoner, og T.S. Eliot, periodens fremste engelske poet.
Den første verdenskrigen var et sjokk for det engelske samfunn, og freden ble heller ingen idyll: I 1921 var det tre millioner arbeidsledige, og i 1929 kom det store krakket. De tradisjonelle tros- og moralbegrepene var i oppløsning.
Iren James Joyce beundret Henrik Ibsen, og forsøkte å lære seg dansk for å kunne lese originaltekstene. Dramatikk lå derimot ikke for Joyce, etter at han først utga diktsamlingen Chamber Music (1907) og den lett tilgjengelige novellesamlingen Dublinere (1914), var det romanen som ble hans litterære redskap. Romanen Ulysses (1922) er en fortolkning av Odysséen lagt til Dublin – Ulysses er romernes motstykke til hellenernes Odyssevs. Boken er en av modernismens mest mangfoldige verk, Joyce anvendte bevissthetsstrøm-teknikken og en eksperimentell prosa full av ordspill, parodier og allusjoner. Ulysses havnet på førsteplass i Modern Library-kåringen over 1900-tallets beste engelskspråklige romaner.Joyces stil ble stadig mer kompleks, og i hans neste bok, Finnegans Wake (1939), utgitt 17 år etter Ulysses, drev han bevissthetsstrøm-teknikken til det ytterste. Det finnes ikke antydning til en konvensjonell handling, og han forsøker ikke å bygge opp vanlige romankarakterer. Språket er underlig og obskurt, hovedsakelig basert på komplekse flerspråklige og flernivås ordspill. Tilnærmingen minner om Lewis Carrolls Jabberwocky, men Joyce tok det mye lengre ut. Vi oppdager også fort en ibsensk referanse i og med at «Byggmester Finnegan» faller ned fra en stige og slår seg ihjel. 
D.H. Lawrence skrev lyrikk, skuespill, essay og litterær kritikk. Hans samlede forfatterskap viser en omfattende gjennomtenking av det moderne samfunnets avhumaniserende virkning, og hans meninger skaffet ham mange fiender. Da Lawrence døde av tuberkulose var dødsannonsene, med E. M. Forsters hederlige unntak, gjennomgående negative – Lawrence ble omtalt som en pornograf som hadde sløst bort sitt betydelig talent. Ettertiden har renvasket forfatteren. Romanteknisk var ikke Lawrence banebrytende, men hans litterære emner var det. Blant hans romaner er Sønner og elskere (1913), et oppgjør med sin egen oppvekst, Kvinner som elsker (1921), om to kvinner og deres menn, men det er særlig hans siste roman, Lady Chatterleys elsker (1928), som har gjort hans navn kjent. Lawrences hensikt var å fremme seksualitetens positive kraft, og rense den fra viktoriatidens snerpete moral, og et ledd i dette var å bruke dagliglivets ord og beskrivelser på seksualakt og kjønnsorganer. Boken var aldri pornografisk i den moderne mening, men samtiden var ikke moden, og boken ble øyeblikkelig sensurert. Først etter en omfattende rettssak i 1960 ble den frigitt.
Virginia Woolf var en betydelig modernistisk skikkelse i Londons forfattermiljø. Også hun var en eksponent for den litterære bevissthetsstrøm-teknikken. Hun skrev romaner, noveller, essays og litteraturkritikk, blant annet hennes boklange essay, Et eget rom (A Room of One's Own, 1929), med dets berømte utsagn: «En kvinne trenger penger og sitt eget rom om hun skal skrive fiksjon», og fremmet således også et evigaktuelt kvinnepolitisk program.
Aldous Huxley (1894–1963), ti år yngre enn Joyce og Lawrence, kom fra en anerkjent akademisk familie. Han var humanist og pasifist, senere ble han også interessert i spiritisme. Huxley var kjent for å anbefale og eksperimentere med psykedeliske stoffer som meskalin og LSD. Han skrev en rekke essays, noveller, reiseskildringer og filmmanus. Vidunderlige nye verden (Brave New World, 1932), hans mest kjente roman, er inspirert av H.G. Wells' utopiske roman Men Like Gods. Wells' bok ga Huxley idéen til en parodi, som i motsetning til den tidstypiske fremtidsoptimistiske litteraturen var en «negativ utopi», en dystopi, delvis påvirket av Wells' The Sleeper Awakes og D.H. Lawrence verker. De spørsmål Vidunderlige nye verden reiser ble først besvart i et essay Brave New World Revisited (1958), og siden i Huxleys siste roman, Island (1962). 
Thomas Edward Lawrence (1888–1935), kjent som «Lawrence av Arabia», fikk et egenartet liv. Han arbeidet først i Midtøsten som arkeolog, og deretter for etterretningsvesenet, og lot seg siden innrullere som menig i flyvåpenet. I den arabiske verden ble hans navn myteomspunnet. I 1926 utga han sitt hovedverk, Visdommens syv søyler (Seven Pillars of visdom), en omfattende fortelling om arabernes kamp, men ga også et avslørende selvportrett av en sammensatt personlighet, som ble framstilt av Peter O'Toole i den Oscar-belønnete filmen Lawrence of Arabia fra 1962, regissert av David Lean.
Graham Greene (1904–1991) slo gjennom allerede med sin første roman, Faren, vennen og kvinnen (The Man Within, 1929), og siden fulgte en jevn strøm romaner. Fleer bøker er filmatisert, og Den tredje mann (1950) er kanskje mer kjent som en film med Orson Welles i hovedrollen enn som bok. Vår mann i Havana (1958) er en komedie om spionasje. En av Greenes viktigste bøker er kanskje likevel Brighton Rock (1938) om badebyen Brightons snuskete bakside, og om den katolske gangsteren Pinkie. Boken er karakteristisk for Greenes forfatterskap: spenningsromanen kombinert med en utforsking av syndens natur og moralitetens grunnlag.
Robert Graves (1895–1985) huskes i dag for sin historiske roman, Jeg, Claudius (1934), men han betraktet seg selv som en poet. Evelyn Waugh (1903–1966) sammenlignes ofte med den jevngamle Graham Greene, som også konverterte til katolisismen. Waugh blandet satire og ren farse inn i sine fortellinger om den engelske overklasse i mellomkrigstiden. Mest kjent er Gjensyn med Brideshead (1945). Med George Orwell (1903–1950) ble grensene mellom diktning og journalistikk utflytende, spørsmålet er hva man skal legge vekt på. På 1930-tallet var han først og fremst fattigdommens dikter, men det er hans politiske allegorier, Kamerat Napoleon (Animal Farm, 1945) og den dystre framtidsfabelen 1984 (1949) som gjorde ham berømt. Joyce Cary (1888–1957) og Ivy Compton–Burnett (1884–1969), to forfattere på motsatt ende av skalaen, tilhører også denne epoken.
Til tross for de sosiale vanskelighetene i mellomkrigstiden var det også en allmenn velstandsøkning. Utdannelsessystemet sørget for at store deler av befolkningen var lese- og skrivekyndige. De store salgssuksessene var underholdningslitteratur til rimelig pris og høyt opplag og som aldri bekymret seg for dypere problemer og komplekse forklaringer. Kjærlighetsromanen om den unge pikes håpefulle vei til lykken i form av en rik ektemann oppsto i viktoriatiden og fortsatte sin suksess i denne epoken. Den engelske detektivromanen som Arthur Conan Doyle etablerte ble videreført av en rekke dyktige kvinnelig forfattere, særlig Agatha Christie (1890–1976) og Dorothy L. Sayers (1893–1957). Spesielt Christie var produktiv med rundt 80 kriminalbøker som alle holdt jevn kvalitet. Disse fungerte vel så mye som en intellektuell selskapslek enn som litterære prestasjoner. Også Edgar Wallace (1875–1932) var en særdeles produktiv forfatter med rundt 170 spion- og kriminalromaner. Hverken Christie eller Sayers oppholdt seg ved det grufulle slik Wallace gjorde. Den rene spenningsromanen med redsel og gru ble dyrket i thrilleren, og spionromanene fikk sin store framgang først etter den andre verdenskrig.
Etter den andre verdenskrig begynte gjenoppbyggingen av England: Livet gikk videre, en ny moderne tid var i emning, men man levde på arven fra fortiden. De store dikterne fra mellomkrigstiden var enten middelaldrende eller døde. Med freden kom en ny frykt, den kalde krigen og atombomben. Det moderne var ikke uten skyggesider.
Den tradisjonelle detektivromanen ble en egen engelsk sjanger, og nye dyktige forfattere fulgte etter Christie og Sayers, blant annet skotten J. I. M. Stewart (1906–1994), en akademiker og litteraturkritiker som skrev skjønnlitteratur under sitt virkelige navn og rundt førti krimromaner under pseudonymet Micheal Innes. Krimromanene, mange med Sir John Appleby som detektiv, har elegante intriger med et typisk «highbrow» preg, for eksempel med allusjoner til engelsk litteratur og renessansekunst.
Spennings- og krimromanene konkurrerte om oppmerksomheten. Spenningsgenren hadde Graham Greene utnyttet tidligere. Den mest bemerkelsesverdige forfatteren var John le Carré, et pseudonym for David John Moore Cornwell (født 1931). Han arbeidet for MI5 og MI6 i 1950 og -60 årene inntil han fikk suksess med Spionen som kom inn fra kulden (1963), en spenningsromanen som på en overbevisende måte framstiller etterretningsagenter og dobbeltagenters harde og iskalde tilværelse i Berlin under den kalde krigen. Dramaene i le Carrés romaner skapes hovedsakelig av motstandernes intense mentale aktivitet, og inneholder forholdsvis lite action og vold.
Ian Fleming (1908–1964) skrev om den samme skumle verden som le Carré, men på et annet litterært nivå og med en langt mer forenklet karakterskildring. Flemings helt James Bond, spionen med rett til å drepe, ble så berømt at figuren overlevde sin skaper, slik Tarzan overlevde Edgar Rice Burroughs. Fleming var en dyktig teknisk historieforteller som ble et forbilde for andre forfattere.
Alistair MacLean (1922–1987) var en populær forfatter uten en bestemt helt, derfor var forfatternavnet i en større grad enn i Flemings tilfelle viktig i markedsføringen. Skotten MacLean var dessuten mindre engelsk sjåvinistisk enn Fleming, men skrev like spennende. Tittelen på hans første roman, HMS Ulysses (1955), henspilte ikke på James Joyce, men på et krigsskip som under andre verdenskrig gikk i konvoien PQ 17 til Murmansk.
Den engelske skjønnlitterære romanen etter verdenskrigen synes å vende seg bort fra ytre spenning og mot vare, finstemte beskrivelser av det engelske liv, mennesket presentert som en blanding av sosialt og metafysisk individ.
Angus Wilson (1913–1991) virket som bibliotekar i British Museum fra 1936 og fram til krigen. Etter krigen vendte han, som mange andre, tilbake til sin gamle stilling. I helgene skrev han noveller, og i løpet av en fire ukers ferie sin første roman, Hemlock and After (1952). Wilson skrev oppbrakt over sin samtid, refset engelsk besteborgerlighet og liksom-liberalisme, og hans figurer er tidvis sterkt karikerte. Først i 1955 sa han opp sin stilling for å bli forfatter på heltid. 
C.P. Snow (1905–1980) var både forfatter og vitenskapsmann, og tok i sine romaner opp forholdet mellom nettopp naturvitenskapen og humanismen. I elleve romaner under fellestittelen Fremmede og brødre (Strangers and Brothers), som ble utgitt i årene mellom 1940 og 1974, forteller Snow om en mann ved navn Lewis Eliot som i likhet med forfatteren arbeider ved Universitet i Cambridge, og via denne figuren belyser han de nye trusler mot vår sivilisasjon. Bøkene følger hans liv og karriere fra den beskjedne begynnelse i en liten by på den engelske landsbygda, til en rimelig vellykket sakfører i London til Cambridge, krigstid, tjeneste i Whitehall, og som embetsmann, før han blir pensjonert. Miljøet er utpreget engelsk, og viktigere enn Lewis Eliot er de mennesker han møter.
Den konflikten som Snow belyser gjennomgikk han også i et berømt essay: De to kulturer og den vitenskapelig revolusjon (The Two Cultures and the Scientific Revolution, 1959). Menneskeheten var skilt i to hovedkategorier: «vitenskapsfolk» (positivister og modernister) og de «litterært intellektuelle». Den første gruppen var framoverskuende, mens den siste gruppen var tilbakeskuende. Essayet fikk stor betydning for diskusjonen om hva som er «vitenskap» og hva som er «dannelse», forholdet mellom «naturvitenskap» og «humanisme».
Også Snows hustru Pamela Hansford Johnson (1912–1981) var litteraturkritiker og forfatter, hun skrev romaner, skuespill og poesi.
William Cooper, som egentlig het Harry Summerfield Hoff (1910–2002), var i flere år ansatt ved den britiske atomenergikommisjonen, og sto i likhet med Snow med en fot i hver leir. Hans forfatterskap er preget av lavmælte skildringer, som hans første roman Provincial Life (1950) og siden Married Life (1960). Hoff og Snow var bekjente som diskuterte romanteknikk, og deres bøker viser klare paralleller, skjønt ikke i emner.
Kingsley Amis' (1922–1995) roman Lucky Jim (1956) er et satirisk angrep på den akademiske verdens overfladiskhet. Colin Wilson (født 1931), romanforfatter og filosofisk essayist, først kjent med sitt lange essay The Outsider (1956): de mest interessante menneskene er de som står utenfor de etablerte områdene i samfunnet.Robert Liddell (1908–1992) formidlet også med sikker hånd det engelske samfunnets tradisjoner og særtrekk. Hans kanskje beste roman er Fortryllelsen tar slutt (The Last Enchantments, 1949). Alan Sillitoe (født 1928), David Storey (født 1933), Iris Murdoch (1919–1999) og Lawrence Durrell (1912–1990) var også markante navn.
William Golding (1911–1993) er etterkrigstidens store engelske forfatter, beæret med Nobelprisen i litteratur i 1983, og mest kjent for sitt mesterverk, og første roman, Fluenes herre (1954) som faktisk ble refusert av flere forleggere før T. S. Eliots forlag antok romanen. Fluenes herre er ingen omskriving av Daniel Defoes Robinson Crusoe, men en voksen og dypt alvorlig versjon av R. M. Ballantynes viktorianske barneboken Koralløya (The Coral Island, 1857) hvor tre gutter havner på en øy og oppfører seg som fullkomne britiske gentlemen som bringer sivilisasjon og kristendom til øya. 
Golding skrev sin bok i løpet av de første årene av atomalderen og den kalde krigen, og hendelsene skjer mot et bakteppe av en ikke nærmere spesifisert kjernefysisk krig hvor et fly krasjer og en grupper gutter overlever. Boken portretterer deres nedstigning fra sivilisasjon og til villskap. Golding var desillusjonert over den menneskelige natur, og mente at overlatt til seg selv ville mennesker uansett utdannelse og bakgrunn, om ikke nødvendigvis, forfalle til en mulig primitiv tilstand. Boken er realistisk og handlingen sannsynlig, men samtidig er teksten en allegori der figurer og handlinger representerer bestemte ideer eller verdier. Selve tittelen, «Fluenes herre», er en oversettelse av navnet på en avgudene i Det gamle testamentes som krever menneskeoffer.
I en senere bok, Martin den skipbrudne (Pincher Martin, 1956) fortelles det om en annen prekær situasjon: Den halvveis druknede Martin er blitt torpedert i Atlanterhavet og klamrer seg til en øde klippe. Han beskrives virkelighetsnær og heroisk fra øyeblikk til øyeblikk i sitt desperate forsøk på å overleve med havet fossende rundt seg. Temaet i Spiret (The Spire 1964) er også ensomhet.
1950-tallets engelske teater var preget av en ny generasjons nyskapninger. To teaterselskaper sto i spissen for det nye: The English Stage Company og The Theater Workshop, sistnevnte drevet av den radikale Joan Littlewood (1914–2002), i ettertid kalt for «det moderne teaters mor». Teateret ble benyttet for politisk kamp og like viktig var den kollektive bearbeidelse av manuskriptet. Shelagh Delaney (født 1939) og irske Brendan Behan (1923–1964) var blant de som skrev for Littlewoods selskap. 
The English Stage Company ble opprettet for nye unge dramatikere og det var her John Osborne (1929–1994) fikk antatt Se deg tilbake i vrede (Look Back in Anger) som hadde premiere den 8. mai 1956. Stykket slo an en ny tone i engelsk teater, her var raseri, fattigdom og en avskyelig hovedperson, men også grunnen til at han er slik han er, da hans verden ikke er mindre avskyelig. I dette stykket satte Osborne navn på den nye generasjonen dramatikere: «de sinte unge menn». Ikke alle de som ble karakterisert som unge sinte likte denne betegnelsen. Et fellestrekk var tvisynet på hovedpersonen, som kunne være både helt og skurk.
Osbornes neste stykke, Gjøgleren (The Entertainer, 1957) ga en skarpt portrett av en mislykket varietéskuespiller, og er blitt forstått som en metafor hvor det utdøende engelske varietéteateret (music hall) representerer det britiske imperiet. Imperiets undergang blir tydeliggjort ved hjelp av Suezkrisen i 1956.
Arnold Wesker (født 1932) har skrevet over 40 teaterstykker preget av underliggende politiske tema, og han står selv åpenbart på arbeiderklassens side i klassekampen. Sentralt står trilogien Hønsesuppe med byggegryn (Chicken Soup with Barley, 1959), Røtter (Roots, 1959), og Jeg snakker om Jerusalem (I’m Talking About Jerusalem, 1960): preget av nærgående realisme og politisk idealisme.
Kanskje enda mer intens var Harold Pinter (1930–2008). Han forente det absurde teater (i likhet med Beckett og Ionesco) med en gjenkjennbar realisme (jfr. Ibsen) som tidvis var skremmende. Han startet sin profesjonelle karriere i 1951, og skrev i alt 29 stykker i løpet av knapt 50 år. I 2005 mottok han Nobelprisen i litteratur.  Hans dramatikk er ofte preget av sterke konflikter blant ambivalente karakterer som kjemper en verbal kamp for å få gjennomslag for sin versjon av fortiden – stilistisk preget av teatralske pauser, komisk beregning, ironi og trusler. I den grad en dramatiker tvinger sitt publikum til å høre etter var det Pinter som greide det, samtidig som han viste dagligspråkets særegenheter og rikdom. «Han fikk oss til å høre nærmere på oss selv.» Et eksempel er Hjemkomsten (The homecoming, 1964) hvor en sønn kommer tilbake fra Amerika med sin nye hustru. Hun er en tidligere prostituert som fortsatt jager menn, og som utenforstående opptrer hun som en katalysator som utløser hun latente konflikter.
Andre betydningsfulle dramatikere var John Arden (født 1930), som blandet realisme med poetisk dialog, og tragikomikerne Joe Orton (1933–1967), Tom Stoppard (født 1937), og Peter Nichols (født 1927).
Dylan Thomas (1914–1953) fra Wales ble en levende legende: begavet som få, men med en livsappetitt som kunne drepe de fleste. Når han ikke diktet eller drakk livnærte han seg som journalist. Hans dikt var fyldige, hypnotiske ordmalerier. Under Milk Wood var et radiohørespill som senere ble tilpasset teateret. Horen Polly synger om sitt mangfoldige nattliv og blir overhørt av presten. Når sangen slutter sukker han: «Lovet være Gud! Vi er et musikalsk folk.» Også Thomas dikt lød godt i øret, han la vekt på vellyd, og hans høytlesning med walisisk aksent ble berømte, også i USA. Hans dikt Do not go gentle into that good night handlet om farens død. Diktet har ingen annen tittel enn første linje som blir gjentatt som et refreng. Dylan Thomas’ harde liv tok ham igjen til slutt. Han kollapset på en turné i USA i 1953 og døde på Chelsea Hotel i New York. Han ble 39 år.
Waliseren Ronald Stuart Thomass (1918–2000) enkle, direkte og ærlige stil om fattige slitere på landsbygda, markerte walisisk nasjonalitet, åndelighet og dype motvilje mot angliseringen. John Heath-Stubbs (1918–2006) vendte seg mot klassiske myter, som i hans lange arthurianske dikt Artorius (1972). Philip Larkin (1922–1985), karakterisert som en av de største engelske poetene i moderne tid, fikk sitt gjennombrudd med utgivelsen av sin andre diktsamling, The Less Deceived (1955). Man kan finne svake ekko av den frodig Thomas hos Larkin, men han er likevel langt mer forsiktig og akademisk.
Anglo-amerikanske Thom Gunn (1929–2004) vakte kritikernes interesse allerede med sin første diktsamling, Fighting Terms (1954), som han skrev i sin ungdomstid i England. På denne tiden var han med i den engelske litterære bevegelsen The Movement, og lyrikken hans var preget av en hard, direkte og metrisk konsentrert form. I 1954 bosatte han seg i USA og beveget seg mot en løsere stil med frie vers. Ted Hughes (1930–1998), tragisk gift med amerikanske Sylvia Plath (1932–1963), benyttet seg av naturens voldsomme krefter som tema og billedstoff. Han er blitt karakterisert som en av de beste poeter i sin generasjon, og ble poet laureate fra 1984 og til sin død.
Liverpool-poetene viser til et antall av unge, innflytelsesrike poeter på 1960-tallet fra Liverpool. Disse var en engelsk forlengelse av den amerikanske beat-bevegelsen. Deres utgangspunkt var den frodige popkulturen i Liverpool som også frambrakte The Beatles og andre popgrupper. De fremste var Adrian Henri (1932–2000), Roger McGough (født 1937) og Brian Patten (født 1946), men også andre lyrikere fra andre steder i England var knyttet til den samme bevegelsen, som Pete Brown fra London som blant annet skrev sangtekster for rockegruppa The Cream. Det musikalske er et nøkkelord, både Henri og McGough hadde bakgrunn i jazzmiljøet. Dikterne reiste på turnéer med diktene sine leste dem opp på scenen i nattklubber og i puber, utga dem på grammofonplater, ofte ledsaget av musikk, og først senere ble de trykket tradisjonelt i en bok. Til tross for folkeligheten og det musikalske i diktene, var de også preget av eksperimenter og nyskapende lek med ord.
Engelsk «fantasy» eller fantastisk litteratur står i en posisjon for seg, og er kanskje mer solid tuftet på en litterær tradisjon enn den tilsvarende amerikanske. Det gjelder ikke minst J.R.R. Tolkien (1892–1973) som var professor i angelsaksisk språk, engelsk og litteratur. Hans tredelte roman Ringenes herre (1954–1955) var lenge kun dyrket av liten skare beundrere, men fra 1960-tallet begynte antallet lesere å vokse, særlig blant unge, noe som kulminerte i den spektakulære filmatiseringen fra 2001-03 ved regissøren Peter Jackson. 
Tolkien tilhørte en litterær diskusjonsgruppe, The Inklings, sammen med en annen britisk akademiker og forfatter, hans nære venn C.S. Lewis (1898–1963). Mens Tolkien trakk veksler på norrøn og germansk mytologi, var Lewis preget av klassisk gresk mytologi og sin kristne tro, noe han ga uttrykk for både som essayist og i sin syvbinds romanserie Legenden om Narnia (1950–1956), mer skrevet for et yngre publikum. 
Også Philip Pullman (født 1946) tilhører samme fantastiske tradisjon med trilogien Den mørke materien, utgitt mellom 1995 og 2000. I motsetning til Lewis er Pullman ateist, og han har blitt angrepet av kristne for at bøkene hans formidlet negative holdninger til religion, og særlig kristendom, noe Pullman selv har avvist. Det er teokratiet han angriper.
Neil Gaiman (født 1960) er en forfatter av fantasy, tegneserier og filmmanus. Hans kanskje mest kjente verk er den lange tegneserien Sandman (utgitt i årene 1988–1996), som opptegner hendelsene til Morpheus, som hersker over drømmenes verden, noe Gaiman selv har sammenfattet i forordet til Endless Nights: «Drømmenes herre erfarer at man må endre seg eller dø, og tar sin beslutning.»
Både Gaiman og Alan Moore (født 1953), som har en tilsvarende produksjon, har vunnet mange priser og har en nær kultlignende status hos sine lesere.
J.K. Rowling (født 1965) har også hatt enorm suksess hos en noe yngre lesergruppe med sin populære, syv bind sterke romanserie om den unge trollmannen Harry Potter, utgitt i tiden mellom 1997 og 2007. Felles for alle de nevnte forfatterne er at bøkene deres har gitt opphav til påkostede og teknisk avanserte filmer.
Å avgrense den engelske litteraturen er et evigvarende problem. Enkelte irske, skotske og walisiske forfattere faller naturlig innenfor engelsk litteratur ved at de virket i det engelske litterære landskapet. I de siste tiårene oppsto et særtrekk ved at mange av de mest framtredende forfatterne hadde røtter utenfor Storbritannia, noe som naturlig nok også preget deres forfatterskap. Det kan se ut som en ironi at 1900-tallets engelske litteratur ble innledet med Rudyard Kiplings skildringer av briters liv i koloniene, og ble avsluttet med en rekke forfattere som skildret den motsatte reisen: fra koloniene, og til Storbritannia.
V.S. Naipaul (født 1932), født i Trinidad og Tobago, en daværende britisk koloni, av hinduisk og vestindisk slekt, ble tildelt Nobelprisen i litteratur i 2001, og ble siden adlet av den britiske dronningen. I sine bøker fokuserer han blant på religionens rolle, hvor især hans syn på islam har vakt vrede i muslimske kretser. Nasjonalisme og kolonialisme er likeledes emner han har vært opptatt av.
Salman Rushdie (født 1947) er født i Bombay, men utdannet ved Universitet i Cambridge. Hans verker beveger seg i grenselandet mellom mange forskjellige sjangre, som magisk realisme, postmodernisme og postkolonialisme. Rushdies måte å bruke språket på er levende og utfordrende, og han eksperimenterer med å blande uttrykk fra andre språk, særlig urdu/hindi inn i teksten. Han ble verdenskjent med Sataniske vers (1988). I et kapittel henviser Rushdie til en apokryf muslimsk legende hvor profeten Muhammed i et svakt øyeblikk anerkjente andre guddommer enn Allah. Til tross for bokens åpenbare litterære kvaliteter, druknet disse nesten i en politisk fordømmelse, særlig fra muslimsk hold, noe som gikk så langt som at forfatteren ble truet på livet. Selv om forfølgelsen har kostet mye, har Rushdie fortsatt som kunstner, og videreutviklet sitt blomstrende forfatterskap.
Timothy Mo (født 1950 av britisk mor og kinesisk far) levde i Hongkong til han var ti år. Han har blitt nominert («shortlisted») til den prestisjefylte Bookerprisen flere ganger, blant annet for Sour Sweet (1982), selv om hans forfatterskap foreløpig kun teller fem romaner.
Hanif Kureishi født i London i 1954) av pakistanske foreldre, skriver særlig drama, men også romaner. Temaene er rase, nasjonalisme, innvandring og seksualitet.
Kazuo Ishiguro (født 1954) ble født i Japan og familien flyttet til England i 1960. En rekke av hans romaner har handling fra fortiden, slik som Resten av dagen – som er filmet. Never Let Me Go fra 2005 har futuristiske overtoner med en handling som paradoksalt nok er plassert på slutten av 1990-tallet, men i en alternativ verden. Ishiguro skrev også fire sangtekster til jazzsangeren Stacey Kents album Breakfast On the Morning Tram.
Zadie Smith (født 1975 i London av en mor fra Jamaica) tjente i studietiden til livets opphold som jazzsanger. På samme tid skrev hun en serie noveller for en studentavis (utgitt som May Anthologies) og romanen Hvite tenner (White Teeth, 2000) – hennes debut og gjennombrudd. Senere har hun gitt ut bøkene The Autograph Man (2002 ) og On Beauty (2005). Den siste ble nominert til Man Booker Prize og tildelt Orange Prize for skjønnlitteratur i 2006.
De siste tiårene har blant annet Anthony Burgess (1917–1993) levert litteratur av høy kvalitet. Burgess' dystopiske roman Den mekaniske appelsin (1962) er bedre kjent under originalnavnet A Clockwork Orange, og er manusgrunnlag for kultfilmen med samme navn. Hans opus magnum, Earthly Powers (Jordiske makter), ble utgitt i 1980. Burgess var også en habil komponist og lingvist.
John Fowles' (1926–2005) roman Den franske løytnantens kvinne (1969) ble filmatisert i 1981 etter manus av Harold Pinter. 
Patrick O'Brian (1914–2000) fikk en renessanse etter at han ble relansert i USA tidlig på 1990-tallet, og ikke minst i forbindelse med filmatiseringen av Master and Commander: The Far Side of the World. Filmen inneholder utvalgte hendelser fra tre av de 20 historiske sjøromanene i Aubrey/Maturin-serien.
Journalisten Giles Foden (født 1967) skrev The Last King of Scotland i 1998, en fiktiv skildring av den afrikanske diktatoren Idi Amins regime i Uganda. Douglas Adams (1952–2001) fornyet science fiction-sjangeren i det humoristiske og absurde fembindsverket Haikerens guide til galaksen.
Man Booker Prize for Fiction blir årlig utdelt til den beste romanen skrevet på engelsk av en innbygger i Samveldet, Irland eller Zimbabwe. Prisen har så høy status at bare det å bli nominert gir stor omtale og salg, og er derfor også av stor betydning for bokbransjen. Bookerprisen har ført en rekke forfattere av lødige romaner fram i lyset siden den første utdelingen i 1968.
Blant britiske prisvinnerne fra senere år er Pat Barker (født 1943) med romanen The Ghost Road i 1995, det tredje bindet i en trilogi som følger britiske offiserer skadet av bombesjokk under den første verdenskrig. Graham Swift (født 1949) vant prisen i 1996 med Last Orders som utforsker forholdene til en gruppe krigsveteraner i London. Den produktive Ian McEwan (født 1948) fikk prisen i 1998 for Amsterdam, en moralsk fortelling om en avisredaktør og en komponist. Alan Hollinghurst (født 1954) fikk prisen for sin femte roman Den skjønne linje i 2004 som følger den homoseksuelle hovedfiguren mot et bakteppe av hykleri, aids, rikdom og galskap.
Salman Rushdie vant i 1981 Bookerprisen for sin episke roman Midnattsbarn, en bok som ved hjelp av magisk realisme skildrer Indias overgang fra britisk kolonialisme til uavhengighet. Under prisens 25-årsjubileum i 1993 ble Midnattsbarn kåret til den beste prisbelønte boka så langt, og under 40-årsjubiléet i 2008 ble Rushdie tildelt en lignende pris for samme bok.
Romantic Movement in English Literature – nettsted for den romantiske bevegelsen i engelsk litteratur
Luminarium: Anthology of Middle English Literature (1350–1485) – antologi av mellomengelsk litteratur
Luminarium: 16th Century Renaissance English Literature (1485–1603) – 1500-tallets engelske renessanse
Luminarium: Seventeenth Century English Literature (1603–1660) – 1600-tallets engelske litteratur
A Bibliography of Literary Theory, Criticism and Philology, Red. José Ángel García Landa, (Universitet i Zaragoza, Spania) – bibliografi over litterær teori, kritikk og filologi

Engelsk renessanseteater eller elisabethansk teater er den dramatikk som ble skrevet og framført i England mellom reformasjonen og stengningen av teatrene i 1642. Denne perioden blir også kalt tidlig moderne engelsk teater og inkluderer dramatikk av Christopher Marlowe, William Shakespeare, Ben Jonson og andre.
Begrepet «elisabethansk teater» dekker i snever forstand kun det teater som ble skrevet og framført i England under styret til dronning Elizabeth I, det vil si i tidsrommet 1558–1603. Som sådan er elisabethansk teater atskilt fra jakobinsk teater, assosiert med styret til kong Jakob I, 1603–1625, og det karolinske teater, assosiert med kong Karl I, 1625 og fram til stengningen av teatrene i 1642. «Engelsk renessanseteater» inkluderer derimot alle de nevnte underkategoriene.
Engelsk renessanseteater oppsto ut av flere teatertradisjoner i middelalderen, slik som mysteriespillene, framført som en del av religiøse festivaler i England og andre deler av Europa. Mysteriespillene var komplekse gjenfortellinger av legender basert på bibelske tema, opprinnelig framført i selve kirkerommet, men som senere ble knyttet til de verdslige feiringene som vokste opp rundt religiøse festivaler. Andre kilder til engelsk renessanseteater var blant annet moralspill som vokste ut av mysteriespillene, og skoledramaet som forsøkte å gjenskape den greske tragedie. Den italienske tradisjonen med Commedia dell'arte og de omstendelige maskeradene som ble holdt ved hoffene kan også ha hatt en betydning i formingen av det offentlige teateret.
Skuespillere knyttet til husholdningen til ledende adelsmann hadde sesongbetonte fremføringer av stykker på ulike steder allerede før Elizabeth I. Disse skuespillerne ble rekruttert inn som de profesjonelle skuespillerne som spilte på den elisabethanske scenen. Disse skuespillerne reiste på turné og dette erstattet gradvis fremføringen av mysteriespill og moralspill med lokale skuespillere. De siste teaterselskapene som manglet en formell beskyttelse fra en adelsmann ble fjerne ved en lov i 1572 ved at disse ble erklært som løsgjengere. Også ved hoffet erstattet profesjonelle selskaper med adelig støtte de tidligere maskerader som hadde vært vanlig i de første årene av Elizabeth Is styre. Disse hadde blitt framført av hoffmenn og andre amatører. De profesjonelle selskapene vokste i antall og kvalitet i løpet av dronningens styre.
Myndighetene i London var stort sett fiendtlig innstilt til offentlige framføringer, men dette ble motvirket av dronningens glede over skuespill og støtten fra det kongelige råd. Det vokste fram flere teatre i Londons utkant, spesielt i Southwark, på sørsiden av elven Thames, overfor av City of London, hvor byborgerne lett kunne bli rodd over og således var utenfor bymyndighetenes autoritet. Teaterselskapene benyttet påskuddet at deres offentlige framføringer kun var hyppige øvelser før forestillingen skulle fremføres for dronningen. Selv om opptreden for dronningen ga prestisje, var det kun offentlige framføringer for folk flest som ga de inntektene som profesjonelle skuespillere trengte for å leve.
Sammen med profesjonens økonomi endret også dramaets karakter seg på slutten av perioden. Under Elizabeth I var dramaet et felles og klasseløst kunstnerisk uttrykk: hoffet så på de samme skuespill som vanlige folk. Med utviklingen av private teatre ble dramaet mer orientert mot smaken og verdiene til overklassen. I den siste del av styret til kong Karl I ble svært få nye skuespill skrevet for offentlige teatre, som dog fortsatte ved hjelp av de verkene som hadde blitt skrevet i tidligere tiår.
En avgjørende faktor i utviklingen og suksessen for det engelske renessanseteater var etableringen av store og økonomisk drivverdige offentlige teatre. Etterhvert som disse kom i gang, ble dramatiseringer mer institusjonalisert og permanent i stedet for å være et forbigående fenomen. Denne utviklingen ble særlig innledet med byggingen av det teaterbygget som rett og slett ble kalt The Theatre av James Burbage i Shoreditch i 1576. The Theatre ble hurtig etterfulgt av de nærliggende The Curtain Theatre (1577), The Rose (1587), The Swan (1595), The Globe (1599), The Fortune (1600), og The Red Bull (1604).Arkeologiske utgravninger av fundamentet for The Rose og The Globe på slutten av 1900-tallet viste at alle teatrene i London hadde individuelle ulikheter, men den felles funksjonen medførte allikevel en ensartet planløsning. Offentlige teaterbygg var tre etasjer høye, og bygd rundt en åpen plass i midten. Vanligvis var denne mangekantet i tversnittet for å gi en generell rund effekt, skjønt både Red Bull og det første Fortune var kvadratiske, de tre nivåene med gallerier med utsikt innover så utover en åpen midtdel der scenen stakk ut, hovedsakelig en plattform omgitt på tre kanter av publikum, kun bakenden ble forbeholdt for ankomst og utgang for skuespillerne og sittestoler for musikerne. De øvre nivåene bak scenen kunne bli brukt som en balkong, slik det ble gjort i stykkene Romeo og Julie og Antonius og Kleopatra, eller som et sted hvor en skuespiller kunne holde en tale til mengden, slik som i Julius Cæsar.
De tidligste teatre var sårbare for brann, da de var bygget i tømmer, forskalingsbord og mørtel og med stråtak. Når det var nødvendig, ble de forsterket med sterkere strukturer. Da Globe brant ned i juni 1613 ble det gjenoppbygd med tak av tegl. Da Fortune brant ned i desember 1621 ble det gjenoppbygd i murstein (og da heller ikke lenger kvadratisk).
En annerledes modell ble utviklet ved The Blackfriars Theatre, som kom kontinuerlig i bruk fra 1599. Blackfriars var lite sammenlignet med tidligere teatre og hadde tak framfor den vanlige åpne himmelen, og lignet således på et moderne teater sammenlignet med de samtidige teatrene. Andre mindre, innendørsteater fulgte, som The Whitefriars (1608) og The Cockpit (1617). Med byggingen av Salisbury Court Theatre i 1629 i nærheten av stedet for det nedlagte Whitefriars hadde London-publikumet seks teatre å velge mellom: tre utendørs «offentlige» teatre, The Globe, The Fortune, og The Red Bull, og tre mindre innendørsteatre, såkalte «private» teaterhus, The Blackfriars, The Cockpit, og Salisbury Court Theatre. Publikum på 1630-tallet hadde fordel av et halvt århundres heftig dramatisk utvikling, med skuespill av Marlowe og Shakespeare og deres samtidige som fortsatt ble fremført på regulær basis, de fleste i offentlige teatre. Nyere verk av samtidige skuespillforfattere var det også rikelig av, som regel framført i private teatre.
En gang rundt 1580, da både The Theatre og The Curtain var stappfulle av publikum på sommeren, var den totale teaterkapasiteten i London på omtrent 5 000 plasser. Med byggingen av nye teaterbygg og dannelsen av nye teaterselskap, var hovedstadens totale teaterkapasitet overgått 10 000 etter år 1610. I 1580 kunne den fattigste borger kjøpe billett til The Curtain eller The Theatre for en penny; i 1640 kunne de skaffe seg adgang til The Globe, The Cockpit eller The Red Bull for omtrent denne samme prisen. Billettprisene for de private teatrene var rundt fem til seks ganger høyere.
Skuespillerselskaper arbeidet innenfor et repertoarsystem; i motsetning til moderne oppsetninger som kan gå i månedsvis eller år med den samme forestillingen, spilte teaterensemblene i denne perioden sjelden det samme stykket to dager på rad. Thomas Middletons A Game at Chess (Et slag sjakk) gikk i ni forestillinger etter hverandre i august 1624, og det var et unikt, uovertruffent og ikke gjentatt fenomen. 
1592-sesongen til teaterselskapet Lord Strange's Men ved Rose Theatre var langt mer representativt: mellom 19. februar og 23. juni framførte det 23 forskjellige stykker, noen ganger kun én eneste forestilling, og dets mest populære stykke i løpet av sesongen var The First Part of Hieronimo (basert på Thomas Kyds Den spanske tragedie), som ble spilt 15 ganger. Det framførte aldri det samme stykket to dager på rad, og sjelden det samme stykket to ganger i løpet av samme uke. Arbeidsmengden til skuespillerne må ha vært voldsom, særlig de hovedrollene som Edward Alleyn tok.
Et karakteristisk trekk ved teaterselskapene var at de besto av utelukkende mannlige skuespillere. Inntil styret til Karl II ble alle kvinnelige roller spilt av tenåringsgutter i kvinneklær. I motsetningen til i Spania, hvor det tidvis var nedfelt i lovverket, var det ingen engelsk lov som uttrykkelig forbød kvinnelige skuespillere, det var bare «utenkelig». Det var først i 1629 at det for første gang var en kvinnelig skuespiller på en engelsk scene. Nyvinningen ble innført av en fransk gjestende skuespillergruppe, men kvinnene ble buet og mobbet ned av scenen. Dette var et nytt teater som hadde akkurat åpnet i Salisbury Court. Tre uker senere ble det gjort et nytt forsøk, men heller ikke denne gangen ville publikum tolerere dette.
Londons voksende befolkning og den økende velstanden, sammen med folks interesse for det spektakulære, førte til produksjon av en dramatisk litteratur med bemerkelsesverdig variasjon, kvalitet og omfang. Selv om de fleste skuespill som ble skrevet for den elisabethanske scenen har gått tapt, er det likevel bevart over 600 stykker.
Dramatikerne, ingen kvinner var profesjonelle dramatikere i denne epoken, var stort sett fra beskjedne kår og hadde kjempet seg fram ved hjelp av egne midler. Noen få hadde utdannelse fra enten Oxford eller Cambridge, men det var ikke mange. Selv om William Shakespeare og Ben Jonson var skuespillere, synes det ikke som om det var vanlig, og ingen betydelig forfatter som var aktiv etter år 1600 er kjent for å ha kombinert dette med å arbeide som skuespiller.
Ikke alle dramatikerne passer til det moderne bildet av en poet eller en intellektuell. Christopher Marlowe ble drept i det som tilsynelatende var et slagsmål på et vertshus, mens Ben Jonson drepte en skuespiller i en duell. Flere andre var sannsynligvis soldater.
Dramatikere ble vanligvis betalt en fast sum i løpet av skriveprosessen, og om deres skuespill ble akseptert kunne de også få betaling for hver daglige forestilling. De hadde derimot ikke noen eierskap til de skuespill de skrev. Straks et skuespill ble solgt til et teaterselskap eide selskapet det, og forfatteren hadde ingen kontroll over rollebesetning, framførelse, endringer og revisjoner av teksten, eller utgivelse av stykket.
Dramatikernes profesjon var utfordrende og langt fra lukrativ. Nedtegnelser i Philip Henslowes Diary (Dagbok) viser at i årene rundt 1600 ble han betalt så lite som £6 eller £7 for hvert stykke. Dette var sannsynligvis nederst på lønnsskalaen, skjønt selv de beste forfatterne kunne ikke kreve stort mer. En forfatter som arbeidet alene kunne vanligvis skrive to skuespill i løpet av et år. På 1630-tallet signerte Richard Brome en kontrakt med Salisbury Court Theatre om å produsere tre skuespill i året, men han klarte ikke arbeidsbyrden. 
Shakespeare produserte færre enn 40 stykker i en karriere som strakte seg over mer enn to tiår; han var finansielt suksessfull ettersom han også var skuespiller, og enda viktigere det faktum at han også eide andeler i selskapet som han spilte for og i de teaterhus de brukte. Ben Jonson fikk suksess som leverandør av hoffmaskerader og var talentfull i å skaffe seg økonomisk beskyttelse fra adelen, noe som var en viktig del av det sosiale og økonomiske livet i denne epoken. De forfattere som kun skrev uten annen inntekt hadde det langt trangere. Biografiene om de tidligste forfatterne, som George Peele og Robert Green, og senere Philip Massinger, er preget av økonomisk usikkerhet, kamp for tilværelsen og fattigdom.
Dramatikere forholdt seg til sine naturlige begrensninger i produktiviteten ved å slå seg sammen i grupper på to, tre, fire og til og med fem forfattere, for å skrive teksten til et skuespill. Hovedmengden av de stykker som ble skrevet i denne epoken var et resultat av samarbeid mellom flere, og de som skrev alene og unngikk samarbeid, som Jonson og Shakespeare, var unntaket fra denne regelen. Ved å dele på arbeidsmengden ble også inntekten delt, men ordningen synes å ha fungert godt nok til at den var verd å gjennomføre. Av de mer enn 70 skuespill som er tilskrevet Thomas Dekker, er bortimot 50 av dem gjort i samarbeid med andre. I et enkelt år, 1598, skrev Dekker på 16 skuespill i samarbeid med andre for impresario Philip Henslowe, noe sa ga ham en inntekt på £30, eller litt mindre enn 12 shilling i uka, løst regnet det dobbelte av det en gjennomsnittlig forfatter tjente.Ved slutten av sin karriere hadde Thomas Heywood i et kjent sitat hevdet å ha hatt «en hel hånd, eller i det minste en langfinger» i forfatterskapet til rundt 220 skuespill. En forfatter som skrev alene ville vanligvis ha trengt måneder på å skrive ett skuespill, skjønt det ble sagt at Jonson brukte fire uker på å skrive Volpone. Henslowes Diary tyder på at det var behov for en gruppe på fire eller fem forfattere for å skrive et stykke på under to uker. Riktignok viser Diary at forfattergruppen til Henslowe, Anthony Munday, Robert Wilson, Richard Hathwaye, Henry Chettle og andre, også den unge John Webster, at selv om de begynte på et prosjekt og aksepterte forskudd for det, klarte de likevel ikke å produsere et resultat. Moderne forståelse av samarbeid i denne epoken er tendensiøs fordi fiaskoer har vanligvis forsvunnet uten et spor, med ett større unntak fra regelen, det uferdige teaterstykket Sir Thomas More.
Sjangre i denne perioden inkluderer historiske drama som fortolket engelsk eller europeisk historie. Shakespeares skuespill om livene til kongene, som Richard III og Henry V, tilhører denne kategorien, noe Christopher Marlowes Edward II og George Peeles Famous Chronicle of King Edward the First også gjør. Det var også endel historiske drama som behandlet nyere hendelser, blant annet det lite kjente A Larum for London, som dramatiserte herjingen av Antwerpen i 1576.
Tragedier var en populær sjanger og den aller første engelske tragedie er antagelig Gorboduc (skuespill), som ble fremført for dronning Elisabeth den 18. januar 1562. Marlows tragedier var spesielt populære, slik som Doktor Faustus og Jøden fra Malta. Publikum likte særlig hevndramaer som Thomas Kyds Den spanske tragedie. John Websters Hertuginne av Malfi framviste en parade av blodige grusomheter. Et tilsvarende drama var Shakespeares MacBeth. 
Komedier var også vanlige. En undersjanger som ble utviklet på denne tiden var bykomedier, som satirisk tok for seg livet i London etter inspirasjon fra den romerske nye komedien. Eksempler er Thomas Dekkers The Shoemaker's Holiday (Skomakerens ferie) og Thomas Middletons A Chaste Maid in Cheapside (En kysk pike i Billigby).
Om enn marginalisert kunne eldre sjangrer, slik som pastoraler som The Faithful Shepherdess (Den trofaste hyrdinne, 1608) og selv moralspill som Four Plays in One (Fire skuespill i ett, ca. 1608–1613) utøve innflytelse. En gang etter 1610 fikk en ny hybridsjanger, tragikomedien, nyte en viss blomstring, noe også maskeraden fikk via periodene til de to første Stuart-kongene, Jakob I og Karl I.
Kun et fåtall av skuespillene fra det engelske renessanseteateret ble trykket. Av Heywoods 220 skuespill som nevnt over ble kun rundt 20 utgitt i en bok. Litt over 600 skuespill ble utgitt i perioden som helhet, vanligvis i individuelle bøker i kvartformat. Store samleutgaver, som de med Shakespeares, Ben Jonsons, Beaumonts og Fletchers dramaer, var en sen og begrenset utvikling. 
I nyere tid har det vært tenkt at skuespillutgivelser var populær lesning for renessansepublikumet, som ga frisk kapital for de som trykte og solgte dem, men nyere forskning har argumentert for at utgivelser av skuespill var en risikabel og marginal forretning, skjønt dette emnet er fortsatt debattert blant forskere. Noen av de mest suksessfulle utgivere under den engelske renessansen, som William Ponsonby eller Edward Blount, utga svært sjeldent skuespill.
Et svært lite antall skuespill fra denne epoken har blitt bevart, ikke som trykt tekst, men som manuskript.
Den framvoksende protestantiske puritanistbevegelsen i England var fiendtlig innstilt til teatrene, som de av flere grunner betraktet som synd. Den vanligst refererte grunnen var at unge menn kledde seg i kvinneklær for å spille kvinneroller. Teatrene lå i de samme strøkene av byene som bordellene og der hvor andre former for kriminalitet florerte. Da den puritanske fraksjonen av parlamentet fikk kontroll over London på begynnelsen av den engelske borgerkrigen, ble det gitt ordre den 2. september 1642 om at alle teatre skulle stenges, men dette skyldtes også at teatrene ble benyttet til å fremme opposisjonelle, politiske syn.
Etter at monarkiet ble gjenreist i 1660 ble teatrene på nytt åpnet. Den engelske kongen og mange av forfatterne hadde tilbrakt år i Frankrike og var da blitt påvirket av det blomstrende franske teateret under kong Ludvig XIV, spesielt tragedier. Imidlertid hadde det engelske publikumet liten entusiasme for de strukturerte, likeframme og velformede komediene til for eksempel Molière, men forlangte i stedet livlige, overlessete handlingsdrama med fasettert handlingsgang og en hesblesende komisk fart, samt den elisabethanske karakteren med tallrike scener og mangfoldige figurer. Således levde sjangerblandingen videre i gjenreisningskomedien. Klassikerne fra renessansen ble stadig oppført under det nye monarkiet, men mange av tragediene ble tilpasset den nye smaken.
Chambers, E. K.: The Elizabethan Stage. 4 Volumes, Oxford, Clarendon Press, 1923.
Gurr, Andrew: The Shakespearean Stage 1574–1642. Third edition, Cambridge, Cambridge University Press, 1992.
Shakespeare and the Globe fra Encyclopaedia Britannica; en mer omfattende ressurs om teatrene for denne epoken enn tittelen antyder
Richard Southern archive at the University of Bristol Theatre Collection, Universitet i Bristol
Engelsk tilhører den vestgermanske språkgruppen, og er det største germanske språket i dag, foran tysk, nederlandsk og nordiske språk. England ble i det 5. århundret erobret av anglere og saksere fra dagens Nord-Tyskland, som brakte med seg germanske språk. Blant de språklige slektningene på kontinentet står frisisk og nedertysk nærmest. Dette utviklet seg til gammelengelsk, som igjen utviklet seg til dagens engelske språk. Det er det tredje mest talte førstespråk (morsmål), med ca. 402 millioner brukere i 2002, hovedsakelig på De britiske øyer, i Nord-Amerika og i Oseania. Engelsk fungerer i tillegg som hjelpespråk i store deler av verden, først og fremst i de tidligere britiske og amerikanske koloniene i Afrika og Asia. Endelig er engelsk det viktigste fremmedspråket i verden, og brukes i store deler av verden som et lingua franca.
Engelsk språks historie går tilbake til 400-tallet. Det gjennomgikk en radikal endring med den normanniske erobringen i det 11. århundre. Da England begynte å etablere oversjøiske kolonier rundt år 1600, ble det engelske språket utbredt både i Amerika og Asia, seinere også i Afrika og Australia. Med USAs inntreden som en stormakt i det 20. århundre ble engelsk kanskje verdens viktigste språk for mellomfolkelig kommunikasjon.
Engelsk er i dag et verdensledende språk, og har sin opprinnelse i det språket som ble snakket av de germanske innvandrerne til det nåværende England, anglerne, sakserne og jydene. Ifølge den angelsaksiske krønike fra ca. 449 e.Kr., ba Vortigern, som var konge over De britiske øyer, de såkalte «Angle kin» (anglere som ble styrt av Hengest og Horsa) om hjelp mot pikterne. Til gjengjeld skulle anglerne få områdene i sørøst. Mer hjelp ble etterspurt, og derfor kom det menn fra «Ald Seaxum», «Anglum» og «Iotum» (saksere, anglere og jyder). Krøniken dokumenter den etterfølgende innvandring av «nybyggere» som etter hvert dannet sju kongedømmer: Northumbria, Mercia, East Anglia, Kent, Essex, Sussex, og Wessex. Om germanerne opprinnelig ble invitert over, utviklet det seg svært krigerske motsetninger mellom kelterne og germanerne. Ut på 500-tallet hadde imidlertid anglerne, sakserne og jydene stort sett fått kontroll over det som i dag er England. Derimot holdt keltisk språk seg i Wales, Cornwall, Irland og Skottland. Ordet England er avledet av folkenavnet anglerne, fordi disse var den mest tallrike gruppe. Deres navn kommer igjen fra Angeln i Tyskland, regionen som de hadde utvandret fra.
Fra 500-tallet av ble også de første angelsakserne kristnet, og etterhvert utviklet det seg en litteratur på angelsaksisk, også kalt gammelengelsk. Dermed kjenner vi dette språket, som kjennetegnes av et ordforråd som stort sett var germansk, men med enkelte keltiske og latinske lånord. Gammelengelsk hadde også en komplisert grammatikk med kasusbøyning av substantiv omtrent som vi i dag kjenner fra islandsk og tysk. Uttalen kan vi imidlertid bare gjette på, men den må ha vært ganske ulik den som finnes i engelsk i dag. Språket er overlevert oss i form av en omfattende litteratur, og det viktigste verket er Beowulf.
Fra rundt 800 ble England utsatt for en ny invasjon, denne gangen av danske og norske vikinger. Store områder i Yorkshire og Northumberland fikk dansk bosetting, mens Cumbria i nordvest fikk norsk bosetting. Denne massive innvandringen påvirket også språket; mange mennesker strevde med å lære seg den kompliserte grammatikken, og siden mange nok gjorde store språkfeil, ble grammatikken forenklet. I tillegg fikk engelsk en lang rekke lånord fra norrønt, slik som «law» (lov), «take» (ta) og pronomen som «they» og «them». Norrøne stedsnavn finnes i stort antall i nord, mange av dem ender på -dale (dal), -thorpe (torp) eller -keld (kilde). Fjellene i Lake District heter -fell, mens sjøene heter -water. Gatene i York ender på -gate. Også bynavnet York har nordisk innflytelse. Stedsnavnet, som opprinnelig var Eoforwic, ble forenklet til Jorvik av vikingene, dette ble etter hvert til dagens York.
I tillegg førte trykket fra vikingene til at de saksiske dialektene i sør ble grunnlaget for skriftspråket, ikke angler-dialektene i de erobrede områdene i nord.
I 1066 kom det en ny invasjon, denne gang sørfra. Normannernes invasjon av England under Vilhelm Erobreren i  førte til at normannisk fransk ble språket for kongemakta og adelen. Bare alminnelige engelskmenn fortsatte å snakke engelsk. Ennå i dag forkynner lederen i det britiske overhuset «la reyne le veult» (dronningen vil det) når noe er vedtatt (merk at stavemåten avviker fra moderne fransk, la reine le veut). Kongehusets våpen er ennå forsynt med valgspråket «Dieu et mon droit», Gud og min rett.  Noen spesielle misforståelser oppsto også på denne tida; de kjente beefeaters (oksekjøttspiserne) i Tower of London hette opprinnelig buffetiers, altså de som passet på buffeten. Rotten Row (den råtne veien) i London kommer egentlig av route du roi, kongens vei. Først rundt år 1400 snakket alle engelsk igjen, men dette var en sterkt endret form for engelsk. Grammatikken var nå svært forenklet, og ordforrådet var blitt supplert eller avløst av franske ord. De hverdagslige ordene var gjerne de samme gamle engelske, mens de noe mer høytidelige var av fransk opprinnelse. Derfor ser man pigs, sheep og oxen på engelske bondegårder, mens de samme dyrene har blitt til pork, mutton og beef (hhv porc, mouton og boeuf på fransk) når de dukker opp på middagsbordet. Verbet å begynne kan være det engelske begin eller det mer høytidelig franske commence (av fransk commencer). Språket i seinmiddelalderens England kalles middelengelsk, og det mest kjente litterære verket fra perioden er Geoffrey Chaucers Canterbury-fortellingene.
Vi regner moderne engelsk fra 1500-tallet av. I denne perioden inntrådte det store vokalskiftet i engelsk, som gjorde at vokalendelsene ble slukt, omtrent som i trøndersk, og vokalene inni ordene ble omformet. Skriftspråket holdt imidlertid ikke følge med disse endringene i uttalen, og dette er forklaringene på den store inkonsekvensen som preger engelsk skriftspråk i forhold til uttale. Denne perioden er også preget av en omfattende litteratur, med William Shakespeare som det største navnet.Grunnlaget for engelsk som verdensspråk ble også lagt i denne perioden, med grunnleggelsen av de engelske koloniene i Amerika fra 1607 av. Noe seinere etablerte engelskmennene også handel i India og Afrika. Kontakten med nye språk og kulturer påvirket også ordforrådet. Eksempler fra India er shampoo og pyjamas. Dermed ble etter hvert engelsk et viktig kommunikasjonsspråk i Nord-Amerika, deler av Afrika, Sør-Asia og Australia. Derimot var ikke engelsk et særlig utbredt kommunikasjonsspråk på det europeiske kontinentet før 1. verdenskrig; fransk og tysk var de to dominerende kommunikasjonsspråkene. At nordmenn i dag bruker engelsk når de snakker med nederlendere, tyskere, italienere, russere og portugisere, er et fenomen av nyere dato. For 60-70 år siden hadde man nok foretrukket tysk, eventuelt fransk.
Noen lærde setter et skille rundt 1800 mellom moderne engelsk og seinmoderne engelsk. Tidspunktet samsvarer med britiske erobringer rundt omkring i verden, ettersom de lokale språkene påvirket engelsk i betydelig grad.
Engelsk hører til den vestlige greina av de germanske språkene, som igjen er ei grein av den indoeuropeiske språkfamilien. De nærmeste slektningene av engelsk er skotsk og frisisk. Det skotske språket regnes av noen som en dialekt av engelsk, men på grunn av at dette språket har et skriftspråk med en lang historie, regnes det ofte som et eget språk. Frisisk er et språk som snakkes av ca. en halv million mennesker i den nederlandske regionen Friesland (Fryslân), i områder nær Tyskland og på noen øyer i Nordsjøen.
Etter skotsk og frisisk er de nærmeste slektningene det moderne nedertyske språket i østre Nederland og nordlige Tyskland. Noe fjernere beslektede levende språk er nederlandsk, afrikaans, tysk og de nordgermanske, skandinaviske språkene norsk, svensk, dansk, islandsk og færøysk. Også mange franske ord er forståelige for en engelskspråklig ettersom engelsk tok opp i seg en betydelig mengde ord fra fransk språk etter den normanniske erobring, og importen av franske lånord fortsatte i århundrene som fulgte. Resultatet er at en betydelig andel av det engelske ordforrådet er ganske nær fransk, bare med noen mindre ortografiske forskjeller (ordendinger, bruk av gammelfransk skrivemåte m.m.), samt enkelte betydningsforskjeller. I tillegg har engelsk tatt opp en mengde lånord direkte fra latin og gresk.
Det engelske språket er både morsmål for rundt 400 millioner mennesker og et viktig kommunikasjonsspråk for mennesker som har andre morsmål. Grovt sett kan den geografiske fordelingen av engelsk deles i tre:
Kjerneområdet for engelsk: Dette omfatter De britiske øyer, nordlig del av Nord-Amerika, noen av øyene i Karibia, og Australia og New Zealand. Her er engelsk dagligspråket for de aller fleste.
Engelsk som hjelpespråk: I mange land i Afrika og Oseania, samt i India og en del andre land i Sør- og Sørøst-Asia, snakker nesten alle et lokalt språk hjemme. Imidlertid brukes engelsk i handel, administrasjon og undervisning.
Engelsk som viktigste fremmedspråk: I mange land er kjennskapen til engelsk svært utbredt i befolkningen, selv om all intern kommunikasjon foregår på det nasjonale språket.
På De britiske øyer, i den nordlige delen av Nord-Amerika, på en del av øyene i Karibia og i Australia og på New Zealand snakker og skriver de aller fleste bare engelsk.
Engelsk er eneste offisielle språk og hjemmespråket for det store flertallet i Antigua, Australia, Bahamas, Barbados, Bermuda, Grenada, Guyana, Jamaica (Jamaica-engelsk),Saint Kitts og Nevis, St. Lucia, Saint Vincent og Grenadinene, Storbritannia (britisk engelsk) og Trinidad og Tobago.
Engelsk er ett av flere offisielle språk i Canada (kanadisk engelsk), Hongkong, Irland, New Zealand, (newzealandsk engelsk), Singapore, Filippinene (filippinsk engelsk) og Sør-Afrika (sørafrikansk engelsk). I Canada, Irland og New Zealand er engelsk det suverent mest brukte språket, mens det i Singapore og Hongkong nesten utelukkende brukes i forretninger og utdanning; hjemme brukes andre språk. Likevel bruker de fleste innbyggere her engelsk daglig. I Sør-Afrika er det kun en mindre del som snakker engelsk hjemme, men språket nyter høy status som kommunikasjonsspråk mellom de ulike språkgruppene i landet.
Engelsk er offisielt språk i Gibraltar, men de fleste snakker spansk hjemme. På Dominica er også engelsk eneste offisielle språk, men de fleste snakker fransk hjemme. I Belize er engelsk det eneste offisielle språket, men nyere innvandring fra Mellom-Amerika har ført til at spansk i dag er et mer talt språk. I USA er amerikansk engelsk det dominerende språket, men landet har ikke noe offisielt språk. 29 delstater har vedtatt at engelsk skal være delstatens offisielle språk. Tre delstater har også andre språk som offisielle: Hawaiisk på Hawaii, fransk i Louisiana og spansk i New Mexico. Etter hvert som motstand mot innvandring fra latinamerikanske land øker, har det blitt fremsatt krav om at engelsk skal gjøres til offisielt språk, og at det ikke skal være mulig å få seg jobb dersom man ikke snakker engelsk, slik at det skal bli vanskeligere for innvandrere å «stjele» amerikanske jobber.
I India og Malaysia er ikke engelsk et offisielt språk, men har likevel en stor utbredelse i undervisning, rettssystem, administrasjon og kommunikasjon mellom folkegrupper med ulikt språk. En rekke andre tidligere britiske og amerikanske kolonier har engelsk som offisielt språk, slik som Fiji, Filippinene, Gambia, Ghana, Lesotho, Liberia, Kamerun, Kenya, Kiribati, Mikronesias føderale stater, Malta, Marshalløyene, Namibia, Nigeria, Pakistan, Papua Ny-Guinea, Samoa, Sierra Leone, Salomonøyene, Swaziland, Tanzania, Zambia og Zimbabwe. I mange av disse landene brukes et stort antall språk, og engelsk er dermed et hjelpespråk i kommunikasjonen mellom folkegruppene. I varierende grad brukes også engelsk i rettsvesen, administrasjon og høyere utdanning. Dermed bruker svært mange mennesker engelsk svært ofte, men få eller ingen bruker det som hjemmespråk.
Det finnes også et par tilfeller av at engelsk snakkes av en minoritet i et større språksamfunn. Grupper av afrikanskættede engelsktalende bor i land som Honduras, Nicaragua, Costa Rica, Panama og Colombia. Her brukes engelsk i lokal undervisning, men har ellers ingen status. Samfunn av britiske utvandrere finnes også i Argentina.
Engelsk er det mest brukte første fremmedspråk i verden, og noen språkeksperter hevder at det ikke lenger er det eksklusive kulturelle emblem for dem som har engelsk som morsmål, men snarere et språk som tar opp i seg kulturelle elementer fra hele verden etter hvert som bruken øker. Andre spekulerer på om det er en grense for hvor lenge engelsk vil kunne være en felles
kommunikasjonsplattform. Engelsk er det mest vanlige underviste fremmedspråket i Europa (32,6%) og i Japan, fulgt av fransk, tysk og spansk. Engelskkunnskapene i befolkningen er svært utbredt i Israel, de nordiske land, Nederland, Kypros og flere land, og til og med i land som Frankrike, Tyskland og Spania, som hver for seg representerer språklige konkurrenter, er nå engelskkunnskapene raskt stigende.
En grunn til at engelsk har oppnådd statusen som verdens mest brukte fremmedspråk er at mange teknologiske nyvinninger de seineste tiårene har funnet sted i USA. Engelsk ble dermed instruksjonsspråket for både fjernsynsapparater, datamaskiner og i flytrafikken. Også USAs framtredende posisjon i forretningslivet har vært en viktig faktor i etableringa av engelsk som et internasjonalt samarbeidsspråk. Ettersom språket blir brukt som et lingua franca i stadig større grad i hele verden, øker også viktigheten av å lære seg det.
Et språk med en slik utbredelse som engelsk er ikke ensartet i hele språkområdet. Uttale, grammatikk og ordforråd er svært ulike i Det skotske høylandet, i de amerikanske sørstatene, på Jamaica og på bygdene i Queensland. Også skriftspråket kan variere noe.
Briters og amerikaneres kolonialisme og utferdstrang har spredd engelsk utover verden. Derigjennom har det skapt en mengde engelsk-baserte dialekter, inklusive kreolsk og pidgin-engelsk.
Siden former av engelsk har vært snakket i over 1500 år i England, finnes det et utall dialekter der, det samme gjelder i Skottland og Wales. Standardisert britisk engelsk er basert på uttalen i den sørøstre delen av England, rundt London. Denne uttale kalles RP, eller Received Pronounciation, ofte også kalt The Queen's English.
De mest karakteristiske dialektene finnes i Nord-England og Skottland. Liverpool-dialekten kalles scouse, mens Newcastle-dialekten kalles geordie. Dialekten i Det skotske lavlandet kalles scots, eller lavskotsk, og har tradisjon som eget skriftspråk. Noen regner derfor denne dialekten som et eget språk, siden den skiller seg ut i uttale, ordforråd og grammatikk, og fordi den har en lang historie som skriftspråk.
Dialekten i London, cockney, har tradisjonelt vært brukt av arbeiderklassen i byen. Blant de mange kjennetegnene på cockney er halvemål. Man sier h der det ikke skal være i standardisert engelsk, som i hankle for ankle (ankel), men tar den ikke med der det skal være h, som i 'and for hand (hånd).
I dag har det utviklet seg en nyere dialekt, «Estuary English» (Elvemunningsengelsk, siden London ligger nær munningen av Themsen), som er en mellomting mellom den ekte cockney-en og standardisert uttale. Både i cockney og Estuary English finnes det karakteristiske gulpet man hører i «better», hvor dobbelkonsontanten er erstattet av en såkalt glottal stopp, en sammentrekning i strupen. Dette osmålet er på frammarsj i sørøst og kan høres både fra politikere, hos noen kongelige og i mange fjernsynsprogrammer.
Dialektene kan også ha ulik status. I intellektuelle kretser i London er interessen svært stor for sære lyder og ord fra det skotske høylandet, mens en spørreundersøkelse nylig avslørte at de færreste briter ville ha kjøpt en bruktbil av en bilselger som snakker scouse (Liverpool-dialekt).
Det opprinnelige språket i Irland er irsk gælisk. Engelsk språk etablerte seg først i Irland med det normanniske nærværet i Dublin på slutten av 1100-tallet, men dette språklige bruhodet hadde i århundrer bare begrenset betydning. En massiv kolonisering i Nord-Irland fant sted på 1600-tallet, men først etter sultkatastrofen som følge av potetpesten på 1840-tallet ble engelsk språket for det store flertallet. Dublin-dialekten er preget av en større britisk påvirkning, mens Cork-dialekten sies å ha en spesielt syngende intonasjon. I vest, hvor gælisk ennå er levende, høres ofte en påvirkning fra dette språket.
Irsk engelsk har en distinkt uttale som ofte beskrives som en mellomting mellom amerikansk og britisk engelsk. -r uttales på slutten av ordene som hos de fleste amerikanere. Forskjellen mellom w og wh, som i wine (vin) og whine (hvine) er bevart. Noen steder uttales th-lyden som t. Ordstillingen reflekterer av og til en gælisk påvirkning, slik he has the car fixed i stedet for he has fixed the car (han har reparert bilen).
Amerikansk standard skiller seg litt fra britisk standard. Stavemåten i amerikansk er av og til noe mer lydrett, slik som endelsen -er i center og theater (britisk centre, theatre) og forenklingen av endelsen -our til -or (britisk honour, amerikansk honor). Det finnes også eldre former som har overlevd i amerikansk, slik som «I've gotten» (britisk: I've got). Standardisert amerikansk uttale, som særpreges av blant annet at -r i slutten av ord uttales, blir i dag utbredt fra California, hvor film- og underholdningsindustrien har stadig større påvirkning.
I USA er den språklige variasjonen mye mindre enn i Storbritannia. Dette skyldes kortere historie og større mobilitet i befolkningen. Størst variasjon finnes i de eldste bosettingsområdene, slik som New England. Her uttales ikke -r i slutten av ord, omtrent som i britisk engelsk. New York-dialekten, med innslag fra så ulike språk som italiensk og jiddisch, kjennes fra film og TV, og snakkes i dag helst i forstadsbeltet rundt storbyen.
Engelsken som brukes i sørstatene i USA har en særpreget uttale som kalles southern drawl. Denne dialekten har også store variasjoner, fra Virginia over fjellene i Tennessee til «the deep south» rundt nedre Mississippi og til Texas. En spesialitet er «Ebonics»-dialekten som brukes i noen afroamerikanske kretser.
Kanadisk engelsk danner en overgang mellom britisk engelsk og amerikansk engelsk. Kanadierne holder seg til britisk stavemåte, slik som theatre, favour, tyre osv. Ordforrådet er også ofte britisk preget, slik som lieutenant, mischievous, prestigeous, supply teacher, icing sugar, riding og flere. Dette skyldes både de politiske båndene mellom Storbritannia og Canada og den omfattende utvandringen fra De britiske øyer. Uttalen er imidlertid for et utrenet øre i mange tilfeller ikke til å skille fra uttalen i USA.
Mest særpreget er dialekten i provinsen Newfoundland og Labrador, som har sterke irske innslag, og en lang historie i isolasjon har ført til en rekke spesielle uttrykk. Også i de Atlantiske provinsene Nova Scotia, New Brunswick og Prince Edward Island skiller uttalen seg markert fra det øvrige Canada. Langs elva Ottawa (fr. Outaouais) som danner grensen mellom fransk og engelsk språk, er de engelske dialektene påvirket av skotsk-engelsk, irsk-engelsk og kanadisk fransk. Uttalen i den folkerike provinsen Ontario og i provinsene lenger vest er mer lik amerikansk engelsk.
På grunn av Canadas to offisielle språk (engelsk og fransk) er språk-situasjonen i Canada unik.
Siden både Australia og New Zealand har en kort historie som engelskspråklige, skiller ikke engelsken seg så sterkt fra britisk engelsk som for eksempel amerikansk engelsk gjør. Det er også relativt små regionale forskjeller. Vokalene og diftongene har likevel en annen farge, og når australierne hilser med «G'day, mate», uttales diftongene mer som østnorsk «hæi» enn nordnorsk «hei», som er normaluttalen i Storbritannia og USA. En kort, betont e, som i «yesterday», uttales omtrent som en norsk i, «yisterdæi».
Det er også forskjeller mellom Australia og New Zealand, idet New Zealand ofte har «flatere» vokaler som for utenforstående kan være vanskelige å skille fra hverandre.
Engelsk brukes på mange av de karibiske øyene, slik som Jamaica, Trinidad og Tobago og mange av de små øyene i det østre Karibia, samt i Belize og i små samfunn langs kystene av Honduras, Nicaragua, Costa Rica og Colombia. Den karibiske engelsken skiller seg kraftig ut, og har sterke innslag av afrikansk uttale og en svært forenklet grammatikk.
På grunn av at engelsk brukes i så stor utstrekning som et andrespråk, kan engelsktalende ha mange ulike «aksenter», noe som «avslører» talerens morsmål.
I verdens nest mest folkerike land, India, brukes engelsk i rettsvesen, i mye av undervisningen og i kommunikasjon mellom de ulike språkgruppene i landet. Hindi-talende nordindere må nesten alltid bruke engelsk ved besøk i f.eks. Tamil Nadu, siden tamilene bare i unntaksfall behersker nasjonalspråket. Denne engelsken er imidlertid preget av hindi, tamil og de andre språkene på subkontinentet. Ordforrådet kan også ha sine særegenheter, slik som tiffin, som betyr et lett måltid. Dette ordet er svært dagligdags i India, men ses sjelden i Storbritannia, og aldri i USA. Engelsken i India har et visst arkaisk (gammeldags) preg over seg, og t-skjortekledde turister fra Europa kan bli spurt «How are you, good Sir?». I stedet for Opening Hours på skilt står det ofte Timing.
Selv om nesten ingen snakker engelsk hjemme på Filippinene, er bruken av engelsk en del av hverdagen for de fleste, siden det brukes i for eksempel media og undervisning. I skolene læres amerikansk engelsk, men påvirkningen fra de ulike filippinske språkene er til stede. Gjennom film og fjernsyn, som ikke tekstes på filippinske språk, er imidlertid befolkningen vant til standardisert, amerikansk engelsk.
Singlish er en variant av engelsk man ofte hører i Singapore, spesielt i kommunikasjonen mellom de ulike folkegruppene.  Singlish er engelsk med en mengde ord fra ulike kinesiske dialekter, først og fremst Min Nan-språket fra Fujian-provinsen. I tillegg er det mindre innlån fra malay, tamil og andre språk. Både uttale, grammatikk og ordstilling er forenklet i forhold til standardisert engelsk. Myndighetene i Singapore fraråder imidlertid bruken av singlish, siden de mener at standardisert engelsk gjør det lille landet mer konkurransedyktig.
Varianten i nabolandet Malaysia, manglish, er tilnærmet lik, men har noen flere ord fra malay.
Hongkong-engelsk er standardisert engelsk i bruk i Hongkong. Siden de fleste hongkongkineserne bruker kantonesisk til hverdags, har Hongkong-engelsken mer karakter av engelsk med kanonesisk aksent. Det samme gjelder chinglish i Folkerepublikken Kina og på Taiwan.
I det sørvestre USA, hvor folk fra Mexico og Mellom-Amerika utgjør en stor del av befolkningen, har det utviklet seg et blandingsspråk som kalles spanglish. Dette språket oppviser en notorisk blanding av spansk og engelsk i samme setning. (Dame betyr gi meg på spansk, cell phone betyr mobiltelefon på amerikansk engelsk).
I mange land rundt om i verden er engelske ord og uttrykk innarbeidet i hverdagsspråket og resulterer i slangbetegnelser som røper dets tospråklige opphav. Dette er på linje med det engelske språkets egen innlemmelse av fremmede ord, spesielt fransk (som beskrevet tidligere). Eksempler på slike ad-hoc-konstruksjoner, som skiller seg fra pidgin- og kreol-varianter av engelsk, er Engrish, Franglais og Spanglish. Europanto kombinerer mange språk, basert på en engelsk kjerne.
Basic English er forenklet for internasjonal bruk. Det brukes av noen flyfabrikanter og andre internasjonale selskaperfor å skrive bruksveiledninger og for kommunikasjon. Noen engelskspråklige skoler i Det fjerne østen underviser i Basic English som en introduksjon til engelsk.
Special English er en forenklet versjon av engelsk brukt av Voice of America. Det har et ordforråd på 1500 ord.
Seaspeak og de beslektete Airspeak og Policespeak, alle basert på begrensete ordforråd, ble utformet av Edward Johnson på åttitallet for å fremme internasjonalt samarbeid og kommunikasjon på visse områder.
I motsetning til konkurrerende verdensspråk som tysk, fransk og spansk har engelsk ingen standardiserende institusjon, intet motstykke til Norsk språkråd eller Académie française. Dette har vidtrekkende konsekvenser for engelsk språk, både positive og negative. Ortografien i engelsk gjenspeiler 1500-tallets uttale og gjør innlæringen av språket vanskeligere for utlendinger og leseferdighet mindre tilgjengelig for små engelskspråklige barn. Eksempelvis bruker engelsk sju bokstaver for å gjengi de tre lydene i ordet «through». På den andre siden finnes det intet språkpoliti som sier at et ord ikke kan brukes fordi det er utenlandsk, noe som utgjør noe av det engelske språkets dynamikk.
Likevel er ikke engelsk preget av språklig anarki. Noen toneangivende ordbøker sørger for at det finnes noe som heter korrekt engelsk. Den mest toneangivende ordboka i Storbritannia er Oxford Dictionary, mens det amerikanske motstykket er Webster's Dictionary. Britiske former blir imidlertid gjengitt i Webster, og amerikanske i Oxford.
Grammatikalske forenklinger man ofte hører, som «he don't» (i stedet for he doesn't), blir rettet av engelsklærere i alle land.
Engelsk grammatikk er basert på germanske røtter, selv om lærde gjennom 1700- og 1800-tallet prøvde å anvende latinsk grammatikk på språket uten særlig suksess. Engelsk er et språk med færre bøyningsformer enn de fleste andre indoeuropeiske språk, og bruker i stedet hjelpeord og ordstilling for å angi semantiske nyanser. Noen bøyningsformer finnes likevel:
If I were a rich man.Det må spesielt bemerkes at i motsetning til andre germanske eller romanske språk har engelske substantiver ikke lenger grammatisk kjønn. Til tross for språkets rettfremhet vet alle med god kjennskap til engelsk at det har sine grammatiske særegenheter. Men den største vanskelighet for utlendinger som skal tilegne seg godt engelsk er språkets mange idiomer.
Engelsk er ikke lenger et rent germansk språk; det store ordtilfanget fra fransk betyr at ordforrådet grovt sett kan deles i to. Germanske ord stammer først og fremst fra angelsaksisk, men mange også fra norrønt, og noen fra nederlandsk og tysk ord. Den romanske delen av ordforrådet utgjøres først og fremst av anglo-normanniske ord, dvs. ord fra det språket som ble talt av de normanniske okkupantene av England i perioden 1066-1400. Standardisert fransk og latin har også bidratt med mange ord, mens språk som italiensk og spansk har bidratt med langt færre.
Det har blitt foretatt mange tellinger av ordenes etymologiske opphav, men ingen av dem er allmenngyldig akseptert av språkvitenskapen.
En telling gjort av en datamaskin av de ca. 80 000 ordene i 3. utgave av «Shorter Oxford Dictionary» ble offentliggjort i tidsskriftet «Ordered Profusion» av Thomas Finkenstaedt og Dieter Wolff i 1973. Den ga følgende oversikt:
Alle andre språk bidro med mindre enn 1%En undersøkelse av Joseph M. Williams i «Origins of the English Language» av 10 000 ord tatt fra flere tusen forretningsbrev
Og ettersom omtrent 50% av ordforrådet er avledet fra latin, direkte eller indirekte ytterligere 10 til 15% av ordforrådet er direkte lån fra dette språket.Imidlertid utgjør angelsaksiske ord 83% av de 1000 mest brukte ordene i Engelsk.
Nesten uten unntak er germanske ord i engelsk (utgjør alle basisord som pronomener og konjunksjoner) korte og uformelle, mens latinske ord ofte regnes som mer elegante eller høyverdige. Overdreven bruk av latinske ord betraktes som et tegn på enten snobberi (som i stereotypien politimannen som sier «apprehending the suspect») eller eufemisme (som når det i militære dokumenter står «neutralise/-ize» istedenfor «kill»). George Orwells essay «Politikk og det engelske språk» gjør en grundig analyse av dette særpreget i engelsk.
En engelsktalende kan som regel velge mellom germanske og latinske synonymer: «come» eller «arrive», «sight» eller «vision», «freedom» eller «liberty». Språkets rikdom består i at slike synonymer har litt ulik betydning, noe som gjør at en kan bruke språket på en svært fleksibel måte for å uttrykke fine nyanser.
I dagligtale er normalt de fleste ord germanske. Germanske ord blir også brukt hvis man ønsker å sette kraft bak et utsagn. Skal en derimot uttrykke noe med et alvorlig tilsnitt, som en har behov for i en rettssal eller i en leksikonartikkel, blir latinske ord gjerne foretrukket.
Engelsk utmerker seg ved sitt store ordforråd i aktiv bruk og sin tilpasningsevne. Engelsk har lett for å oppta tekniske termer og importerte ord, som ofte raskt kommer i vanlig bruk. I tillegg gir slangbruk ny mening til gamle ord. Denne tilpasningsevnen er så sterk at det ofte må gjøres en distinksjon mellom formelle varianter av engelsk og samtidsengelsk, ref. sosiolingvistikk.
James D. Nicoll kom med følgende ofte siterte utsagn (i oversettelse): «Problemet med å forsvare det engelske språks renhet er at det er like rent som en brakkehore («cribhouse whore»). Ikke bare låner engelsk ord fra andre språk, noen ganger fotfølger det dem inn i trange smug for å slå dem i svime og rane lommene for nye ord.»
Engelsk skrives med bokstaver fra det latinske alfabetet. Skrivemåten eller ortografien i engelsk er historisk, ikke fonologisk basert. Skrivemåten av ord skiller seg betydelig fra uttalen. Den regnes ofte som en av de vanskeligste å lære blant alle alfabetbaserte språk.
Engelsk har noen ord som kan skrives med aksenttegn (diakritiske tegn). Disse ordene har hovedsakelig blitt importert fra andre språk, vanligvis fransk. Men det blir stadig sjeldnere at engelsk skrives med bruk av slike aksenttegn for vanlige ord, selv i svært formell tekst. Det er faktisk blitt slik at bruk av aksenttegn regnes som snobberi. Aksenttegn brukes imidlertid fortsatt for ord som ikke har engelsk morfologi og derfor betraktes som delvis utenlandske ord. Et eksempel er café (kæfei) som med normale engelske uttaleregler (uten aksenttegn) ville blitt uttalt helt annerledes (keif).
Flere eksempler: à la carte, ångström, appliqué, attaché, blasé, bric-à-brac, café, cliché, crème, crêpe, derrière, éclair, façade, fiancé(e), flambé, führer, maté, ménage à trois, naïve, né(e), papier-mâché, passé, piñata, piñón, protégé, raison d'être, résumé, risqué, sauté, séance, über-, vis-à-vis, voilà.
Noen slike ord, som rôle og hôtel, ble skrevet med aksenttegn i den første tiden etter at de  ble importert til engelsk, men nå blir aksenttegnene nesten aldri brukt. Retteprogrammer, f.eks. i Microsoft Word, vil endre rôle til det enklere (og mer moderne) role. Ordene ble betraktet som svært franske lånord da de dukket opp i engelsk, av noen regnet som unødvendige erstatninger av gode engelske ord. Men i dag er det franske opphav nærmest glemt. Aksenttegnet på «élite» har stort sett forsvunnet, selv om Time Magazine fortsatt bruker det.
Det er også mulig å bruke trema for å angi et stavelsesskille, men også her er det ofte utelatt eller bindestrek blir brukt i stedet. Eksempler: coöperate (eller co-operate), daïs, naïve, noël, reëlect (eller re-elect).
Aksenttegn brukes også tidvis i poesi for å angi rytme og i rollehefter for innstudering av teaterstykker for å indikere at en normalt ubetonet stavelse i et ord skal gis trykk i en dramatisk hensikt. De brukes også i arkaiske eller pseudoarkaiske tekster med -ed-suffikser for å angi at e-en skal uttales fullt ut, for eksempel cursèd.
I noen eldre tekster (mest i britisk-engelsk) er bruken av ligaturer vanlig i ord som archæology, œsophagus og encyclopædia. Slike ord har latinsk og gresk opphav. Retteprogram på datamaskiner vil gjerne rette bokstavkombinasjoner som ae og oe til den rette ligaturen, men det godtas at bokstavene skrives hver for seg. Amerikansk engelsk har en tendens til å erstatte slike ligaturer med en enkelt bokstav, slik at encyclopædia skrives encyclopedia.

Englands herrelandslag i fotball er det nasjonale fotballaget til England, og blir administrert av Englands fotballforbund (FA). Det engelske fotballforbundet ble stiftet under et møte i London i 1863 der også reglene for fotball ble nedtegnet. Regelendringer innen fotballen på verdensbasis bestemmes fortsatt av FA, og England regnes derfor ofte som den moderne fotballens vugge.
Fotball er en av de få idrettene der Storbritannias riksdeler blir representert med hvert sitt lag. En av bakgrunnene til dette er at England og Skottland var de to første landslagene i verden, og at Wales og Irland (da del av Storbritannia) kom fort etter. England var skeptisk til internasjonale mesterskap i begynnelsen, og valgte derfor å ikke delta i VM i fotball før VM i 1950. De var heller ikke med på de to første avholdte Europamesterskap i 1960 og 1964.
Interessen for fotball er stor i England. Herrelandslaget har likevel vunnet VM kun én gang, på hjemmebane under VM i 1966. England er ett av åtte land som har vunnet verdensmesterskapet; de andre er Uruguay, Italia, Tyskland, Brasil, Argentina, Frankrike og Spania. Sine nest beste plasseringer fikk England under VM i 1990 og VM i 2018, da landet kom på fjerdeplass. De kom på tredjeplass under EM i 1968 og EM i 1996, og har aldri vært i noen EM-finale. England fikk et offisielt landslag i 1872, men det var først i 1946 at de fikk en landslagstrener. I 2001 fikk England sin første ikke-engelske landslagstrener, da svensken Sven-Göran Eriksson ble ansatt.England har lenge hatt en fysisk spillestil, men har i senere tid beveget seg mer i retning en kontinental stil med mer pasningsspill og teknikk. England har også hatt et oppgjør med hooliganisme som var et stort problem på 1970- og 1980-tallet, og tilskuerne er nå stort sett fotballtilhengere. Englands tradisjonelle rivaler er Skottland, Tyskland og Argentina. Av disse er det bare Skottland som ser på England som hovedrival; Argentinas hovedrival er Brasil, mens Tysklands rival er Nederland.
Nasjonalstadion er Wembley Stadium i London, og hjemmekampene spilles bare unntaksvis andre steder. Landslagsdrakten består av en hvit overdel og stort sett blå bukser, men det hender at de har hvite bukser også. Bortedrakten har ofte vært røde overdeler og hvite bukser.
(Englands og Skottlands landslag er de eldste i verden. Begge ble stiftet etter initiativ fra Englands fotballforbund (forkortet FA) for å spille en kamp i 1870. Kampen ble arrangert av Charles Alcock, og endte 1–1. Deretter spilte de to lagene mot hverandre én eller to ganger i året. De første fem kampene var uoffisielle, og endte med tre seire til England og to uavgjort.
Da kampene derimot ble regnet som offisielle, ble det en annen utvikling. Den første kampen endte uavgjort 0–0. Den andre kampen ble avholdt den 8. mars 1873, og endte 4–2 til England. William Kenyon-Slaney ble den første målscoreren for England og den første målscoreren i en offisiell landskamp. Deretter dominerte Skottland, og kampen i 1874 ble vunnet av Skottland, den neste i 1875 endte uavgjort, men så vant Skottland først 3–0 (1876), så 3–0 (1877), og så hele 7–2 (1878) hjemme på Hampden Park, som ble den største seieren til Skottland på lang tid. Dette var også den største seieren de to lagene imellom til England tangerte den i 1955.England møtte deretter Irland (nå Nord-Irland) og Wales i tillegg til Skottland, og markerte seg stort sett som det beste av de tre lagene. Kampene mot Wales var jevne, men England vant de fleste. England tapte sin første kamp mot nabolandet i vest den 18. januar 1881. Irland var markant dårligere, og i første møte vant England 13–0, som fortsatt er Englands største seier. Det britiske fotballmesterskapet British Home Championship ble arrangert fra 1884 med England, Skottland, Irland og Wales som deltakere. De første 22 årene ble mesterskapet vunnet av Skottland, England eller begge delt. Først i 1906/1907-sesongen vant Wales som det tredje laget.
Englands tendens til å spille mot bare britiske lag forholdt seg, delvis på grunn av mangel på andre landslag. Det første laget utenfor De britiske øyer som England møtte, var Canada i 1891, men dette ble regnet som en uoffisiell kamp. Det tok nye 17 år før de møtte et utenlandsk lag til offisiell kamp.
England ble medlem av FIFA i 1906, to år etter at organisasjonen ble dannet. To år senere spilte England sin første offisielle kamp mot et lag utenfor Storbritannia. Dette hendte den 6. juni 1908, da de slo Østerrike 6–1, og 11–1 to dager senere. Deretter møtte England både Ungarn og Böhmen. Dette var den andre av tre kamper Böhmen fikk spille før FIFA trakk medlemskapet til landet. England spilte også mot Østerrike og Ungarn noe tid etter, men holdt seg ellers til motstandere innen Storbritannia. Fra debuten i 1903 til og frem til 1911 scoret angriperen Vivian Woodward hele 29 offisielle mål, en rekord som ikke ble slått før i oktober 1958. I 1913 tapte England for første gang mot Irland.England hadde deltatt under landslag i regi av Storbritannia flere ganger, og vunnet tre OL-gull, men under Sommer-OL i 1920 stilte de med et amatørlag mot stort sett profesjonelle. England viste bekymring mot utviklingen, som delvis skyldtes en liberal tolkning av «amatør» som handlet om kompensasjon for amatører. England ble imidlertid slått ut av Norge, som også var amatører, så deres protester falt i denne sammenhengen. Belgia vant turneringen, men England møtte vinnerne senere og vant. Med seieren ble England igjen regnet blant de beste lagene. Imidlertid gikk det dårligere i British Home Championship. Den første turneringen etter første verdenskrig ble vunnet av Wales, og England endte på delt andreplass. Deretter endte England på andreplass bak Skottland i tre år på rad. I 1924 endte England sist for første gang i turneringens historie. Mønsteret ved å komme på andreplass i et år og sist i det neste gjentok seg to ganger. Først i 1930 vant England turneringen igjen.I 1923 ble Wembley Stadium bygget, og dette ble siden Englands faste landslagsarena. I begynnelsen ble stadion stort sett forbeholdt kamper mot Skottland. England møtte på 1920-tallet i større grad lag utenfor Storbritannia, som Belgia, Sverige, Frankrike, Luxembourg og Spania. På tross av svake resultater i British Home Championship, gjorde England det bedre mot disse lagene. Mot Belgia hadde de tilsammen åtte seire, en kamp endte hele 9–1, og en uavgjort. Mot Frankrike ble det seks seire på seks forsøk, inkludert en seier med 6–1. Mot Luxembourg ble det én kamp, som England vant 5–2. Spania ble det første laget utenfor Storbritannia som slo England, og også det første laget som slo England på første forsøk.
Amatørspørsmålet fra OL i 1920 dukket så opp igjen, denne gangen i disputt med FIFA. England var uenig med FIFA om betaling av amatørspillere, og trakk seg derfor ut i 1928. Bakgrunnen var at spillere kunne kompenseres for tapt inntekt i perioden de var med i det som skulle bli verdensmesterskap («broken time payments»). De fire medlemmene av FA meldte seg ut av FIFA i protest mot denne ordningen, som var i strid med deres egne ordninger.Som følge av bruddet ble alle fire nasjoner uaktuelle til både VM i 1930, VM i 1934 og VM i 1938. De deltok som Storbritannia under Sommer-OL i 1936, men tapte for Polen i kvartfinalen. I British Home Championship gikk det bedre på 1930-tallet, med seks seire og to andreplasser. I Vennskapskamper ble det uavgjort mot Tyskland og Østerrike, men begge de respektive ble slått i 1938 og 1932, Tyskland 6–3 borte. De fikk også hevn over Spania, som de slo 7–1 hjemme. England møtte på 1930-tallet for første gang nasjonene i offisielle kamper: Italia (1–1), Sveits (4–0), Nederland (1–0), Norge (6–0), Finland (8–0), Jugoslavia (1–2) og Romania (2–0). Resultatene varierte, blant annet tapte England for første gang mot Frankrike, Belgia, Ungarn, Tsjekkoslovakia, Østerrike og Sveits. England vant de fleste oppgjørene, men de var ikke lenger fullt så overlegne resultatmessig som på 1920-tallet.
I november 1934 møtte England den ferske VM-vinneren Italia på Arsenal Stadium (Highbury). Kampen endte 3–2 til England og fikk kallenavnet Battle of Highbury. Den var meget aggressiv, og til tider voldelig, hvor blant annet Luis Monti måtte forlate banen etter kun to minutter etter en takling av Ted Drake. Som følge av den spesielle åpningen av kampen eskalerte aggressiviteten ytterligere, med flere bruddskader og slag som resultat. Den italienske angriperen Giuseppe Meazza scoret de to målene for Italia, mens Stanley Matthews spilte sin andre landskamp for England. Matthews ble den første til å vinne både Football Writers' Association Footballer of the Year (1948) og Gullballen (1956), og fikk tildelt kallenavnet «Wizard of Dribble» i hjemlandet og «Der Zauberer» (magikeren) i Tyskland. Andre landslagspillere fra perioden er Eddie Hapgood og Stan Cullis, som begge fikk flere landskamper utover 1930-tallet og frem til utbruddet av andre verdenskrig. Både Hapgood og Cullis var delaktige i den famøse opptakten til kampen mot Tyskland i mai 1938 (6–3), da Nevile Henderson som Storbritannias ambassadør til Tyskland ba spillerne (av høflighetsgrunner) om å utføre hitlerhilsen i forkant av kampen. Stan Cullis nektet å gjøre dette, og ble følgelig nektet en plass i startoppstillingen.
Etter andre verdenskrig vendte Storbritannia tilbake til FIFA, og spilte kvalifisering til VM i fotball 1950. De gjorde også en markant forandring da laget for første gang fikk en landslagstrener. Før 1946 hadde en komité valgt ut laget, og tilfeldig valgte trenere hovedsakelig fra London-området hadde styrt laget i individuelle kamper. Fra 1946 av ble det én fast trener, og den første var Walter Winterbottom. Han hadde ingen trenererfaring, og hadde en relativt beskjeden karriere for Manchester United FC.Winterbottom tok likevel over for et lag som fortsatt var regnet blant de bedre lagene internasjonalt. Av spillere som markerte seg fra denne perioden var midtstopperen Billy Wright og angriperen Tom Finney, som begge fikk sin debut for England i 1946. Kvalifiseringen ble det britiske mesterskapet i 1949–1950, som England vant. England hadde også vunnet stort over Portugal (10–0) i 1947, etter at Portugal hadde beseiret Frankrike, Irland og Spania, og slått den regjerende verdensmester Italia 4–0 året etter. England hadde flere andre gode resultater, og var definitivt regnet som en outsider, om ikke til og med favoritt.
Verdensmesterskapet i 1950 begynte også bra for England, som beseiret Chile 2–0. England var klare favoritter mot USA, men tapte overraskende kampen 0–1 i det som er blitt omtalt som «Miracle on Grass». Enda nyhetsbyrået Reuters dekket kampen og korrekt skrev at USA vant den 1–0, trodde flesteparten av mediene hjemme i England at dette var en skrivefeil, og at resultatet var 10–0 eller 10–1 til fordel England. USA gjentok med dette bedriften til Spania og Jugoslavia, som slo England på første forsøk. England tapte igjen mot nettopp Spania i den siste gruppespillkampen, og røk noe overraskende ut av VM. Et lyspunkt dette året var likevel debuten til Nat Lofthouse, som kom til å få det høyeste målsnittet på landslaget gjennom tidene.
England fikk sin revansje mot USA da de vant 6–3 i en vennskapskamp året etter, og de fikk noen brukbare resultater, men det virkelige tegnet på at England ikke lenger var regnet som en av verdens beste lag kom i to vennskapskamper mot Ungarn, som på sin side tok steget opp blant de beste på midten av 1950-tallet. Den første kampen ble avholdt på Wembley, hvor Ungarn vant 6–3. Den andre kampen ble avholdt i Ungarn, og ble vunnet 7–1 av hjemmelaget. Kampene markerte både at England var markant dårligere enn Ungarn, og England ble stemplet for å være mindre taktisk kloke under kampen. Etter den sistnevnte kampen skal den engelske fotballspilleren Syd Owen ha sagt at «det var som å spille mot folk fra det ytre rom». Kampen er per 2012 det største tapet i Englands historie.
Under VM i 1954 var det dermed ingen åpenbar tro til det engelske landslaget. Det gikk imidlertid bedre enn ventet, da England vant sin gruppe mot Sveits, Italia og Belgia. På grunn av et nytt system som delte inn i seedede lag (i Englands tilfelle England og Italia) og useedede lag (da Sveits og Belgia), der de respektive seedede og useedede ikke møtte hverandre, møttes ikke England og Italia. England spilte uavgjort mot Belgia, noe som ifølge de nye reglene krevde ekstraomganger, men det ble fortsatt uavgjort etter at ekstraomgangene var ferdigspilt. England slo deretter Sveits etter ordinær tid, men i kvartfinalen tapte imidlertid England mot Uruguay. Av spillere som etablerte seg på landslaget gjennom verdensmesterskapet var Manchester United-spillerne Tommy Taylor og Roger Byrne. Igjen hadde det britiske mesterskapet blitt brukt til kvalifisering.
Det var ikke tilfellet i 1958, da England måtte ut i sin første kvalifisering utenfor Storbritannia. England møtte Irland og Danmark. Blant de nye spillerne var den unge og lovende Duncan Edwards, som scoret to mål i sin første kvalifiseringskamp mot Danmark. England vant samtlige kamper og kom greit til VM i 1958. I selve mesterskapet gikk det dårligere, i en «dødens gruppe» mot regjerende olympisk mester Sovjetunionen, tapende finalist fra VM i 1950, den farlige utfordreren Brasil samt bronsevinneren fra forrige VM, Østerrike. England spilte uavgjort mot samtlige motstandere, inkludert 0–0 mot Brasil i den første målløse kampen i VM-historien. Brasil vant senere mesterskapet. England endte med like mange poeng som Sovjetunionen, og siden man ikke hadde noen klar måte å skille dem på, ble det omkamp. Sovjetunionen vant omkampen 1–0. England røk dermed ut, og Sovjetunionen kom seg videre til kvartfinalen hvor de tapte til fordel for vertsnasjonen Sverige. Ettersom dette var det første mesterskapet etter München-ulykken et par måneder før, var det få som klaget på resultatet. Blant de døde i denne ulykken var Edwards, Taylor og Byrne.
I 1960 ble det første europamesterskapet arrangert uten at England var med. Dermed ble neste kvalifisering VM-kvalifiseringen til VM i Chile i 1962. England beseiret Portugal hjemme og spilte uavgjort mot dem borte, og slo Luxembourg både hjemme og borte. Dermed kom England igjen til VM. Under VM i 1962 greide England endelig å komme videre fra gruppespillet da de slo Argentina. I den siste kampen, mot jumboen Bulgaria holdt det med uavgjort, og England spilte 0–0 mot dem. I kvartfinalen møtte England den regjerende verdensmesteren Brasil, som vant kampen 3–1. Brasil vant deretter turneringen.
Resultatet av mesterskapet kostet imidlertid Winterbottom jobben, og Alf Ramsey tok over som manager for England. Han ble den første med trenererfaring, og han tok også over arbeidet med å velge ut spillerne sine selv, i stedet for å la en komité gjøre dette. Han gjennomførte et strengt regime, men stilte opp for spillerne. Ramsey arvet et lag med store talenter av Winterbottom, og storspilleren Bobby Charlton, som overlevde München-ulykken, markerte seg på landslaget allerede i 1962. Spilleren, som er regnet som en av de beste engelske midtbanespillerne noensinne, var markant på landslaget gjennom hele 1960-tallet. Også Bobby Moore var av brasilianske Pelé regnet blant de beste forsvarsspillerne han hadde møtt. I tillegg kom flere spillere ut i full blomst under Ramsey. Målvakten Gordon Banks var blant dem, og ble senere regnet som 1900-tallets nest beste keeper av IFFHS (etter russeren Lev Jasjin). Midtbanespilleren Martin Peters ble omtalt av Ramsey som «ten years ahead of his time».
Englands første EM-kvalifisering, til EM i 1964, gikk heller dårlig for engelskmennene. Turneringen ble avgjort av kvalifisering på cupmetode med hjemme- og bortekamper. I første runde møtte England nabolandet Frankrike. Uavgjort hjemme ble fulgt opp av 2–5 borte, noe som gjorde at England røk ut. Heller ikke Frankrike kom langt i turneringen. Det var ingen kvalifisering til VM i 1966, siden England var arrangør. Dette mesterskapet gikk imidlertid langt bedre for England. De begynte med uavgjort mot Uruguay før de slo Mexico og deretter fikk sin hevn mot Frankrike med 2–0. England var dermed videre til kvartfinalen, hvor de møtte Argentina. Kampen ble hard, og stemningen mellom lagene amper (se Rivalisering), og den argentinske spilleren Antonio Rattín ble noe kontroversielt utvist. England vant 1–0 etter mål av angriperen Geoff Hurst. Hurst var egentlig et alternativ til Jimmy Greaves og Roger Hunt, men da Greaves fikk et kutt som satte ham ut mot Argentina, ble Hurst valgt ut.
Deretter møtte England et svært spennende Portugal med Eusébio i semifinalen. Bobby Charlton scoret to mål, mens Eusébio scoret Portugals eneste. Dermed var England for første gang i en VM-finale hvor Vest-Tyskland ventet. Kampen ble intens; Helmut Haller tok ledelsen for Vest-Tyskland etter 12 minutter etter en forsvarstabbe, før Hurst utliknet etter 18 minutter på hodet, og det ble et mål til hvert lag etter 90 minutter. I ekstraomgangene skjedde noe svært kontroversielt da Hurst skjøt en ball opp i tverrliggeren og ned på mållinjen. Den sveitsiske dommeren og den sovjetiske linjemannen diskuterte (på tross av manglende felles språk) seg frem til at ballen hadde vært inne. Dette ble et hett tema i lang tid, særlig i England. Hurst selv innrømmet i 2011 at ballen ikke var over streken. Hurst scoret imidlertid et mål til, og dermed vant England 4–2 og ble verdensmestere. Midtbanespilleren Alan Ball var for øvrig troppens yngste spiller i en alder av 21 år, og fikk siden en innholdsrik karriere både på banen og senere som trener.Foran EM i 1968 ble det britiske mesterskapet trukket frem igjen, England vant dette og kom til kvartfinalen i EM. Der møtte de Spania for første gang i mesterskap siden 1950. Denne gangen vant England. I semifinalen møtte England Jugoslavia, hvor selve kampen ble regnet for å være blant de mest brutale i Englands historie med mye stygt spill. England tapte kampen 1–0 etter et mål i det 86. minutt. Tre minutter senere ble Alan Mullery den første engelske spilleren som ble utvist (men ikke den første som fikk rødt kort, da røde kort ble innført først  i VM i 1970). England slo deretter Sovjetunionen i bronsefinalen og ble tildelt nok en medalje. En spiller som fikk sin debut i 1969 og som senere etablerte seg mer eller mindre fast i forsvaret til England var Liverpool-spilleren Emlyn Hughes.
Som regjerende verdensmester fra 1966 trengte ikke England å kvalifisere seg til VM i Mexico i 1970. De ble trukket i gruppe med Tsjekkoslovakia, Brasil og Romania. England tapte for Brasil, men vant de to andre kampene. I kvartfinalen møtte England igjen Vest-Tyskland. Alan Mullery og Martin Peters scoret to for England, som ledet til det 68. minutt. Deretter scoret Franz Beckenbauer på et skudd som Englands keeper for anledningen, Peter Bonetti (Gordon Banks var syk), slapp enkelt inn. Tyskland scoret en gang til, noe som ga ekstraomganger. Tyskland vant ekstraomgangene, og England var ute. Bonetti, som gjorde flere gode redninger, ble stemplet som syndebukk av mediene. Til tross for inntrykket av å være svake på målvaktplassen i fraværet av Gordon Banks, skulle begynnelsen av 1970-tallet markere begynnelsen på en lengre periode med sterke målvakter, med både nevnte Banks (til 1972), Peter Shilton (fra 1970) og outsideren Ray Clemence (fra 1972). Shilton tok over rollen som førstevalg etter Banks, og fikk 125 landskamper frem til juli 1990, noe som er nåværende rekord for England.
England fortsatte imidlertid å slite med europamesterskapet. I kvalifiseringen til EM i Belgia i 1972 slo de Malta, Hellas og Sveits i gruppespill, men tapte for Vest-Tyskland over to runder i kvartfinalen. Men om denne kvalifiseringen var dårlig, ble den neste verre for Englands del. Under kvalifiseringen til VM i 1974 havnet England i gruppe med Polen og Wales. Den avgjørende kampen ble mot Polen på Wembley, der England, som hadde rotet bort poeng mot Wales, måtte vinne. Takket være storspill av Polens målvakt Jan Tomaszewski, endte kampen uavgjort, og Polen gikk videre til VM. Dette medførte at Ramsey måtte gå av som landslagssjef etter at en komité hadde kommet til den konklusjonen. FAs leder og faktotum Harold Warris Thompson kan personlig ha grepet inn for å få Ramsey sparket. I Ramseys siste kamp, en vennskapskamp mot Portugal i april 1974, fikk både midtstopperen David Watson og midtbanespilleren Trevor Brooking sine respektive debuter. Begge etablerte seg siden på landslaget under Don Revie og ble viktige spillere i de kommende mesterskap.
Etter et kort opphold med Joe Mercer som midlertidig manager, tok treneren Don Revie over. Han hadde en vellykket trenerkarrière bak seg som klubbtrener for Leeds United AFC. Revie satset på en del alternative treningsmetoder, muligens for å skape sosialt samhold, som bingo og innendørs golf. Enkelte av spillerne som hadde hatt ham som sjef i Leeds merket også at han som landslagssjef for England var opptatt av å skaffe seg en relasjon til pressen. England begynte kvalifiseringen til EM i 1976 med hjemmeseier over Tsjekkoslovakia, som var regnet som den tøffeste motstanderen. En uavgjortkamp hjemme mot Portugal var regnet som uheldig, men etter en klar seier over Kypros var det fortsatt mulig å nå sluttspillet. Etter tap borte mot Tsjekkoslovakia så det mørkt ut, men Tsjekkoslovakia spilte siden uavgjort borte mot Portugal. Dersom England slo Portugal borte, ville de være likt poengmessig. Tsjekkerne hadde imidlertid slått Portugal 5–0 hjemme, så England måtte vinne med fire mål. I stedet endte kampen uavgjort, og Tsjekkoslovakia vant puljen. Av spillere som etablerte seg på landslaget i årene 1976/1977 var blant andre Phil Neal (Liverpool), Ray Wilkins (Chelsea), Steve Coppell (Manchester United) og Paul Mariner (Ipswich Town).
Da England skulle kvalifisere seg til VM i 1978 i Argentina, kom de i gruppe med Italia, Finland og Luxembourg. Midtbanespilleren Kevin Keegan hadde blitt utnevnt til landslagskaptein, og Reavies England begynte som forrige gang, med seier hjemme og borte mot Finland, før nedturen kom med et bortetap mot Italia. Neste seier ble komfortable 5–0 mot Luxembourg. Den 11. juli 1977 trakk Revie seg gjennom Daily Mail, etter å ha solgt en historie til avisen for 20 000 pund. Dette var ikke det eneste tilfelle av rykter om grådighet. Det het at han forlangte £200 fra journalister som skulle intervjue Malcolm Macdonald etter at Macdonald scoret alle de fem målene mot Kypros i forrige kvalifisering. Da Revie forlot stillingen som trener for England, hadde han en avtale om å trene De forente arabiske emirater for en lønn på £340 000. Dette i tillegg til anklager om bestikkelser gjorde at Revie fort ble en upopulær mann.Ron Greenwood tok over som midlertidig manager, men da han slo Italia 2–0 hjemme, fikk han tilliten på permanent basis, til tross for at England ikke kvalifiserte seg etter å ha fått dårligere målforskjell. England hadde mislyktes for fjerde turnering på rad. Blant Greewoods historisk viktigste avgjørelser var å gi midtbanespilleren Viv Anderson sjansen, noe som gjorde Anderson til den første fargede spilleren på landslaget. Greenwood ble anklaget for å ha valgt Anderson fordi han var sort, og ikke på spillerens kvaliteter, til hvilket han svarte «Gul, lilla eller svart - om de er gode nok, så tar jeg de ut.» Anderson selv var ikke opptatt av annet enn å spille godt nok til å få sjansen igjen. En annen spiller som fikk sjansen av Greenwood var forsvareren Kenny Sansom (Arsenal FC), som kom til å sementere sin plass på venstrebacken gjennom nærmest hele 1980-tallet med sine 86 kamper.
Viv Anderson spilte imidlertid ikke i kvalifiseringen til EM i 1980, men en annen kommende storspiller som ble hentet inn til kvalifiseringen var Glenn Hoddle (Tottenham Hotspur). England hadde nå ikke kvalifisert seg siden 1970, og hadde røket ut i tur og orden for Vest-Tyskland, Polen, Tsjekkoslovakia og Italia. I kvalifiseringen til EM i 1980 kom England i pulje med Irland, Nord-Irland, Danmark og Bulgaria. Etter en knepen seier mot Danmark borte og en uavgjortkamp mot Irland, begynte det å gå bedre. England vant de resterende seks kampene med flere mål av Kevin Keegan. England hadde dermed endelig kvalifisert seg til et mesterskap igjen.
England hadde falt langt tilbake på 1970-tallet, og måtte komme seg tilbake igjen. Under EM i 1980 havnet England i gruppepulje med vertene Belgia samt Italia og Spania. England og Spania hadde begge hatt svake resultater de senere årene, og de to slet også i gruppen. England åpnet med uavgjort mot Belgia og fortsatte med tap mot Italia. Gruppeseieren, som ga finaleplass, var borte, men med seier over Spania og seier til enten Italia eller Belgia, kunne England gå videre. England slo Spania, men Italia og Belgia spilte uavgjort 0–0, og dermed var England ute igjen.
Etter at man forandret på reglene slik at de to beste lagene i kvalifiseringen kom med til VM, kom England også med til VM i 1982, på tross av at de rotet bort mange poeng, blant annet ved et flaut bortetap mot jumboen Norge, og også mot Romania og Sveits. England slo Ungarn i begge kampene, men Ungarn tapte ikke flere kamper, og med to uavgjort vant Ungarn puljen. England var uansett videre.
I VM kom England i gruppe med Frankrike, Tsjekkoslovakia og Kuwait og slo dem alle. I andre runde møtte England igjen Vest-Tyskland og Spania, to lag som hadde skapt problemer for England før. Etter uavgjort mot Tyskland kunne England med seier mot hjemmelaget gå videre, mens Spania var ute uansett. Likevel endte kampen 0–0, og England var ute. På tross av at Ron Greenwood hadde tatt England til både EM og VM, trakk han seg. Greenwood hadde tidligere annonsert sin avgang etter dårligere resultater, men spillerne overtalte ham til å bli værende. Etter VM var det imidlertid over, og Greenwood, som allerede før han ble England-trener var på vei til å bli pensjonist, pensjonerte seg etter VM. Ny trener ble Bobby Robson.
Robson valgte å ikke ta med Kevin Keegan i sin tropp, og fikk dermed Newcastle United FC-fans imot seg. Også pressen begynte å gå imot ham. Tre spillere som likevel fikk mye spilletid de kommende år var målvakten Chris Woods, høyrevingen Trevor Steven og backen Stuart Pearce. Også midtbanespilleren Neil Webb fikk tillit under Robson, og ble Englands landslagsspiller nummer 1000. Under kvalifiseringen til EM i 1984 var igjen England varierende resultatmessig, og en uavgjortkamp mot Hellas og tap for Danmark hjemme ble avgjørende. England var ett poeng fra å være kvalifisert, men røk likevel ut. I mai 1985 ble engelsk fotball preget av Heysel-tragedien og en påfølgende UEFA-utestengelse av engelske lag fra europeiske turneringer, men dette gjaldt ikke landslaget, som nå var eneste arena med internasjonalt spill for engelske fotballspillere i likhet med skotsk seriefotball i fem år fremover.
England greide seg bedre i kvalifiseringen til VM i 1986. Det ble riktignok fire uavgjortkamper, mot Finland, Romania og Nord-Irland, men det ble også fire seire, noe som holdt til gruppeseier. I VM møtte England Polen, Portugal og Marokko. England tapte for Portugal og spilte uavgjort mot Marokko, men slo Polen 3–0 etter samtlige mål av angriperen Gary Lineker, og endte på andreplass i gruppa bak noe overraskende Marokko. England møtte Paraguay i sekstendedelsfinalen og vant kampen 3–0 etter to mål av Lineker og ett av Peter Beardsley. England var i kvartfinalen igjen, men der England hadde kontroversene på sin side 20 år tidligere, gikk de motsatt vei i 1986. Argentinas angriper Diego Maradona vant en luftduell mot Englands keeper Peter Shilton ved bruk av hånden. Denne manøveren, som Maradona kalte «Guds hånd» (mest som en bortforklaring), ble blant de mest kontroversielle situasjonene i Fotball-VMs historie. Imidlertid var Maradonas andre mål svært imponerende, han driblet seg gjennom hele det engelske forsvaret før han scoret. Kampen endte 2–1 til Argentina.
England lyktes endelig å kvalifisere seg til et europamesterskap under kvalifiseringen til EM i 1988. De slo Tyrkia, Nord-Irland og Jugoslavia i kvalifiseringen, og endte med fem seire og en uavgjort, borte mot Tyrkia. Dette var Englands beste kvalifisering på lang tid. Selve EM gikk dårlig, hvor England kom i gruppe med Irland, Sovjetunionen og Nederland. England tapte først mot Irland med 0–1, og deretter med 1–3 mot Nederland. Midtbanespilleren Bryan Robson scoret for England, mens den nederlandske angriperen Marco van Basten scoret hat trick for Nederland. I den siste kampen tapte de med samme sifre for Sovjetunionen, denne gangen med midtstopperen Tony Adams som Englands eneste målscorer. De to vinnerne av puljen, Nederland og Sovjetunionen, møttes siden i finalen. Media var ikke nådig mot Robson nå heller; Daily Mirror hadde overskriften «I Guds navn, gå.» Etter en uavgjortkamp mot Saudi-Arabia, fulgte Daily Mirror opp med overskriften «Gå, i Allahs navn, gå», mens The Sun kommenterte «England Mustafa new boss».Bobby Robson, som hadde levert inn sin avskjedssøknad både etter den mislykkede kvalifiseringen til EM i 1984 og etter det mislykkede EM fire år etter, avsluttet sin trenerkarriere med VM i Italia i 1990. England kvalifiserte seg til verdensmesterskapet ved å komme på andreplass i gruppen, bak Sverige, men foran Polen og Albania. Sverige og England spilte uavgjort, men det var Englands uavgjort borte mot Polen som gjorde at Sverige kom foran. Et ikonisk øyeblikk fra denne kvalifiseringen var da midtstopperen Terry Butcher fikk et dypt kutt i pannen tidlig i kampen mot Sverige, men til tross for å ha sydd kuttet og bandasjert hodet ble såret slått opp igjen på grunn av hans stadige hodestøt på ballen. Dette førte til at bandasjen og den hvite landslagstrøyen hans ble dekket av blod. VM gikk langt bedre for England, men de havnet i en tøff gruppe med Irland, Nederland og Egypt. Alle kampene endte uavgjort bortsett fra Englands kamp mot Egypt, som England vant 1–0. Forsvareren Mark Wright ble Englands matchvinner i puljen. Englands andre kamper endte 1–1 mot Irland med Gary Lineker som Englands målscorer, og 0–0 mot Nederland. Dette medførte at England vant puljen, og gikk til åttendedelsfinale med to scorede mål i gruppen.
Også i åttendedelsfinalen ble det et målløst oppgjør, denne gangen mot Belgia. I det siste spilleminuttet av andre ekstraomgang scoret imidlertid midtbanespilleren David Platt, og dermed var England videre til kvartfinale. Der møtte de Kamerun, et lag som hadde fått mye publikumsstøtte etter at de hadde slått lag som Argentina og Colombia. Kampen var spennende, England tok ledelsen, igjen ved David Platt, før Kamerun snudde i det 61. og 65. minutt med to mål, et av dem på straffespark. Mot slutten av kampen fikk England straffe, og Gary Lineker scoret fra straffemerket. I ekstraomgangene var England sterkere, og fikk nok en straffe som Gary Lineker igjen scoret på. England gikk dermed videre til semifinale. I semifinalen møtte de Vest-Tyskland. Kampen ble tøff, og den har fått en nær legendarisk status.Midtbanespilleren Paul Gascoigne fikk gult kort etter en stygg takling, noe som betydde at han ikke fikk spille finalen dersom England kom dit. Den påfølgende reaksjonen, en bevegelig underleppe, ble fanget opp på kameraene og ble historisk.. Kampen endte uavgjort etter både ordinær tid og tilleggstid. For første gang i Englands historie skulle de gå ut i straffesparkkonkurranse. Det endte med at høyrebacken Stuart Pearce og vingen Chris Waddle bommet på sine straffer og England røk ut. Dette var første gang England var med i straffesparkkonkurranse, og i ettertid fikk kampen en ny betydning, ettersom England senere ble kjent som laget som aldri vant straffesparkkonkurranser.Imidlertid var dette bare den andre gangen England hadde spilt seg til semifinale i et verdensmesterskap og den tredje gangen om man tar med europamesterskap. I bronsefinalen tapte England mot Italia. Dette ble Bobby Robsons siste kamp som trener. Han hadde allerede fått seg ny jobb som trener for PSV Eindhoven, men sluttet i hovedsak på grunn av sterk kritikk fra egen presse i forkant av VM i Italia. Den gode innsatsen til England stilnet delvis kritikerne.
Ny trener i 1990 ble Graham Taylor. Taylor lyktes i å kvalifisere England til EM i Sverige i 1992, ved å bli best i sin kvalifiseringsgruppe med Irland, Tyrkia og Polen. Det skilte imidlertid bare to poeng mellom England på første og Polen på tredje. Taylor gav også noe spilletid for kommende storspillere som David Seaman (målvakt), David Batty (midtbane), Alan Shearer (angrep), Paul Ince (midtbane) og Teddy Sheringham (angrep), som alle kom til å bli bærebjelker på landslaget i de kommende mesterskap.
Selve EM i 1992 ble imidlertid en stor fiasko for England, som dro til EM uten de to midtbanespillerne Paul Gascoigne og John Barnes, som begge var ut med skader. I tillegg var forsvarspilleren Mark Wright skadet, men så sent at ingen kunne erstatte ham. I gruppe med Danmark, Sverige og Frankrike tok England to poeng etter uavgjort 0–0 mot Danmark og Frankrike, og 1–2 for vertsnasjonen Sverige. Englands mål mot Sverige, scoret av David Platt, ble også lagets eneste. England endte sist i sin gruppe, og innsatsen regnes for å være blant Englands dårligste i et sluttspill. I den siste kampen ble den da legendariske angriperen Gary Lineker byttet ut til fordel for Alan Smith i hans siste landskamp, noe som provoserte mange.Det ble imidlertid verre i kvalifiseringen til VM i USA i 1994. England havnet i gruppe med Nederland, Norge, San Marino, Polen og Tyrkia. De to sistnevnte var også motstandere i forrige kvalifisering. Men med uavgjort hjemme mot Norge og Nederland og uavgjort borte mot Polen gjorde England det vanskelig for seg selv, og da de tapte mot både Nederland og Norge borte, var kvalifiseringen over. England spilte også borte mot San Marino, som bare hadde to plussmål, null poeng og svært mange baklengsmål scoret etter kun åtte sekunder. England snudde dog kampen og vant 7–1, men baklengsmålet fikk mest oppmerksomhet i pressen etter kampen. Graham Taylor fikk følgelig sparken, og ble er erstattet av Terry Venables.
Venables' England hadde som vertsnasjon ingen kvalifiseringsgruppe, men spilte privatlandskamper. Han begynte med seks hjemmekamper på Wembley i 1994. Det ble fire seire, over Danmark, Hellas, USA og Nigeria og to uavgjortkamper, mot Norge og Romania. Bare Romania lyktes å score på dem i en 1–1-kamp. I 1995 ble det litt flere kamper. Det begynte med den første bortekampen under Venables, mot Irland. Kampen ble avbrutt etter 27 minutter etter problemer med tilskuere, på resultatet 1–0 til Irland. Kampen ble erklært ikke godkjent, men spillerne fikk likevel godkjent kampen på kampstatistikken. Deretter ble det flere hjemmekamper på rad, inkludert Umbro Cup mot Japan, Sverige og Brasil. England vant den første kampen, mot Japan, på straffespark i sluttminuttene, de snudde fra 1–3 til 3–3 i det 89. minutt og på overtid, mens de tapte 1-3 mot Brasil etter å ha tatt ledelsen. Tapet for Brasil ble det eneste til Venables.
Etter turneringen, som England kom på andreplass i, spilte de uavgjort mot Colombia og Norge (sistnevnte i den første av to gjennomførte bortekamper for Venables). Deretter slo England Sveits og spilte igjen uavgjort, nå mot Portugal. I perioden mot det kommende mesterskapet på hjemmebane i 1996, ble en ny generasjon spillere hentet inn på landslaget. Dette var blant andre Steve McManaman (Liverpool), Darren Anderton (Tottenham Hotspur), Gary Neville (Manchester United), Gareth Southgate (Aston Villa), Paul Scholes (Manchester United), Nicky Butt (Manchester United), Sol Campbell (Tottenham Hotspur) og David James (Liverpool).
Venables hadde gjort det bra med England, men hadde samtidig en rekke rettssaker rundt hans mislykkede forsøk på å overta Tottenham Hotspur FC. Venables uttalte at på grunn av de mange rettssakene, ville han trekke seg etter EM fordi dette kunne virke forstyrrende på VM-kvalifiseringen. Men Venables hadde ansvaret for England under EM på hjemmebane i 1996. Etter en uavgjortkamp mot Sveits fortsatte England med seier over Skottland (2–0) og Nederland (4–1). Den sistnevnte kampen regnes blant Englands beste på flere år. England vant gruppen klart, og møtte Spania i kvartfinalen. Avisene hadde hausset opp stemningen, og særlig Daily Mirror viste en noe partisk tone da de foran kampen oppsummerte alt som var feil med motstanderen Spania. Kampen endte dog 0–0, og gikk til straffesparkkonkurranse. Det var Englands andre, og den første, samt per 2012 den eneste, England vant. I semifinalen ventet Tyskland. Der Daily Mirror hadde vært ufine før, var de langt over kanten med sin forside foran den kampen. Med klare referanser til andre verdenskrig trykket de forsiden «Achtung! Surrender! For you Fritz, ze Euro 96 Championship is over» (omtrent: Advarsel! Kapitulasjon! For deg Fritz, er Euro 96 Championship over). Forsiden regnes fortsatt blant de styggeste i engelsk pressehistorie. Kampen endte 1–1, og gikk til straffesparkkonkurranse igjen. Som forrige gang i 1990, tapte også England denne gangen mot Tyskland. Terry Venables trakk seg etter denne turneringen.
Ny trener ble i 1996 ble den tidligere storspilleren Glenn Hoddle. Under Hoddle ble England igjen kvalifisert til VM, da kvalifiseringen til VM i Frankrike i 1998 ble vunnet. England slo ut Georgia, Moldova og Polen, mens Italia kom på andreplass og gikk til kvalifisering. Hoddle hadde inkludert midtbanespilleren David Beckham på landslaget, noe som Venables ikke hadde gjort. Under VM hadde imidlertid Hoddle tatt med seg en healer med navn Eileen Drewery, som hadde skapt kontroverser. England kom i gruppe med Colombia, Tunisia og Romania. England begynte med å slå Tunisia 2–0, før de tapte 1–2 mot Romania i en kamp preget av forsvarsfeil og dårlig utnyttelse av sjanser for Englands del.I den siste kampen vant England 2–0 mot Colombia, med to gode skudd, et fra kloss hold av midtbanespilleren Darren Anderton og et fra frispark av David Beckham. Kampen var kvalitetsmessig bedre enn den forrige. England møtte deretter Argentina i åttendedelsfinalen. David Beckham, hvis mål mot Colombia ble regnet blant de bedre i VM, markerte seg negativt i denne kampen. Han ble først lagt i bakken av argentineren Diego Simeone, før han fra liggende stilling hevnsparket Simeone. Beckham fikk rødt kort for hendelsen etter 47 minutter. På det daværende tidspunktet var stillingen 2–2 etter et straffemål til hvert lag, en soloprestasjon av angriperen Michael Owen og en utlikning av Argentinas Javier Zanetti. Kampen endte 2–2. og gikk til straffesparkkonkurranse, som England til slutt tapte.
Da Glenn Hoddle uttalte seg i mediene at karma kunne være en forklaring for hvordan noen hadde fysiske og psykiske begrensninger, ble dette tolket som et angrep på funksjonshemmede. Dette medførte at Hoddles avgang ble fremskyndet. Etter en kort mellomperiode der Howard Wilkinson trente laget i to kamper, var den tidligere storspilleren Kevin Keegan klar. Keegan arvet kvalifiseringen til EM i 2000 fra Hoddle, som kun hadde tapt borte mot Sverige og spilt uavgjort hjemme mot Bulgaria. Keegan fikk England videre til andreplassen, knepent foran Polen. Under selve mesterskapet gikk det derimot dårligere. I den første kampen rotet England bort en 2–0-ledelse og tapte i stedet 2–3. I den andre slo de Tyskland for første gang i konkurranse siden 1966 med 1–0, mens i den siste kampen rotet de bort en 2–1-ledelse og tapte igjen 2–3, denne gangen for Romania. Kevin Keegan trakk seg deretter som landslagssjef etter anklager om at hans spillestil var for faglig svak.
Alf Ramsey hadde vært manager for England i ti år, mens Bobby Robson hadde vært det i ni. På 1990-tallet hadde ingen holdt lenger enn tre år. Det ble imidlertid litt stabilitet da svensken Sven Göran Eriksson ble valgt til landslagstrener. Som den første ikke-engelske treneren var Eriksson offer for mistenksomhet og skepsis i mediene, og der hans forgjengere hadde blitt kritisert for saker som for mange private rettssaker (Venables), overtro (Hoddle) og manglende taktiske evner (Keegan), var det privatlivet til Eriksson som fikk gjennomgå.På tross av dette ble Eriksson en av Englands mest suksessfulle trenere. Han måtte snu et hjemmetap mot Tyskland og en uavgjortkamp borte mot Finland i kvalifiseringen til VM i 2002, og begynte med seier over Finland hjemme i sin første kamp. Etter seier borte mot Albania og Hellas hadde England mulighet for hevn, og laget vant hele 5–1 borte mot Tyskland, og påførte Tyskland sitt andre tap i kvalifiseringskamper noensinne. I tillegg til sin fotballfaglige kunnskap, var Erikssons evne til å rydde opp etter Hoddle og Keegans manglende disiplin viktig for å få suksess i laget.I VM i 2002 tok England ledelsen mot Sverige, men kampen endte 1–1. I neste kamp møtte England igjen Argentina, og etter to tap på rad i VM, greide England å slå Argentina, da 1–0 etter mål på straffespark scoret av David Beckham. Kampen ble oppfattet som en «hevn» fra 1998 både for Beckhams og for Englands del. Diego Simeone spilte for Argentina, som så røk ut allerede i gruppespillet. England spilte uavgjort mot Nigeria i den siste kampen, og kom på andreplass med færre scorede mål enn Sverige. I åttendedelsfinalen møtte de Danmark og vant komfortabelt 3–0. England var dermed i kvartfinale for første gang siden 1990. I kvartfinalen møtte England Brasil, og tapte 1–2. På tross av at England ikke utnyttet et overtallsspill, var det Erikssons manglende animerte tilstand som fikk kritikk. Han ble sett på som iskald og følelsesløs av media.Media og supportere var imidlertid begeistret for fotballspillerne, som de ofte kalte «den gyldne generasjonen». Generasjonen inkluderte spillere som Michael Owen, David Beckham, Steven Gerrard, Rio Ferdinand, Frank Lampard, Joe Cole, Gareth Barry, Ashley Cole, Wayne Rooney, John Terry og Jermain Defoe. Det skulle imidlertid vise seg å ikke være fullt så enkelt. To av de største navnene var de sentrale midtbanespillerne Gerrard og Lampard. De to spilte ofte på landslaget, for det meste sammen, men kombinasjonen Lampard og Gerrard var sjelden samspilt, noe som skapte hodebry for samtlige trenere fra og med Eriksson. Wayne Rooney, som da var regnet for å være et av de beste engelske talentene på lang tid, varierte fra strålende til middelmådig, og med et uberegnelig temperament var han vanskelig å forutse.I kvalifiseringen til EM i 2004 ble England igjen gruppevinner. De slo Tyrkia hjemme, og på tross av en overraskende uavgjort hjemme mot Makedonia, endte England først i sin gruppe, poenget foran Tyrkia. I gruppespillet, som også besto av Liechtenstein og Slovakia, var det Michael Owen og David Beckham som var de mestscorende, men også Wayne Rooney markerte seg. I selve turneringen kom England i gruppe med Kroatia, regjerende europamester Frankrike og Sveits. England tok ledelsen mot Frankrike, og holdt den til overtid i andre omgang, da den franske storspilleren Zinedine Zidane snudde kampen med sine to mål. England vant komfortabelt 3–0 mot Sveits etter to mål av Rooney og ett av Gerrard. Mot Kroatia kom de tidlig under, men snudde til 3–1. Kroatia reduserte, men kort tid etter gikk England opp til 4–2, og vant dermed kampen. I kvartfinalen møtte England vertsnasjonen Portugal, og spilte uavgjort 1–1 etter et mål i hver side av kampen: England tok ledelsen etter tre minutter med mål av Owen, mens Portugal utliknet etter 83 minutter. Begge lag scoret i ekstraomgangene, og dermed ble det straffesparkkonkurranse, som England tapte igjen.
England kvalifiserte seg til VM i Tyskland i 2006 gjennom å beseire Polen hjemme og borte. Ellers overrasket de negativt med tap hjemme mot Nord-Irland og uavgjort borte mot Østerrike. Det var likevel de eneste poengtapene England hadde i kvalifiseringen. I mesterskapet kom England i gruppe med Sverige, Paraguay og Trinidad og Tobago. England slo både Paraguay og Trinidad og Tobago, mens det ble uavgjort for andre VM på rad mot Sverige. England vant gruppen og gikk til åttendedelsfinale mot Ecuador. David Beckham scoret kampens eneste mål, og England var igjen i kvartfinale. Der ble det også en gjentakelse, da de møtte Portugal og spilte uavgjort over 120 minutter før de igjen tapte på straffesparkkonkurranse. Dette ble Erikssons siste kamp for England.
Eriksson hadde hatt flere problemer med engelsk presse ettersom han hadde hatt en affære med mediepersonligheten Ulrika Jonsson i 2002, som fikk like mye presseoppmerksomhet som VM, fordi han uttalte til journalister utkledd som sjeiker at det foregikk korrupsjon blant managere og fordi han stadig ble knyttet til storklubber mens han var landslagsleder. I januar 2006 erklærte han derfor sin avgang. Sven-Göran Eriksson var populær blant tilhengerne i begynnelsen, og var med sine resultater blant de mest fremgangsrike trenerne England hadde hatt. Den generelle kommentaren var at Eriksson ikke hadde fått nok ut av spillerne. Ny landslagssjef ble Steve McClaren, som tok over jobben i håp om å ordne dette. 
I kvalifiseringen til EM i 2008 havnet McClaren i gruppe med Kroatia (gruppespillet i VM 2006), Russland (ikke kvalifisert til VM 2006), Israel, Makedonia, Estland og Andorra. Etter oppskriftsmessige seire mot Andorra og Makedonia begynte det å gå verre. Først uavgjort hjemme mot Makedonia, så tap borte mot Kroatia og deretter uavgjort borte mot Israel. McClarens lag fulgte opp med fem seire på rad, inkludert hjemme mot Russland, men det ble også bortetap mot Russland. England måtte slå Kroatia hjemme i siste kamp den 21. november 2007 for å kvalifisere seg, men tapte kampen 2–3, og røk ut. England endte på tredjeplass foran Israel på innbyrdes oppgjør. Dagen etter kampen fikk McClaren sparken.England prøvde igjen en utenlandsk manager, denne gangen Fabio Capello. Han kom i VM-kvalifiseringsgruppe med Kroatia og Andorra igjen, men også Ukraina, Hviterussland og Kasakhstan. Under Capello gikk det langt bedre. England vant de åtte første kampene sine, og bare et tap mot Ukraina borte i den niende runden hindret en perfekt kvalifisering. England ikke bare vant, men vant ofte overbevisende, som 5–1 hjemme mot Kroatia. I VM i Sør-Afrika i 2010 kom England i gruppe med USA, Slovenia og Algerie. England begynte med uavgjort mot amerikanerne etter å ha sluppet inn utlikning på keepertabbe, og deretter igjen uavgjort mot Algerie, mens det ble seier over Slovenia med 1–0. Det holdt til sekstendelsfinale. I åttendedelsfinalen møtte England Tyskland og tapte med klare 1–4. Kritikere tok opp lagets manglende samspill eller eventuelt om hele laget var oppskrytt.Capello fortsatte å trene England, og lyktes i å kvalifisere England til EM i 2012. De vant gruppe D med Montenegro, Sveits, Bulgaria og Wales. England spilte tre uavgjort, to av dem mot Montenegro og en mot Sveits, og vant resten. Det ga en seier med seks poeng.
I forkant av europamesterskapet 2012 ble Englands kaptein John Terry anklaget for å ha kommet med rasistiske utsagn om den engelske spilleren Anton Ferdinand. Skyldspørsmålet skulle avgjøres åtte dager etter EM-finalen. Dersom England skulle vinne EM, måtte FA samtidig risikere å ta avstand fra landslagets kaptein. FA tok ingen sjanser og fratok Terry kapteinsbindet på forhånd. Problemet var at Terry dermed også måtte betraktes som forhåndsdømt. Landslagets trener Fabio Capello tok bladet fra munnen og kritiserte FA. Den 8. februar 2012 trakk han seg også som trener i protest.Den 1. mai 2012 ble Roy Hodgson ny trener. Han ble et symbol på det «trygge og engelske», var født i Croydon i Sør-London og startet sin karriere som spiller i klubben Crystal Palace FC. Fra 1976 og fremover hadde han hatt en ubrutt fartstid som trener, deriblant av landslagene til Sveits, De forente arabiske emirater og Finland. Han hadde også vært trener for en rekke klubber i Norge, Sverige, Danmark, England, Sveits og Italia.
Hodgson startet bra med 1-0 seier borte mot Norge i en treningskamp 26. mai og 1-0 seier hjemme mot Belgia i en treningskamp 2. juni. Det var likevel bekymringer fra mange hold om de mange skadene og om den gyldne generasjonen var på vei ut. I tillegg var toppscorer Wayne Rooney ute etter rødt kort i de to første kampene. Det ble klart at Rio Ferdinand kunne få problemer med å spille sammen med John Terry. Han var bror til Anton Ferdinand som anklaget John Terry for rasisme. Flere uttalte at England stilte med sitt svakeste lag på lang tid, eller at de var slitne etter et hardt kampprogram.England ble trukket i gruppe D med Frankrike, Ukraina og Sverige. Laget, nå med Steven Gerrard som kaptein, tok ledelsen mot Frankrike, men utlikningen kom kort tid etterpå, og kampen endte 1–1. I den andre kampen var det jevnt mellom England og Sverige lenge, men til slutt ble det seier til England etter at den unge angriperen Danny Welbeck satte inn 3–2 til engelskmennene i det 78. minutt. I den siste kampen var Rooney tilbake og scoret kampens eneste mål mot Ukraina.
England gikk til kvartfinale, men igjen stoppet det der. Italia dominerte kampen, men det endte 0–0, og det ble straffesparkkonkurranse. Italia, som selv ikke hadde en god statistikk på straffer, slo England 4–2. I motsetning til de vanlige reaksjonene fra engelsk presse, var de færreste skuffet etter at England gikk ut.
England spilte fire treningskamper i 2013. Et hjemmemøte mot Brasil 6. februar endte 2–1, hjemme mot Irland 29. mai endte 1–1, mens et bortemøte mot Brasil 2. juni endte 2–2. En hjemmekamp mot Skottland 14. august endte 3–2.
I kvalifiseringen til VM i 2014 havnet England i gruppe H. England begynte med en sterk borteseier med hele 5-0 mot Moldova. Neste kamp endte uavgjort hjemme mot Ukraina etter at Ukraina ledet til det sto tre minutter igjen av kampen og England fikk straffe som Lampard satte i mål. Deretter fortsatte engelskmennene med en ny målrik seier etter 5-0 hjemme mot San Marino. Engelskmennene spilte deretter uavgjort borte mot Polen, og lå dermed to poeng bak Montenegro. Deretter vant England oppskriftsmessig hele 8-0 mot San Marino borte. I bortekampen mot Montenegro tok England ledelsen tidlig, men Montenegro utliknet mot slutten av kampen. England fortsatte deretter med 4–0 hjemme mot Moldova. Deretter endte det 0–0 borte mot Ukraina. I de to siste kvalifiseringskampene vant England 4–1 hjemme mot Montenegro, og 2–0 hjemme mot Polen. De vant dermed gruppe H med 22 poeng, mens Ukraina kom på andreplass med 21 poeng. På FIFAs verdensranking gikk England 17. oktober 2013 opp 7 plasser til 10.-plass. Playoff mellom gruppetoere i kvalifiseringen (andre runde) ble avsluttet 19. november. Den 28. november 2013 falt England tre plasser til 13.-plass,
Trekningen til VM 2014 fant sted 6. desember 2013, og England kom i gruppe D sammen med Italia, Uruguay og Costa Rica. Første kamp mot Italia ble spilt 14. juni 2014. Italia tok ledelsen etter 35 minutter, men Daniel Sturridge utlignet for England etter 37 minutter, og første omgang endte 1–1. Italia tok igjen ledelsen etter 50 minutter, og kampen endte 1–2. Neste kamp mot Uruguay ble spilt 19. juni. Uruguay tok ledelsen etter 39 minutter, og Wayne Rooney utlignet etter 75 minutter. Uruguay scoret så i det 85. minutt etter utspill fra mål, og kampen endte 1-2. Møtet med Costa Rica den 24. juni ble siste kamp i både gruppespillet og VM. Kampen endte 0–0. England kom sist i gruppen med 1 poeng, og røk ut sammen med Italia. Costa Rica vant gruppen med 7 poeng, Uruguay ble nr 2 med 6 poeng, mens Italia ble nr 3 med 3 poeng.
England spilte seks privatlandskamper i 2014. Et hjemmemøte mot Danmark 5. mars endte 1–0. Et hjemmemøte mot Peru 30. mai endte 3–0. Et bortemøte mot Costa Rica 4. juni endte 2–2. Et hjemmemøte mot Honduras 7. juni endte 0–0. Et hjemmemøte mot Norge 3. september endte 1–0, og et hjemmemøte mot Skottland 18. november endte 3–1. England spilte fire privatlandskamper i 2015. Et bortemøte mot Italia 31. mars endte 1–1. Et bortemøte mot Irland 7. juni endte 0–0. Et bortemøte mot Spania 13. november endte 2–0. Et hjemmemøte mot Frankrike 17. november endte 2–0.
Trekningen til kvalifisering til EM i fotball 2016 fant sted 23. februar 2014, og England kom i gruppe E sammen med Estland, Litauen, San Marino, Slovenia og Sveits. Første møte var borte mot Sveits den 8. september 2014. England vant 2–0, etter scoringer av Danny Welbeck i 58. og 93. minutt. Neste møte var hjemme mot San Marino 9. oktober 2014. Kampen endte 5–0 etter scoringer av Phil Jagielka i 25. minutt, Wayne Rooney i 43. minutt, Danny Welbeck i 49. minutt og Andros Townsend i 72. minutt. I det 78. minutt scoret San Marino selvmål. Den 12. oktober vant de 1–0 borte mot Estland, etter scoring av Wayne Rooney i 74. minutt. Neste kamp var hjemme mot Slovenia 15. november og endte 3–1, etter scoringer av Wayne Rooney i 59. minutt (straffe) og Danny Welbeck i 66. og 72. minutt. Den 27. mars 2015 spilte England hjemme mot Litauen. Kampen endte 4–0 etter scoringer av Rooney i 7. minutt, Welbeck i 45. minutt, Raheem Sterling i 58. minutt og Harry Kane i 73. minutt. Halvspilt i gruppen hadde England vunnet alle fem kampene, og ledet gruppen suverent med 15 poeng, foran Sveits med 9 poeng. Den 14. juni vant England 3–2 borte mot Slovenia, etter scoringer av Jack Wilshere i 57. og 74. minutt, og av Wayne Rooney i 86. minutt. Den 5. september vant laget 6–0 borte mot San Marino, etter scoringer av Wayne Rooney på straffer i 13. minutt, selvmål i 30. minutt, Ross Barkley i 46. minutt, Theo Walcott i 68. og 78. minutt og Harry Kane i 77. minutt. Den 8. september fulgte 2–0 hjemme mot Sveits. Scorere var Harry Kane i det 67. minutt og Wayne Rooney på straffer i det 84. minutt. Den 9. oktober vant laget 2–0 hjemme mot Estland, etter scoringer av Theo Walcott i det 45. minutt og Raheem Sterling i det 85. minutt. Siste kvalifiseringskamp ble spilt 12. oktober borte mot Litauen. England vant 3–0 etter scoringer av Ross Barkley i 29 minutt, et selvmål i 35. minutt og av Alex Oxlade-Chamberlain i 62. minutt. England vant gruppen suverent med 30 poeng, foran Sveits med 21 poeng og Slovenia med 16 poeng.
EM i fotball 2016 startet 10. juni 2016. England kom i gruppe B sammen med Russland, Slovakia og Wales. Innledningskampen mot Russland den 11. juni endte 1–1. Eric Dier scoret i det 73. minutt, men Russland utlignet på to minutter på overtid. Den 16. juni møtte laget Wales. Kampen endte 2–1 etter scoringer av Jamie Vardy i det 56. minutt og av Daniel Sturridge etter 90+2 minutter. Den 20. juni møtte laget Slovakia, og kampen endte 0–0. Wales vant gruppen med 6 poeng, foran England med 5 poeng og Slovakia med 4 poeng. Åttendedelsfinalen ble spilt 27. juni 2016 mot Island. England tapte 1–2 etter scoring av Wayne Rooney i det 4. minutt (straffer), og England var ute av EM. Samme dag kunngjorde Roy Hodgson at han trekker seg som landslagtrener.Den 22. juli 2016 ble Sam Allardyce ny landslagtrener. I likhet med sin forgjenger, er også han engelsk. Han er født i Dudley i West Midlands og begynte sin karriere som spiller i Bolton Wanderers. I september 2016 avslørte Daily Telegraph at han var involvert i korrupsjon som dreide seg om spillerkjøp. Den 27. september 2016 trakk han seg i kjølvannet av dette.
Den 27. september 2016 overtok Gareth Southgate som fungerende trener. Den 30. november 2016 ble han deretter utnevnt til fast trener. Han er født i Watford, og i likhet med Roy Hogdon startet han sin karriere som spiller i Crystal Palace FC. Southgate har også vært spiller for Aston Villa og Middlesbrough.
England spilte fem privatlandskamper i 2016. Et bortemøte mot Tyskland 26. mars endte 3–2. Et hjemmemøte mot Nederland 29. mars endte 1–2. Et hjemmemøte mot Tyrkia 22. mai endte 2–1. Et hjemmemøte mot Australia 27. mai endte 2–1. Et hjemmemøte mot Portugal 2. juni endte 1–0. I 2017 spilte England to privatlandskamper: Et hjemmemøte mot Tyskland 10. november endte 0–0, og et hjemmemøte Brasil den 14. november endte også 0–0.
I kvalifiseringen til VM 2018 havnet England i gruppe F, sammen med Skottland, Slovenia, Litauen, Slovakia og Malta. Den 4. september 2016 møtte laget Slovakia borte, og kampen endte 1–0 etter scoring av Adam Lallana fem minutter på overtid. Den 8. oktober møtte de Malta hjemme; kampen endte 2–0 etter scoringer av Daniel Sturridge i 29. minutt og Dele Alli i 38. minutt. Den 11. oktober spilte de 0–0 borte mot Slovenia. Den 14. november vant de 3–0 hjemme mot Skottland, etter scoringer av Daniel Sturridge i 23. minutt, Adam Lallana i 50. minutt og Gary Cahill i 61. minutt. Den 26. mars 2017 vant de 2–0 hjemme mot Litauen, etter scoringer av Jermain Defoe i 22. minutt og Jamie Vardy i 66. minutt. Møtet borte mot Skottland 10. juni 2017 endte 2–2, etter scoringer av Alex Oxlade-Chamberlain i 87. minutt og Harry Kane tre minutter på overtid. Den 1. september 2017 vant de 4–0 borte mot Malta, etter scoringer av Harry Kane i 53 minutt og to minutter på overtid, Ryan Bertrand i 88. minutt og Danny Welbeck et minutt på overtid. Den 4. september 2017 vant de 2–1 hjemme mot Slovakia, etter scoringer av Eric Dier i 37. minutt og Marcus Rashford i 59. minutt. Den 5. oktober 2017 vant de 1–0 hjemme mot Slovenia, etter scoring av Harry Kane fire minutter på overtid. Den 8. oktober 2017 vant de 1–0 borte mot Litauen, etter scoring av Harry Kane i 27. minutt. England vant gruppen med 26 poeng, foran Slovakia og Skottland, som hver hadde 18 poeng.
Trekningen til VM i 2018 fant sted i Moskva den 1. desember 2017. England havnet i gruppe G, sammen med Belgia, Tunisia og Panama. Åpningskampen mot Tunisia den 18. juni 2018 endte 2–1 etter scoringer av Harry Kane i det 11. og det 90. minutt. Andre kamp mot Panama den 24. juni endte 6–1, etter scoringer av John Stones i 8. og 40. minutt, av Harry Kane i det 22., det 45. og det 62. minutt og av Jesse Lingard i det 36. minutt. Tredje kamp mot Belgia den 28. juni endte 0–1, og England havnet på annenplass i gruppe G. England møtte Colombia i åttendedelsfinalen den 3. juli 2018. Kampen endte 1–1 etter ekstraomganger, med scoring av Harry Kane (str) i det 57. min. England vant straffespark-konkurransen 4–3 og gikk videre. Dette var for øvrig den første straffespark-konkurransen laget hadde vunnet på 22 år; under EM i 1996 slo laget Spania 4–2 i en straffespark-konkurranse. England møtte Sverige i kvartfinalen den 7. juli 2018; kampen endte 2–0 etter scoringer av Harry Maguire i det 30. minutt og Dele Alli i det 59. minutt. England gikk videre til semifinalen for første gang siden VM i 1990. Semifinalen ble spilt mot Kroatia den 11. juli 2018, og endte 1–2 etter ekstraomganger, etter scoring av Kieran Trippier i 5. minutt. Bronsefinalen mot Belgia ble spilt 14. juli 2018. England tapte 0–2 og endte på fjerdeplass. Dette var Englands nest beste plassering i VM-historien; den samme plasseringen fikk England under VM i 1990. Mesterskapets mestscorende spiller ble Harry Kane, med 6 mål.
Etter VM deltok England i den første sesongen av UEFA Nations League divisjon A, den øverste av fire divisjoner i UEFA Nations League. England havnet i gruppe 4, sammen med Spania og Kroatia. Den 8. september tapte England 1–2 hjemme mot Spania, den 12. oktober spilte laget 0–0 de Kroatia borte, den 15. oktober vant de 3–2 borte mot Spania og den 18. november vant de 2–1 hjemme mot Kroatia. England vant dermed sin gruppe. Semifinalen ble spilt 6. juni 2019 mot Nederland; England tapte 1–3. Bronsefinalen mot Sveits ble spilt 9. juni. England vant 6–5 på straffespark, etter at kampen endte 0–0 etter ekstraomganger.
I 2018 spilte England seks privatlandskamper. Et bortemøte med Nederland den 23 mars endte 1–0, et hjemmemøte mot Italia den 27. mars endte 1–1, et hjemmemøte mot Nigeria den 2. juni endte 2–1, et hjemmemøte mot Costa Rica den 7. juni endte 2–0 og et hjemmemøte mot Sveits 11. september endte 1–0; den 15. november vant de 3–0 hjemme mot USA.
Trekningen til kvalifisering til EM i 2020 fant sted 2. desember 2018 i Convention Centre Dublin i Dublin, Irland. England havnet i gruppe A, sammen med Tsjekkia, Bulgaria, Montenegro og Kosovo. I åpningskampen hjemme mot Tsjekkia den 22. mars 2019 vant England 5–0, etter scoringer av Raheem Sterling 24., 62., og 68. minutt, Harry Kane i 45. minutt (straffer) og Tomáš Kalas i 64. minutt (selvmål). Andre kamp var borte mot Montenegro den 25. mars, og England vant 5–1 etter scoringer av Michael Keane i 30. minutt, Ross Barkley i 39. og 59. minutt, Harry Kane i 71. minutt og Raheem Sterling i 81. minutt. Neste kamp er hjemme mot Bulgaria 7. september.
Tabellen nedenfor viser et utvalg av Englands plasseringer på FIFAs verdensranking siden 9. mai 2013, Disse rangeringer finner sted hver måned, men her har vi begrenset oss til å vise endringer i tabellplasseringen. I mai 2014 havnet for eksempel laget på 11.-plass. Dette var samme plassering som i april 2014, og rangeringen er derfor ikke tatt med i denne oversikten. Den suverent beste plasseringen fikk England fra 4. april til 25. juli 2019, da laget havnet på 4.-plass.
Det er en lang tradisjon for oppmerksomhet rundt landslaget, og hjemmedraktenes overdeler har alltid vært hvite. Landslaget har spilt nesten alle sine kamper på Wembley Stadium dersom denne har vært ledig, og kallenavnet har vært det samme hele tiden.
De første hjemmekampene ble i hovedsak spilt på The Oval, en cricketbane i Lambeth, sør i indre London. Kamper ble også spilt andre steder i landet, men The Oval var den hyppigst brukte banen. I 1889 ble The Oval brukt for siste gang, og da ble landskampene spilt rundt om i landet.
I anledning De britiske imperieutstillingene ble Empire Stadion bygget i Wembley nord i London i 1923. Fra begynnelsen til 1951 var Wembley imidlertid forbeholdt kamper mot Skottland, og det var først da England møtte Argentina på Wembley i 1951 at dette ble forandret. Andre kamper mot andre landslag ble spilt på forskjellige stadia. Særlig var Goodison Park (Liverpool) og Arsenal Stadium (London) brukt mye, begge har blitt brukt 12 ganger hver. Fra 1951 av ble stort sett alle kampene spilt på Wembley. Stadion vekslet mellom Empire Stadium og Wembley Stadium. Det offisielle navnet på stadion i kampprogrammer var Empire Stadium mer eller mindre til midten av 1970-tallet, da både landskamper og cupfinaler gikk på «Wembley Stadium». Samtidig het selskapet som eide stadion «Wembley Stadium Limited» fra starten av. Stadion ble omtalt som Empire Stadium på program og billetter også under VM-finalen i 1966.Fra 2003 til 2007 ble Wembley ombygget, og ble bl.a. brukt til Sommer-OL 2012 i London. Under ombyggingen ble kampene i hovedsak spilt på Old Trafford (Manchester), med enkelte kamper på Riverside Stadium (Middlesbrough), St. James' Park (Newcastle), Anfield Stadium (Liverpool), City of Manchester Stadium (Manchester), Portman Road (Ipswich), Villa Park (Birmingham), Walkers Stadium (Leicester), Stadium of Light (Sunderland), St. Mary's Stadium (Southampton), Elland Road (Leeds), White Hart Lane (London) og Pride Park Stadium (Derby). Tilsammen har Old Trafford blitt brukt 16 ganger, og fungerer derfor også som reservestadion i størst grad.
Det har vært få fargemessige utskiftninger i hjemmedraktene. Derimot har det forekommet enkelte større endringer i bortedraktene, men det har også der vært en viss sammenheng.
England har alltid hatt hvite overdeler, mens buksene har variert fra hvit til blå om hverandre. Draktene har vært svært konservative, og det har kun vært noen få tillegg: I perioden 1980–1982 var det et blått og rødt skulderparti på torsoen (dette gjaldt også hjemmedrakten), i 1998 var det et rødt og et blått felt på siden på torso, i 2002 var det en rød stripe langsmed venstre side av torso og i 2006 var det et St. Georgskors på høyre skulder. Det har også vært striper på toppen av drakten i perioder der England ikke spilte mesterskap, som i perioden 1974–1979, da det var en rød og en blå stripe som gikk langsmed toppen av overdelen.
Bortedrakten har hatt noe større utvikling. Bortedrakter ble ikke et problem før England møtte nasjonene Tyskland og Østerrike i 1930, noe som kan tyde på at Østerrike spilte med bortedrakter mot England i 1908. Englands første bortedrakter bestod av blå overdeler og hvite bukser, som vil si det omvendte av førstedrakten. De blå bortedraktene ble brukt frem til VM i 1950, da England tapte mot USA. Neste gang problemet med fargekollisjon på bortedrakter dukket opp var i 1951, da Argentina ble det første laget utenom Skottland som spilte på Wembley stadion. Verken hvite hjemmedrakter eller blå bortedrakter var mulig mot de hvit- og blåstripede argentinerne, så England spilte i helrød skjorte. Ettersom blått uansett var forbundet med tapet mot USA, fortsatte England i rødt. Siden England også spilte med de røde bortedraktene i VM-finalen i 1966, fikk draktene deretter en stor symbolsk betydning.
Bortsett fra noen spesielle tilfeller, deriblant en lyseblå bortedrakt under VM i 1970 samt en gul overdel og blå bukse i tre kamper i 1970, har bortedrakten vært rød med hvite bukser frem til 1996. Da ble bortedrakten gråblå til EM. Drakten ble i EM bare brukt i semifinalen mot Tyskland, som England tapte på straffer. I en kamp før og en etter EM ble drakten også brukt, men den ble deretter erstattet av den røde og hvite kort tid etter. Foran EM i 2012 lanserte FA en bortedrakt som var mørkeblå med lyseblå bukser.Draktene har i hovedsak vært levert av den engelske utstyrsprodusenten Umbro, med enkelte unntak av mindre kjente merker, som St. Blaize, Hope Brothers og Admiral. Da Umbro ble kjøpt opp av Nike i 2008, beholdt Umbro likevel kontrakten til og med 2012. Fra 2013 tok Nike over.
Englands emblem har alltid vært tre blå liggende leoparder (løver) på hvit bakgrunn, hentet fra Storbritannias riksvåpen, som er gule løver på rød bakgrunn. Dette betyr at FA har fått tillatelse fra Buckingham Palace for å bruke emblemet. Fram til 1948 hadde skjoldet en klammespiss nederst, men fra 1948 ble bunnen avrundet. Avrundingen medførte at den nederste løven måtte bli mindre enn de to over, da det ble mindre plass. I tillegg forsvant kronen som var på toppen, slik at FAs symbol ble mindre likt cricketemblemet. I tillegg fikk emblemet ti tudorroser i tre rader med tre roser over hver løve og den siste rosen i midten under den siste løven. De ti rosene symboliserer de ti regionene som har sete ved FAs råd. Siden 1948 har stort sett bare designen på løvene variert, med unntak av 1997, da løvene ble lyseblå og rosene mistet de grønne begerbladene sine og den gule stjernen. I 2000 fikk rosene tilbake til den opprinnelige formen.Kallenavnet til England har stort sett vært «The Three Lions», etter dette emblemet. Bruken av kallenavnet varierer, og brukes oftere av media enn av fans. Kallenavnet er mest assosiert med sangen «Three Lions», som var offisiell supportersang for England under EM i 1996. Det er en debatt angående heraldikken om hvor vidt løvene, som klart forestiller løver, egentlig er heraldiske løver eller om de er leoparder.
Formasjon og taktikk var lite populært da Walter Winterbottom som første trener tok over landslaget i 1946, og hans forsøk på å forandre dette ble spolert av spillere som lurte på om Winterbottom hadde en mening om «hvilken side av nettet de skulle score på». Da Alf Ramsey tok over, ble det en god del forandringer. Ramsey valgte selv spillere, hadde lite til overs for stjerner og eksperimenterte med formasjoner. Han oppdaget at England ikke ville kunne slå Argentina og Brasil med 4-2-4, og valgte i stedet etter en god del eksperimentering å trekke vingene inn og ha en offensiv og en defensiv sentral midtbanespiller, slik at formasjonene ble 4-4-2 med diamant (4-1-3-2). Midtbanen ble mer kompakt, og stilen ble kalt «The wingless wonder».
Som et resultat av Ramseys taktiske manøvre, ble det forsket på fotballtaktikk. Kort etter Ramseys triumf kom Allen Wades bok om emnet ut, som handlet om lagspill over individualitet. Wade var teknisk direktør i fotballforbundet mellom 1963 til 1983, og lærte bort sin kunnskap til blant andre Don Howe, Bobby Robson, Dave Sexton og Dario Gradi. Han foretrakk soneforsvar fremfor mannsoppdekning, og ville heller ha besittelse av ballen enn lange baller, og han mente at det ble nødvendig å gå i forsvar og la motstanderne spille fra tid til annen.Hans filosofi ble på tidlig åttitall erstattet av impulser fra Charles Hughes, som handlet om langpasninger og korte trekk før mål ble scoret. Spillestilen ble tidlig sterkt mislikt av engelsk presse, som ofte omtalte ham som den som ødela «the beautiful game». Hughes ble stort sett brukt av Graham Taylor, men Hughes selv mente at Norge, som var med på å slå ut Taylors England under VM-kvalifiseringen i 1993, var bedre enn England på Hughes egen filosofi. Da Graham Taylor fikk sparken, begynte trenere å introdusere mer kontinentale erfaringer. Hans arvtaker Terry Venables hadde trent FC Barcelona, Glenn Hoddle hadde spilt i AS Monaco FC og både Sven Göran Eriksson og Roy Hodgson hadde stort sett bare kontinental bakgrunn. De to eneste med tradisjonell engelsk karriere både som spiller og trener, Kevin Keegan og Steve McClaren, hadde beskjeden suksess på landslaget.
Englands spillestil har i nyere tid derfor beveget seg mer i retning den kontinentale stilen, særlig under Eriksson. Fortsatt blir stilen sett på som den fysisk kjempende, bulldog-aktige spillestilen. Dette har sammenheng med den maskuline rollen fotball har i det engelske samfunnet, og har av CNN blitt påpekt som en av hovedgrunnene til at England har hatt problemer med å vinne mesterskap. Spillestilen er sjelden teknisk god, noe den har fått kritikk for. Både formasjon og filosofi er blitt diskutert ofte. Etter EM i 2012 påpekte Rafael Benitez den engelske mangelen på fotballfilosofi. Mangelen på en fotballfilosofi – en klar idé om hvordan man vil spille, har vært tatt opp flere ganger siden Hughes' spillestil ble fjernet uten at det vokste frem et alternativ. Kritikere har kommentert at England ikke bare mangler implementeringen av en fotballfilosofi, men også en fotballfilosofi i seg selv.England kan også ha havnet i fellen som Spania var i tidligere, nemlig å prestere langt bedre kontinentalt med klubblagene enn med landslaget. Midtbanespillerne Steven Gerrard og Frank Lampard samarbeidet dårlig, men dette har vært et problem med flere storspillere også. Det ble i 2011 også pekt på at svært få unge spillere får sjansen til å etablere seg i Premier League, og at de heller blir lånt ut til klubber lenger ned i divisjonssystemet. Andre grunner som er blitt nevnt er medias rolle, gnisningen mellom klubber og landslag, den tøffe Premier League-sesongen med flere cup-turneringer, mange utenlandske spillere i Premier League og utsatt risiko for å bli skadet. Også rivalisering innad i landslagstroppen mellom spillere fra ulike konkurrerende klubber er blitt tatt opp som et problem, blant annet av Roy Keane.
England har tre store rivaler; Skottland, Tyskland og Argentina. Av disse er det særlig Skottland som deler rivaliseringen, men Tyskland er landet som England som oftest har et mest anstrengt forhold til. Samtidig har det vært mest kontroverser mot Argentina.
Skottland var det første laget England møtte, og i lang tid det eneste som ga dem motstand. Skottland er naboer innen unionen, og det har lenge vært rivalisering mellom de to. Imidlertid har rivaliseringen dabbet av etter at England fikk de to andre rivalene, og særlig etter at kampene mellom England og Skottland ble færre som følge av at British Home Championship ble avviklet på åttitallet, og deretter av at de årlige kampene mot Skottland også ble avviklet i 1989. Skottlands rivalisering mot England er nok sterkere enn omvendt, og det dukket opp en bevegelse blant skotske fans i farvannet av VM i 2006 som het «Anyone but England», og som handlet om at skottene støttet Englands motstandere. Hvor utbredt dette er, er usikkert; i en undersøkelse er skottene delt på dette synet.Skottland og England har hatt noen møter i viktige turneringer, blant annet under EM i 1996 på hjemmebane, da England vant 2–0.
Rivaliseringen mot Argentina er spesiell, i senere tid nært knyttet til Falklandskrigen (1982) og til kamper lagene imellom. Argentina og England møttes i turnering først i VM i 1962, da England vant. Det neste møtet var i 1966, da England møtte Argentina på hjemmebane. Argentinerne spilte ukarakteristisk tøft, og fikk sin kaptein utvist. Utvisningen var imidlertid uklar. Den tyske dommeren skal angivelig ha sagt at han viste ut kapteinen Antonio Rattín fordi han «ikke likte trynet hans», men det kan ha vært knyttet til den brutale argentinske spillestilen. Argentina på sin side var allerede overbevist om at England og Tyskland samarbeidet for å bli kvitt søramerikanere. Kapteinen Rattín nektet å forlate banen, og måtte ha politieskorte ut. Englands trener Alf Ramsey nektet skjortebytte etter kampen, og omtalte argentinerne som «dyr», noe som Argentina oppfattet som rasisme.Etter Falklandskrigen fikk rivaliseringen stor oppmerksomhet fra begge lag, og da Diego Maradona scoret med hånden under VM i 1986, var det engelskmennenes tur til å bli indignert. Mange følte at det første målet, med hånden, var juks, og at England ble lurt ut av VM. På tross av at turneringen ble avholdt i Mexico, hadde ikke engelske fans noen teorier om samarbeid for å bli kvitt England. Den meksikanske begynnende rivaliseringen mot Argentina var på det daværende tidspunkt beskjedent, men det er lite trolig at Mexico ville ha hjulpet Argentina. Denne kampen var også (per 2012) siste gangen Argentina slo England etter 90 minutter. Diego Maradona uttalte at på tross av at dette bare var en fotballkamp, følte han det som om de hadde beseiret et land som hadde drept argentinske gutter som småfugler.Under VM i 1998 ble også England slått av Argentina, men da på straffespark. David Beckham ble utvist for en manøver som Diego Simeone i ettertid har innrømmet at han spilte skadet i for å sikre utvisning. Dette gjorde Simeone og Argentina enda mer upopulære.
I den senere tid har imidlertid rivaliseringen blitt noe nedtonet. Riktignok uttalte Diego Maradona i sin selvbiografi at det å score målet var som å stjele Englands lommebok, men utover hans uttalelser, som reflekterer Maradona mer enn Argentina, er det få oppblusninger. Dette kan være tilknyttet det at Argentina og England møttes bare i én kamp i VM siden, i 2002, da det ikke var noen kontroversielle avgjørelser.
Mens rivaliseringen mellom England og Argentina ofte er følt fra begge sider, er Englands rivalisering mot Tyskland i fotball nesten et særengelsk fenomen. Engelskmennenes behov for denne rivaliseringen kan knyttes til nostalgi og det faktum at tyskerne har gått forbi engelskmennene innen produksjon og økonomi. Tyskland har ikke glemt den kontroversielle scoringen til Geoff Hurst under VM i 1966, men den spiller mindre rolle for tyskerne enn deres egen rivalisering mot Nederland. I hovedsak er Tysklands forhold til England lite annet enn forholdet til et hvilket som helst lag.Dette hindrer ikke engelsk media fra å spille på rivalisering og trekke paralleller til begge verdenskrigene. Og det er ofte Daily Mirror som står bak dem. Foran finalen i 1966 skal Frank McGee ha skrevet: «Hvis, i morgen, tyskerne slår oss i vår nasjonalsport, bør vi huske at to ganger i dette århundret, har vi slått dem i deres.» Uttrykk som «Kraut» og «Hun» (begge nedverdigende uttrykk om tyskere) har ofte blitt brukt, og Daily Mirror dro krigsparallellen langt da de erklærte (fotball)krig mot Tyskland i sin leder og hadde sin «Achtung! Surrender!»-overskrift i anledning semifinalen i 1996. I  BBCs VM-dokumentar «World Cup's Most Shocking Moments» kommenterte Peter Crouch at han i VM i 1994 heiet på «anyone who is playing Germany». Likevel fikk den store negative reaksjonen på Daily Mirrors overskrift, som fikk komiker Jo Brand til å trekke seg fra avisen, betydning i at avisoverskriftene ikke er fullt så krigshissende som tidligere.England har imidlertid vist respekt for Tysklands evne til å vinne kamper. Gary Lineker sa om fotball at «Fotball er et spill med 22 spillere som løper rundt, spiller ballen, med en dommer som gjør en haug med feil, og til sist vinner alltid Tyskland» I tillegg er det få eller ingen klager når kampene er over, og det er ingen utvisninger i noen kamper dem imellom. Flere av kampene har også legendarisk status i England.Fra engelsk side er det gjerne VM-finalen i 1966 som nevnes oftest, men også nederlagene i 1990 og 1996 tas opp. Englands sensasjonelle 5–1-seier over Tyskland i 2001 blir også nevnt. Rivaliseringen dukket også opp på en nyinnspilling av låten «Three Lions» (se over) fra 1998, der engelske og tyske fans møtes og ender opp med å spille fotball. Samtlige tyske tilhengere i videoen, med ett unntak, hadde navnet til Stephan Kuntz på ryggen. Kuntz scoret mot England både i vanlig spilletid og på straffespark. Ettersom dette var etter EM i 1996 og før VM i 1998, er det trolig at tyskere ville være mer opptatt av Oliver Bierhoff, som scoret begge målene til Tyskland i finalen i EM, men videoen legger mer vekt på den engelske oppfatningen av rivalisering.
Tyske medier har tatt igjen, men mer moderat. Som svar på Daily Mirrors overskrift, lurte tabloidavisen Bild-Zeitung på hvorfor fotballens hjemland «aldri hadde vunnet VM i fotball». Det er uklart om Bild-Zeitung glemte VM i 1966, eller om det lå en underliggende forståelse om at England ikke vant VM på lovlig vis.
I England er fotball den største idretten, og har mange tilhengere. I motsetning til i Spania er imidlertid landslaget en naturlig forlengelse av den generelle fotballinteressen, og interessen for landslaget er derfor svært stor. Tilhengere flagger gjerne på bilene sine eller maler georgskorset i ansiktet. Begeistringen for landslaget har ført til store forventninger, men disse har ikke nødvendigvis blitt innfridd ved mesterskap. Den engelske VM-deltakelsen er nær mytisk i den kollektive hukommelsen, og ettersom England regnes som fotballens vugge, fins det alltid en forventning om at England vinner neste VM, noe som ikke har blitt innfridd siden 1966.Å være landslagstrener har derfor blitt kalt «den nest viktigste jobben i landet». I tillegg har både media og FA sterke mennesker med sterke meninger, og flere av trenerne har blitt felt av dem. Likevel er det status rundt det å ha jobben. Landslagstrener Roy Hodgson kommenterte det å være landslagstrener slik: «Å trene landslaget er målet for suksess for en hver engelsk trener og det fører sannelig med seg en mengde oppmerksomhet og kritikk...».Også spillerne er ofre for denne gjennomgangen, og det stilles krav til dem på det private plan. Liksom trenerne, har de fått sitt privatliv gjennomgått. Spillere som har noen moralsk tvilsomme handlinger, kan få problemer med å representere England. John Terry fikk erfare det da det gikk rykter om hans utroskap, og da han ble anklaget for rasisme. I tillegg er presset stort på landslagsspillerne. Johnny Haynes sa i 1958 etter å ha blitt eliminert fra VM at «I England tror alle at vi har en gudegitt rett til å vinne VM».
De engelske fotballsupporterne har et frynsete rykte. De engelske hooligans har eksistert siden fotball ble en publikumssport, med Preston North Ends tilhengere som et av de tidlige eksemplene. Rasisme har i hovedsak vært forbundet med klubber, men den har også dukket opp på landslaget. På 1980-tallet var det høyrevridde politiske partiet National Front aktive i supportergrupper knyttet opp mot landslaget. Imidlertid trengte de ikke grupperinger for å starte bråk, for i 1980, i forkant av Englands kamp mot Belgia i EM, måtte politiet bruke tåregass på engelske fotballfans.Etter først Heysel-tragedien (1985) og så Hillsborough-tragedien (1989) og den påfølgende Taylor-rapporten, begynte ting å roe seg. En av grunnene var at politi, klubber og myndigheter samarbeidet om å bekjempe hooliganismen. At dette var vanskelig å bekjempe ble eksemplifisert ved bråket mellom italienske og engelske landslagsfans under VM i Italia i 1990.Det var også oppgjør blant supportere under EM i 1992, men deretter var landslagshooliganisme på vei ned, og under EM i 1996 begrenset det seg til kamper mellom engelske og tyske fans. Det samme gjentok seg under VM i 1998, men ellers var det svært få tilfeller. På tross av dette var belgisk politi og UEFA svært opptatt av å kontrollere engelske hooligans under EM i 2000. Etter at det utbrøt slåsskamper mellom engelske og tyske tilhengere etter kampen dem imellom, ga UEFA klar beskjed om at England kunne bli kastet ut av mesterskapet dersom de ikke fikk kontroll på sine tilhengere. Hvor vidt UEFA og belgiske myndigheter hadde gått for langt i sine begrensninger og manglende imøtekommenhet, ble imidlertid ikke tatt opp.I forkant av VM i Tyskland i 2006 var det satt igang store kampanjer for å forhindre engelske hooligans fra å reise over til Tyskland. Dette på tross av at det bare hadde vært få arrestasjoner av engelske fans utenlands side 2001, og dette inkluderte klubbfotball. Under selve VM var det enkelte engelske fans som ble holdt igjen før Englands åpningskamp mot Ecuador og enkelte som provoserte med å synge sanger om andre verdenskrig, men ellers var det tyske fans som var det største problemet.I senere tid har fotballfans på landslaget stort sett vært assosiert med oppriktige fotballfans, og hooliganismen har dabbet av, eller begrenset seg til klubblag. Under VM i Sør-Afrika var det omtrent ikke tegn til opptøyer. Under EM i 2012 var det også særlig hjemmefans fra Ukraina og Polen som var den største bekymringen.
Her regnes tap etter 90 eller 120 minutter, ikke etter straffesparkkonkurranse. I finalerubrikkene står vinneren alltid først, uansett hvem som var utpekt til hjemmelag.
England har ofte vært med i de to største turneringene for landslag, men har bare tre ganger kommet på medaljeplass.
British Home Championship (54): 1887–1888, 1889–1890 (delt), 1890–1891, 1891–1892, 1892–1893, 1894–1895, 1897–1898, 1898–1899, 1900–1901, 1902–1903 (delt), 1903–1904, 1904–1905, 1905–1906 (delt), 1907–1908 (delt), 1908–1909, 1910–1911, 1911–1912 (delt), 1912–1913, 1929–1930, 1930–1931 (delt), 1931–1932, 1934–1935 (delt), 1937–1938, 1938–1939 (delt), 1946–1947, 1947–1948, 1949–1950, 1951–1952 (delt), 1952–1953 (delt), 1953–1954, 1954–1955, 1955–1956 (delt), 1956–1957, 1957–1958, 1958–1959 (delt), 1959–1960 (delt), 1960–1961, 1963–1964 (delt), 1964–1965, 1965–1966, 1967–1968, 1968–1969, 1969–1970 (delt), 1970–1971, 1971–1972 (delt), 1972–1973, 1973–1974 (delt), 1974–1975, 1977–1978, 1978–1979, 1981–1982, 1982–1983.
Det å tape i straffesparkkonkurranser er karakteristisk for engelsk VM-deltakelse. Richard Bacon kommenterte i BBCs VM-dokumentar «World Cup's Most Shocking Moments» at «..Det er ikke noe som er mer typisk engelsk enn å tape på straffespark». Englands første straffesparkkonkurranse var i VM i 1990, da England hadde kommet til semifinale i VM for første gang siden 1966. Deretter vant de for første, og per 2013 eneste, gang mot Spania i 1996, men tapte deretter mot Tyskland. Deretter ble det straffetap fire ganger til på rad. Da England røk ut på straffespark mot Italia, kommenterte den britiske turistforeningen på twitter: «England tapte på straffespark. For mer om vår kultur og våre tradisjoner gå til visitengland.com ;)».En av grunnene til at England ikke lyktes kan, ifølge Joachim Vogt Isaksen ved Høgskolen i Nord-Trøndelag, være at England tar straffene sine raskere enn de fleste andre, med et snitt på 0,28 sekunder fra dommeren blåser. Geir Jordet viser til at England har et svært stort press på seg på grunn av Englands tendens til å bedømme individet foran laget, og dermed blir den som bommer på straffe den som får skylden.
Spillere fra VM-vinner-laget i 1966 er markert med fet tekst. * markerer spillere som fremdeles er aktive på klubbnivå.
England etablerte rollen som landslagstrener først i 1946, og har siden hatt en rekke utbyttinger. Særlig har perioden mellom 1974 og 1982 og siden fra 1990-tallet vært preget av store utskiftninger. Den første landslagstreneren var Walter Winterbottom, som var en av FAs egne menn. Han hadde rollen i 17 år, den lengste perioden noen har sittet. Han ble erstattet av Alf Ramsey, som brøt med FAs komiteer og valgte ut laget sitt selv. Etter hans avgang kom Don Revie, som ble den første av to (per 2012) trenere som ikke har vært landslagstrener for et lag i mesterskap. Etter ham kom Ron Greenwood, som egentlig var tiltenkt rollen som midlertidig manager, men som fikk England med i et VM for første gang siden 1970 da England kvalifiserte seg til VM i 1982. Han gikk deretter etter eget ønske, da han pensjonerte seg.
Ny trener etter Greenwood ble Bobby Robson, som leverte først i sin siste turnering, da han tok England til semifinalen i VM for første gang siden 1966. En fotballtrener som stadig ble koblet opp mot trenerrollen, men som aldri ble tildelt jobben var Brian Clough, en karismatisk og suksessfull klubbmanager for blant andre Derby County FC og Nottingham Forest FC. Han ble intervjuet for jobben i 1977 og 1982, men måtte se seg forbigått av både Greenwood og Robson. Også i 1990, i forkant av Taylors regime, var han en høyverdig kandidat. Clough fikk selv i sin samtid kallenavnet «the greatest manager England never had» (den største manageren England aldri fikk.)Graham Taylor tok over etter en god periode som trener for Aston Villa FC, men mislyktes først under EM i 1992, deretter under kvalifiseringen til VM i 1994. Ny trener ble da Terry Venables, som lyktes i å få England til semifinale på hjemmebane. Hans utenomsportslige situasjon gjorde at han fikk sparken. Det samme skjedde med etterfølgeren Glenn Hoddle etter VM i 1998. Den tidligere storspilleren Kevin Keegan tok over for Hoddle, men mislyktes helt i EM i 2000. Etter Keegan tok svensken Sven-Göran Eriksson over som første utlending, og fikk til brukbare resultater, blant annet tre kvartfinaler på rad, men troen på at spillernes kvalitet var større enn det Eriksson hadde fått ut av dem gjorde at Eriksson dro i 2006.
Erikssons assistenttrener Steve McClaren tok over, men fikk sparken etter bare atten kamper på grunn av svært svake resultater i kvalifiseringen til EM i 2008. Med 18 kamper som landslagstrener har han færrest kamper, og er sammen med Don Revie den eneste som ikke har spilt i sluttspill med England. Ny trener ble italieneren Fabio Capello. Han fikk England til VM, men lyktes ikke å følge opp Erikssons to kvartfinaler, da England røk ut i åttendedelsfinalen. Capello kvalifiserte England til EM i 2012. Han trakk seg etter kvalifiseringen, og Roy Hodgson tok deretter over.
England vant sin gruppe i Kvalifisering til VM i fotball 2014 (UEFA) kvalifiseringen til VM i fotball 2014, men havnet sist i sin gruppe i mesterskapet.  De vant samtlige 10 kamper i kvalifiseringen til EM i fotball 2016 og kom på andreplass i sin gruppe, men tapte åttendedelsfinalen mot Island og Hodgson trakk seg som trener på pressekonferansen etter kampen.22. juli 2016 overtok Allardyce som trener.  27. september, etter bare 67 dager i jobben og ha ledet laget i én kamp, måtte han gå fra jobben etter avsløringer i den engelske avisen The Telegraph. Journalister fra avisen utga seg for å være asiatiske forretningsmenn og Allardyce skulle ha 400 000 pund for å vise dem hvordan man kan omgå reglene for tredjeparts-eierskap i spillere.  Tredjeparts-eierskap ble forbudt i England i 2008 og FIFA gjorde dette ulovlig i 2015.  Under det samme skjulte opptaket snakket Allardyce nedlatende om tidligere landslagstrener Hodgson og hans assistent Gary Neville.Fullstendig liste (oppdatert per 2. juli 2018):
Måten trenere i England fot-følges av pressen fikk den brasilianske treneren Luiz Felipe Scolari til å trekke seg som kandidat til trenerjobben i England etter Eriksson, og han oppga mediepress som den eneste årsaken.
Det har vært tilfeller da de egentlige landslagstrenerne ikke har vært klare i tide, eller at rett person ikke er blitt funnet. Da har FA hentet inn en midlertidig landslagstrener («caretaker manager»). Ron Greenwood var i utgangspunktet en slik midlertidig landslagstrener, men leverte såpass gode resultater at han ble permanent manager i fem år, som også inkluderte VM i 1982.
Den første midlertidige manager var Joe Mercer, som var trener mellom Alf Ramsey og Don Revie. Revie var ikke et etablert førstevalg, og etter at Mercer vant British Home Championship, ble det foreslått at han skulle fortsette som landslagstrener. FA valgte imidlertid Don Revie. Sent i 1998 fikk Glenn Hoddle avskjed, og Howard Wilkinson tok jobben som midlertidig manager for én kamp i 1999 (0–2 mot verdensmester Frankrike). Da hans erstatter Kevin Keegan fikk sparken, tok Wilkinson tilbake jobben som midlertidig manager i nok en kamp, som endte uavgjort mot Finland i en kvalifiseringskamp til VM i 2002.Etter at Hoddle forsvant, ble også Peter Taylor fjernet fra U21-stillingen etter noe tid, og Wilkinson tok over den jobben. Dette på tross av at Taylor hadde en feilfri kvalifisering. Da Wilkinson hadde fått sin andre kamp som midlertidig manager, var det Taylor som erstattet Wilkinson. Taylor fikk én kamp før Sven-Göran Eriksson var klar. Taylor ga flere unge av den «gyldne generasjonen» sjansen i kampen. Han ga også David Beckham kapteinrollen for første gang i den kampen, som endte med bortetap 0–1 mot Italia.Stuart Pearce tok over som midlertidig manager mellom Fabio Capello og Roy Hodgson. Han fikk én kamp, en treningskamp mot Nederland, som han tapte 2–3.  
Gareth Southgate overtok som midlertidig trener etter Allardyce for de neste fire kampene.Fullstendig liste (oppdatert per 28. september 2016):
Se Liste over Englands debutkamper mot andre lag for fullstendig listeDette er en oversikt over debutkampene til England mot andre landslag. Listen under er Englands debutkamp mot de 15 første motstanderne, i tillegg Argentina, da kampen mot Argentina var historisk viktig som den første på Wembley mot en annen motstander enn Skottland.
Englands landslag spilte i 1970 inn sangen «Back Home» i forbindelse med årets fotball-VM. Singelen gikk til topps på den engelske hitlisten og startet tradisjonen med at Englands landslag spilte inn en VM-sang for å feire sin deltakelse. Senere har også sangen «World in Motion» som ble laget i forbindelse med VM i 1990 gått til topps på hitlisten.
 Englands tropp til VM i fotball 2018 i Russland fra 14. juni 2018 til 15. juli 2018
(en) Kategori:England national association football team – bilder, video eller lyd på Wikimedia Commons
