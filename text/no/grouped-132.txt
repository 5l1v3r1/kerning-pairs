
Spanias historie er i særlig grad preget av tre forhold: At Spania fra 711 til 1492 var en del av den muslimske verden; at landet som sjøfartsnasjon i de følgende århundrene var en europeisk stormakt og verdensomfattende imperiebygger; og at landet inntil 1975 var en fascistisk diktaturstat under general Franco som følge av den spanske borgerkrigen 1936-39.
Historien omfatter fra de tidligste tider hele halvøya Iberias historie (og går dermed noe over i Portugals historie), da det ikke er før i middelalderen at man kan snakke om Spania som en selvstendig og uavhengig enhet slik man kjenner landet i dag.
Arkeologiske funn antyder at Iberia var en av delene av Europa som ble tidligst bebodd av mennesker. Ved Atapuerca har man funnet spor av menneskebosetninger som dateres til ca. én million år før i dag. Man har funnet flere forskjellige sorter tidlige mennesker i området, blant annet Homo heidelbergensis og Homo erectus.
Det var i Spania man i 1848 fant det første eksemplaret av Homo neanderthalensis. Neandertalerbosetninger i Spania har blitt datert til ca. 30 000 år siden, noe som gjorde at arkeologer måtte utvide det antatte tidsrommet for neandertalernes eksistens.
Det moderne mennesket kom til Iberia for ca. 35 000 år siden. Fra steinalderen eksisterer det flere huler med hulemalerier, blant annet i Catalonia. Det mest kjente stedet med hulemalerier er Altamira i Cantabria. Hulemaleriene her dateres til mellom 16 000 og 9 000 år f.Kr.
Fra og med bronsealderen i det første årtusen f.Kr. begynte indoeuropeiske folkeslag å trenge inn i Iberia. På 700-tallet f.Kr. vandret keltiske stammer inn i Iberia og begynte å fortrenge baskerne og ibererne som bodde der fra før.
Samtidig begynte gresk og fønikisk kolonisering av den iberiske middelhavskysten. Denne koloniseringen resulterte i byer som Tartessos og delte Iberia i to distinkte kulturelle deler: den gresk-fønikiske middelhavskysten og den keltiske atlanterhavskysten.
Den greske og fønikiske koloniseringen fikk etterhvert konkurranse av karthagensk kolonisering. Etter Karthagos nederlag i den første punerkrigen 264–241 f.Kr. gikk provinsen Sicilia tapt til romerne, noe som førte til en opptrapping av koloniseringen av Iberia. Det karthagenske nærværet i Iberia førte blant annet med seg grunnleggingen av byen Karthago Nova, dagens Cartagena.
Karthagos nederlag i den andre punerkrig førte til at romerne tok styringen på Den iberiske halvøy i 201 f.Kr. Den lokale motstanden mot romernes styre var stor; det var ikke før under keiser Augustus' regjeringstid (27 f.Kr. – 14 e.Kr.) at den romerske kontrollen ble total.
Iberia ble delt inn i de to provinsene Hispania Citerior and Hispania Ulterior under det romerske styret. Romerne sørget for å inkludere den iberiske overklassen i administrasjonen av provinsene, noe som bidro til å minske motstanden mot romerne. På tross av dette kom det til enkelte organiserte opprør, men disse ble alle slått ned av de romerske legionene.
Den romerske epoken ble en oppgangstid for Den iberiske halvøy. Flere byer, som Zaragoza, Mérida og Valencia ble etablert, og allerede eksisterende byer, som Porto, vokste i takt med den økende handelen. Hispania fungerte sammen med Sicilia som Romas kornkammer, dessuten ble det importert blant annet olivenolje, gull, vin og ull derfra.
Kulturen i Iberia ble sterkt latinisert under romersk styre. Deler av den opprinnelige befolkningen i Iberia ble også assimilert inn i den latinske delen av befolkningen, og i løpet av det første århundre e.Kr. fikk disse fulle romerske borgerrettigheter. De romerske keiserne Trajan, Hadrian og Marcus Aurelius var alle født i Hispania.
Kristendommen kom til Hispania relativt tidlig, og i løpet av det andre århundre ble den utbredt i byene. I forbindelse med at kristendommen ble statsreligion i Romerriket, mot slutten av det fjerde århundret, ble den utbredt i hele Iberia, og utkonkurrerte de lokale gudene.
I folkevandringstiden ble de romerske grensene hardt presset, og på starten av 400-tallet kom vandalene og flere andre germanske stammer til Iberia. Den romerske keiseren Honorius måtte bruke vestgotisk hjelp for å gjenvinne kontrollen over Hispania, og som takk for hjelpen fikk vestgoterne et område i Aquitaine i Gallia.
Vestgoterne krysset snart Pyreneene og ekspanderte inn i Iberia. Det tok ikke lang tid før vestgoterne ble den dominerende gruppen, og de andre folkegruppene ble presset ut av halvøyen i løpet av det tredje århundre. Under ledelse av kong Eurik ble de forskjellige vestgotiske fraksjonene samlet i et sterkt rike, og i 475 måtte romerne godta full uavhengighet for det nye vestgotiske riket.
På starten av 500-tallet førte konflikter med frankerne til at hovedstaden Toulouse og områdene nord for Pyreneene måtte oppgis. I perioden 511–526 ble vest- og Østgoterne samlet under Teoderik den store, men etter hans død ble riket splittet. Etter en periode med Barcelona som maktsentrum i Det vestgotiske riket ble Toledo ny hovedstad.
Det vestgotiske inntoget i Iberia førte til et tilbakeslag for kristendommen, men da kong Reccared I lot seg døpe i 587, fulgte størstedelen av adelen kongens eksempel. Dette førte til at den katolske kirke etterhvert fikk mer makt i Iberia, noe som kulminerte med synoden i Toledo i 633 der de katolske biskopene sørget for å overta retten til å velge en ny konge etter den gamle kongens død.
Vestgoterne beholdt i større grad de romerske lovene og det romerske maktapparatet enn de andre germanske stammene som overtok de forskjellige delene av Vestromerriket. Den vestgotiske overklassen beholdt sin egen kultur og språk, noe som gjør at det finnes få spor av vestgotiske innslag i dagens spanske språk.
På starten av 700-tallet hadde det muslimske kalifatet ekspandert inn i Nord-Afrika og kontrollerte hele den afrikanske middelhavskysten. I 711 dro generalen Tariq ibn-Ziyad over Gibraltarstredet for å gripe inn i den vestgotiske borgerkrigen. Kong Roderik og vestgoterne ble slått i et slag den 20. juli, og Tariq inntok raskt Córdoba og Toledo. Året etter kom en ny styrke under Musa ibn Nasayr over til Iberia, og i løpet av de neste årene ble størstedelen av halvøyen erobret. Ekspansjonen nordover fortsatte, helt frem til Karl Martell og frankerne seiret i slaget ved Poitiers i 732.
Iberia ble styrt fra kalifatet og Bagdad frem til 740, da en serie uroligheter førte til at Yusuf al-Fihri overtok makten. Yusuf fikk ikke sitte med makten lenge, i 750 tok Abd ar-Rahman I kontrollen. I 756 erklærte han seg som emir av Córdoba og grunnla Córdoba-kalifatet. Dette riket nådde sitt høydepunkt under Abd-ar-Rahman III, som erklærte seg selv som kalif i 929.
I denne perioden opplevde Spania stor økonomisk, teknologisk og kulturell vekst, som en følge av båndene til den arabiske verden. Jødiske og arabiske lærde i Spania og miljøet rundt disse fikk stor betydning for spredningen av klassisk gresk vitenskap til Europa.
På 1000-tallet var det flere muslimske pogromer mot jøder. Av de mest kjente var pogromene i Cordoba i 1011 og i Granada i 1066. Massakren i Granada var det første store pogromet på europeisk jord, da en muslimsk mobb korsfestet den jødiske vesiren Joseph ibn Naghrela og massakrerte ca. 4.000 jøder.
Den kristne gjenerobringen av Iberia startet med den vestgotiske kongen Pelayo, som etablerte kongedømmet Asturia i nordvest på midten av 700-tallet.
Etter en serie borgerkriger i første halvdel av det ellevte århundre kollapset Córdoba-kalifatet i 1031. Kalifatet ble etterfulgt av flere taifaer, svake småstater som ikke kunne stå imot press fra de kristne statene i nord. Frankerne hadde allerede under Karl den store etablert en såkalt grensemark (kalt Marca Hispanica) nord i Iberia, flere stater som skulle fungere som en buffersone mot muslimene. Disse statene utviklet seg senere til statene Navarra, León, Castilla og Aragón.
De kristne statene presset stadig muslimenes nordgrense sydover. Gjenerobringen ble imidlertid hemmet av stadige kriger også mellom de kristne, kriger der man ikke hadde motforestillinger mot å alliere seg med muslimene.
I høymiddelalderen førte korstogene med seg pavelig støtte til gjenerobringen. Ridderordener fra hele Europa dro til Iberia for å delta i kampene, og i slaget ved Las Navas de Tolosa i 1212 slo en kristen koalisjon en muslimsk hær og påførte muslimene et tap på 100 000 mann. Dette satte fart på gjenerobringen, og i 1250 ble hele Portugal gjenerobret.
Det siste muslimske området i Iberia var Granada, som ble erobret i starten av 1492. Dette ble slutten på det muslimske nærværet i Spania. Erobringen ble fulgt av forfølgelser av muslimer og jøder, der hundretusenvis ble fordrevet. Seierherrene i denne krigen var Castilla og Aragón, to stater som var blitt forent da kong Ferdinand II av Aragón og dronning Isabella I av Castilla giftet seg i 1469. Unionen av disse to statene utviklet seg til den moderne staten Spania.
Christofer Columbus' ekspedisjon med India som mål i 1492 ble startskuddet i den spanske dominansen i den nye verden. Tordesillastraktaten av 1494 gav størstedelen av Amerika til spanjolene, dette ble fulgt opp av  conquistadorenes erobring av store deler av Sør- og Mellom-Amerika. Mektige riker som Inkariket og Aztekerriket ble overtatt av spanjolene og senere kolonisert. Dette førte til en enorm strøm av gull og sølv hjem til Spania. Det amerikanske gullet ble en viktig faktor i Spanias dominans i Europa på 1500- og 1600-tallet.
I 1516 ble habsburgeren kjent som Karl V (Karl I. av Spania) konge i Spania. Samtidig var han keiser av det tysk-romerske rike, i tillegg til å være hertug av de burgundiske områdene. Dette medførte at Karl var Europas sterke mann og at Spania var en del av verdens mektigste imperium.
Karl abdiserte i 1556, og den spanske og nederlandske delen av riket tilfalt sønnen Filip II. Europa var på denne tiden rammet av religiøse strider, men i Spania holdt man seg trofast til den romersk-katolske lære. Problemene var større i Nederlandene, der man var svært misfornøyde med det spanske styret. Hard skattlegging og spansk intoleranse mot de nederlandske kalvinistene gjorde at  åttiårskrigen brøt ut i 1568. Denne krigen krevde store ressurser fra spanjolene, og inkluderte blant annet Den spanske armadas forsøk på en invasjon av England. Stridighetene i Nederlandene skulle vise seg å vare helt frem til 1648, da De forente Nederlandene ble anerkjent av Spania.
I 1580 kom Spania i union med Portugal. Dette bidro til at ressurser fra det portugisiske koloniimperiet kom Spania til gode, men utover på 1600-tallet ble de økonomiske problemene store. En høy inflasjon og en svak innenlandsøkonomi kombinert med forfølgelser og utvisninger av de ofte ressurssterke jødene og maurerne førte til flere økonomiske krakk i denne perioden.
Filip IIs sønn Filip III overtok styringen av landet ved farens død i 1598. I 1618 ble Spania involvert i tredveårskrigen, noe som bidro til å ødelegge Spanias stormaktsstatus. I 1621 ble Filip IV konge, og han fortsatte farens aggressive utenrikspolitikk. Dette førte til opprør i Portugal og Catalonia i 1640 og de portugisiske områdene gikk tapt.
Denne perioden blir også kalt «den spanske gullalder» på grunn av de mange kulturelle høydepunktene fra siste halvdel av 1500- og utover på 1600-tallet. Kulturpersonligheter som El Greco, Miguel de Cervantes og Diego Velázquez levde og virket i habsburgernes regjeringstid.
Ved den siste habsburgkongen Karl IIs død i 1700 startet den spanske arvefølgekrigen. Karl hadde utpekt den franske kongen Ludvig XIVs barnebarn Philippe som sin etterfølger, noe hverken de andre europeiske stormaktene eller habsburgerne kunne godta. Denne krigen varte frem til 1713 og endte med at Philippe ble konge av Spania som Filip V. Filip mistet imidlertid arveretten til den franske tronen som en del av fredsavtalen, noe som forhindret en fremtidig union mellom landene.
Omfattende reformer av statsapparatet ble igangsatt av Filip. Spania hadde hatt en desentralisert politisk struktur med regionale parlamenter, dette ble nå omgjort og hele riket ble organisert etter kastiljansk modell. Filip hentet også inn dyktige franske og italienske ministre som erstatning for den korrupte spanske adelen.
Filip hadde store utenrikspolitiske ambisjoner og deltok i mange kostbare kriger. I Den polske tronfølgekrig greide Filip å gjenerobre tapte italienske besittelser og gav dem til sønnen Karl (senere Karl III av Spania). I 1743 trakk Filip seg tilbake fra styret av Spania og overlot ansvaret til ministeren, Zenón de Somodevilla y Bengoechea, marki av Ensenada. Somodevilla viste seg å være en dyktig statsmann, som gjennomførte en rekke reformer.
Filip ble etterfulgt av sønnen Ferdinand VI i 1746. Ferdinand var en svak hersker som overlot mesteparten av styret til familie og byråkrater. Utenrikspolitisk førte Ferdinand en nøytral linje, og Spania holdt seg derfor utenfor syvårskrigen. Dette endret seg etter Ferdinands død i 1759, da halvbroren Karl III kom på tronen. Karl III førte Spania inn i syvårskrigen i 1761, men etter en serie med nederlag mot Storbritannia måtte Spania avstå blant annet Florida.
Karl III fortsatte Ferdinand VIs arbeid med å redusere kirkens makt i Spania. Ferdinand VI hadde sørget for at Spania selv fikk rett til å utpeke sine biskoper, men i 1767 sørget Karl III for å utvise alle jesuitter fra landet. Den spanske inkvisisjonens arbeid ble også kraftig trappet ned.
Karl III var også tilhenger av frihandel. Han gikk bort fra proteksjonismen som hadde preget spansk handelspolitikk i flere århundrer, og liberaliserte kornhandelen i 1765. Dette slo imidlertid uheldig ut og førte til skyhøye kornpriser i Spania med påfølgende opptøyer i 1766. I 1777 ble greven av Floridablanca ny sjefsminister. Floridablanca fulgte opp kongens frihandelspolitikk med å tillate de spanske koloniene å handle direkte med andre land. Handelsavtaler ble underskrevet med Marokko og Det osmanske rike, og en sentralbank ble etablert.
Spansk suksess i den amerikanske uavhengighetskrigen førte til at Spania gjenvant store deler av territoriene som gikk tapt i syvårskrigen.
I 1788 døde Karl III, og tronen gikk videre til den nest eldste sønnen Karl IV. Karl IV var notorisk uinteressert i politikk, og overlot styret til dronningen, Maria Louisa. Revolusjonen i Frankrike i 1789 gjorde at mange så med skepsis på Floridablanca og hans liberale holdninger, noe som førte til at han ble avsatt og fengslet i 1792. Dronningen plasserte da sin elsker Manuel Godoy i stillingen som sjefsminister. Godoy og dronningen gikk så inn for å omgjøre reformene til Floridablanca.
Etter henrettelsen av Ludvig XVI i 1792 invaderte Spania Frankrike. Dette ble en solid fiasko, og franske tropper erobret Navarra. Godoy gav da opp krigen og undertegnet en fredsavtale med franskmennene i 1795.
Godoy snudde nå helt om og gav opp alliansen med Storbritannia og Østerrike. I 1796 inngikk han en avtale med franskmennene, og som motytelse fikk han frie hender til å øke den spanske innflytelsen i Italia. Bruddet med britene resulterte imidlertid i at den britiske flåten innledet en blokade av Spania, noe som førte til at det spanske fastlandet ble avskåret fra koloniene. Alliansen med franskmennene førte også med seg en grensekrig med Portugal, da den portugisiske regjeringen nektet å avslutte handelen med britene til tross for et fransk ultimatum.
Da Napoleon planla en invasjon av England i 1805 var den spanske flåten viktig, fordi den skulle gå sammen med den franske i Atlanterhavet. På vei dit ble imidlertid den franske middelhavsflåten og den spanske flåten overrasket av britene under Lord Nelson og i det påfølgende slaget ved Trafalgar gikk den spanske flåten tapt. Denne katastrofen gjorde at spanjolene begynte å tvile på nytten av en allianse med Napoleon.
Etter at Napoleon hadde overvunnet Preussen i 1807 økte Godoys lyst til å gjenoppta alliansen, og året etter invaderte Frankrike og Spania i fellesskap Portugal. Portugal ble enkelt erobret, men folket i Spania var gått lei av den stadige krigføringen. En mobb arresterte Godoy og like etterpå gikk kongen av. Sønnen Ferdinand VII overtok, men ble snart tvunget av Napoleon til å abdisere. Napoleon plasserte i stedet sin egen bror Joseph Bonaparte på tronen.
Innsettelsen av Joseph Bonaparte førte snart til et opprør, noe som ble slått hardt ned på av de franske troppene som okkuperte landet. Restene av den spanske hæren slo seg sammen med hertugen av Wellington og portugiserne i et forsøk på å drive franskmennene ut og gjeninnsette Ferdinand. Dette førte til en langvarig geriljakrig, der det ble opprettet en provisorisk «fri» spansk regjering i Sevilla. Etter en fransk offensiv måtte denne regjeringen flykte til Cádiz, der den hadde sete resten av krigen.
I 1812 utarbeidet juntaen en grunnlov. Denne var relativt liberal og erklærte Spania som et konstitusjonelt monarki. Samtidig ble inkvisisjonen avskaffet, allmenn stemmerett for menn ble innført og ytringsfrihet ble garantert. Grunnloven garanterte imidlertid ikke religionsfrihet, frafall fra den katolske tro ble betraktet som kjetteri og gjort straffbart.
Wellington erobret Spania for godt i 1813, og ved Napoleons fall året etter ble Ferdinand sluppet fri. Ved tilbakekomsten til Spania var det store spørsmålet om kongen skulle anerkjenne den nye grunnloven, og til manges store skuffelse valgte han å ignorere den og heller gjeninnføre eneveldet.
Joseph Bonapartes sentralistiske politikk hadde ført til at koloniene i Amerika mistet selvstyret. Dette, kombinert med den økonomiske uavhengigheten som fulgte av den britiske blokaden under Napoleonskrigene, førte til at flere og flere kolonier begynte å løsrive seg. I 1810 erklærte juntaene i Buenos Aires og Caracas seg som uavhengige fra den bonapartiske regjeringen, noe som førte til at Ferdinand måtte gripe til våpenmakt for å ta tilbake kontrollen over koloniene da han kom tilbake på tronen i 1814. Spansk fremgang i begynnelsen ble fulgt av nederlag da de revolusjonære under ledelse av Simon Bolivar slo spanjolene i en serie slag i andre halvdel av decenniet. Opprøret førte til at Argentina, Chile, Venezuela og Colombia ble uavhengige.
I 1820 samlet kongen en hær i Cádiz  med det formål å gjenerobre Syd-Amerika. En gruppe offiserer ledet av Rafael del Riego gjorde mytteri og førte hæren inn i Andalucía, med krav om reformer. Kravene fikk støtte i militæravdelinger i hele landet, noe som førte til at kongen måtte gi etter og utpeke en ny og liberal regjering. Denne regjeringens avskaffelse av regionenes indre selvstyre og dens antiklerikale politikk gav den mange fiender, med påfølgende indre uro i landet.
Den nye radikale regjeringen kom til makten i 1823, noe som gjorde at de andre europeiske stormaktene følte at de liberale idéene i Spania hadde gått for langt. Den franske kongen, Ludvig XVIII, gikk våren 1823 til angrep på Spania. Den spanske motstanden var begrenset, så de franske tropper kunne med letthet erobre Madrid og gjeninnsette Ferdinand.
Det ble etterhvert et problem for Ferdinand at han ikke hadde noen mannlige arvinger. I 1830 utstedte han et dekret som gjorde at Ferdinands datter Isabella kunne overta tronen ved farens død. Ved Ferdinands død i 1833 overtok dronningen, Maria Christina, styringen på vegne av sin mindreårige datter. Isabellas krav på tronen ble imidlertid bestridt av Ferdinands bror Carlos, noe som skulle kaste Spania inn i en periode med borgerkrig og uro.
Etter militær fremgang for Carlos og carlistene sørget dronning-regenten for en serie reformer som gjorde at mye av grunnlaget for Carlos' støtte i befolkningen forsvant. Etter at Carlos hadde gitt opp å kaste Isabella, forsøkte Maria Christina å omgjøre reformene i 1840. Dette ble så upopulært at hun ble tvunget til å gå av, og året etter ble krigshelten general Baldomero Espartero utpekt til ny regent. Espertero var også upopulær, hans urolige periode som leder tok slutt allerede i 1843 da han måtte flykte fra landet.
Isabella ble nå erklært myndig. En kaotisk politisk periode fulgte, med stadige regjeringsskifter. En ny innskrenking av det lokale selvstyret førte til et nytt carlistisk opprør, et opprør som løp ut i sanden i 1849. Den politiske uroen fortsatte, og i 1854 brøt et større opprør ut på grunn av matmangel. Opprøret førte til at Espartero gjorde politisk comeback, men også han måtte snart gå av etter kontroverser rundt en ny grunnlov. Makten kom etterhvert i hendene på Leopoldo O'Donnell, som beholdt makten i nesten fem år.
To opprør i 1866 og 1868 ledet av Juan Prim førte til at Isabella måtte forlate Spania for godt. På tross av at sterke krefter ønsket en republikk ble Prim utnevnt til regent mens letingen etter en akseptabel konge foregikk. Det viste seg å være vanskelig å finne en passende kandidat. En av de mange kandidatene var den tyske prinsen Leopold av Hohenzollern-Sigmaringen. Leopolds kandidatur var den utløsende årsak til den fransk-tyske krig i 1870.
Tronen gikk til den italienske prinsen Amadeus av Savoia. Amadeus ble motarbeidet av sterke krefter i statsforvaltningen, og i februar 1873 gav han opp og forlot landet.
Dagen etter at Amadeus forlot landet og abdiserte erklærte det spanske parlamentet landet som republikk. De republikanske lederne hadde egentlig planlagt en føderasjon, men intern uenighet i parlamentet gjorde at spørsmålet om statens oppbygning ble utsatt. Til slutt vant den føderasjonsvennlige fløyen gjennom.
Republikken ble kortvarig og fungerte bare i elleve måneder. Det var flere grunner til dette. Uro i de væpnede styrker, uro i Catalonia, press fra kirken, intern krangel mellom republikkens ledere og flere kuppforsøk bidro til å velte republikken. I løpet av de elleve månedene med republikk hadde Spania hele fire forskjellige presidenter.
Den 4. januar 1873 gikk republikken under i kaos. General Manuel Pavía avsatte da regjeringen og oppløste parlamentet. Pavía ønsket en ny, bred samlingsregjering, men da få partier var interesserte i å samarbeide med ham, fikk den nye regjeringen ingen legitimitet. Francisco Serrano ble utpekt til president, samtidig som borgerkrigslignende tilstander utviklet seg.
Mot slutten av 1874 ble Isabellas sønn Alfonso utpekt til ny konge av Spania av general Martínez Campos og hentet hjem fra sitt eksil. Resten av hæren unnlot å gripe inn da Campos gikk inn i Valencia i Alfonsos navn, noe som ble den endelige avslutningen på republikken. I 1875 ble Alfonso formelt erklært som Spanias konge.
På denne tiden vokser kapitalismen fram, og med den arbeiderklassen. En ny grunnlov av 1876 gjorde landet til et konstitusjonelt monarki, med et tokammersystem. og Kongen fikk rett til å utnevne senatorer, vetorett når det gjaldt lover og stillingen som øverstkommanderende for hæren. Etter et århundre med kaos og kriger fikk man nå endelig et mer stabilt politisk system.
I denne perioden hadde man i praksis bare to politiske partier i Spania, de konservative og de liberale. Andre partier ble holdt utenfor ved hjelp av massivt valgjuks. De relativt stabile politiske forholdene gjorde at økonomien kunne vokse, den ekstremt proteksjonistiske politikken bidro også til dette. Den systematiske manipulasjonen av valgene førte imidlertid til at nasjonalistiske bevegelser vokste frem i Catalonia og i de baskiske områdene.
Et kubansk opprør i 1868 hadde gjort slutt på slaveriet i de spanske koloniene. I 1898 kom det til krig mellom Spania og De forente stater, en krig Spania tapte. Dette førte til at de siste spanske koloniene – Filippinene, Puerto Rico og Cuba – gikk tapt. Den spanske fiaskoen førte til omfattende misnøye med regjeringen og krav om en ny kurs. Av en befolkning på rundt 16 millioner utvandret 1 1/2 million til Sør-Amerika mellom 1900 og 1915, samtidig som det var store folkeforflytninger internt i Spania. Lutfattige jordbruksarbeidere ble trukket til industriområdene, særlig til Baskerland og Cataluña. Spania ble mer heterogent men også mer konfliktfylt. Forskjellene mellom rike og fattige ble tydeligere. Aktive anarkistiske fagforeninger bidro til at 8-timers arbeidsdag ble vedtatt, i forkant av resten av Europa. Likevel var den sosiale strukturen fortsatt gammeldags, bare 35% av befolkningen var sysselsatt, fortsatt var de aller fleste i jordbruket.  Middelklassen av profesjoner og selvstendig næringsdrivende vokste.
Spania fortsatte å være et katolsk land med et tallrikt presteskap og mange klostre. Kirken var særlig godt representert i nord. Kirken var konservativ, rik og dominerte innen all utdanning. Tidlig på 1900 tallet var 1/3 av alle skolebarn på lavere trinn og 80% av alle på høyere trinn i katolske skoler. Mange var dem som underviste var lite skolerte men svært engasjerte tilhengere av Bibelens bokstav og samfunnets tradisjoner.Under Alfonso XIIIs styre så Spania flere opprør og store streiker. Mobilsering i forbindelse med utenrikspolitiske erobringstokter i Marokko, en krig sterkt mislikt av størstedelen av befolkningen som ikke ville ha flere kolonialistiske eventyr, førte til oppstand i Barcelona i 1909, noe som skulle bli kjent som den tragiske uken.
I 1921 ble et overilt spansk angrep i Annual i det nordøstlige Marokko, slått tilbake av berbere ledet av Abd-el-Krim.  Det var mer enn 12 000 falne. I Spania eksploderte misnøyen med regjeringen. Tapet førte sammen med økonomisk krise til at Alfonso XIII valgte å støtte et diktatur under general Miguel Primo de Rivera. Dette betydde slutten for det konstitusjonelle monarkiet i Spania. Diktatoren ga seg selv store fullmakter, parlamentet - Cortes -  ble oppløst og han erklærte "krigstilstand". Militære fikk ansvar for provinsene, konfliktene i arbeidslivet ble mindre omfattende, økonomien var bra og de åtte første årene av diktaturet ga stabilitet. Men etter bankkrisen der pesetaen stupte, samlet de misnøyde seg mot regimet, og under store folkelige protester mot Riveras styre trakk Alfonso sin støtte til Rivera og han ble avsatt i 1930. Særlig bybefolkningen var imidlertid svært misfornøyde med kongens befatning med diktaturet og ved valget i 1931, vant republikanerne som dominerte i byene, der stemmeretten var reell. Alfonso forlot landet, men oppga ikke tronen før like før sin død i 1941 da han formelt abdiserte til fordel for sin sønn Juan Carlos.
«Den annen republikk» er navnet på perioden fra 1931 til 1939. En provisorisk regjering av representanter fra de republikanske partiene og sosialister overtok. Tilsynelatende var det stor enighet om behovet for å bryte med en monarkistisk despotisk praksis. Det var forventninger om sosial revolusjon, jordbruksreform og at arbeiderbevegelsen skulle få spille en sentral rolle; om en korreksjon av kirkens dominans i samfunnet, endringer i hæren, folkeopplysning for å bygge et demokratisk samfunn, og sist men ikke minst et politisk svar på Spanias spesielle regionale utfordringer. Alt dette ønsket man å endre i løpet av få år. Den nye spanske konstitusjonen vedtatt før utgangen av 1931, var inspirert av den franske, svært progressiv, garanterte full stemmerett til kvinner, rett til skilsmisse, full separasjon av stat og kirke og ytringsfrihet. Adelen mistet også sin spesielle status. Catalonia og Baskerland fikk en autonom status.
Den reformvennlige regjeringen provoserte kirken og de militære, og i 1932 forsøkte General José Sanjurjo seg på et mislykket statskupp mot den venstreorienterte regjeringen til Manuel Azaña.
På tampen av 1933 vant den høyreorienterte José María Gil-Robles valget, noe som førte til en bølge med streiker fra sosialistene året etter. Urolighetene førte også til flere oppstander, som ble brutalt slått ned av general Francisco Franco.
I 1936 vant en allianse av venstrepartier valget. Senere på året økte den politiske volden mellom ekstremister på begge sider, samtidig som oppslutningen til fascistpartiet Falangen økte kraftig. Dette partiet var inspirert av Mussolinis Italia og Hitlers Tyskland.
På grunn av urolighetene i 1936 hadde regjeringen fryktet et militærkupp, og hadde derfor sendt flere høyere offiserer i eksil. Francisco Franco var blitt sendt til Kanariøyene, men dro den 17. juli til Spansk Marokko for å ta kontroll der. Samtidig startet andre militære ledere opprør i andre deler av landet. Kuppet var ment å være raskt og effektivt, men regjeringen greide å beholde kontrollen i store deler av landet, inkludert de største byene. Kuppet utviklet seg deretter til å bli en regulær borgerkrig.
Den venstreorienterte regjeringen fikk støtte av moderate, demokratiske krefter, i tillegg til stor internasjonal sympati. Spesielt kommunister og sosialister fra hele verden dro til Spania som frivillige for å kjempe på regjeringens side. Mot regjeringen sto nasjonalistene, som stort sett bestod av militære, monarkister, katolikker og fascister.
Kamphandlingene under borgerkrigen skulle bli et dystert forvarsel for hva som var i vente i andre verdenskrig noen år etterpå. Brutaliteten var stor på begge sider, og de sivile tapstallene var høye. Starten av krigen førte med seg massakrer på politiske opponenter som var uheldige nok til å befinne seg på feil side av frontlinjen, blant annet ble dikteren Federico García Lorca henrettet på dette viset. En av de mest kjente episodene under borgerkrigen er den tyske Legion Condors terrorbombing av byen Guernica, noe som inspirerte Pablo Picasso til å male sitt berømte maleri.
Kampene under borgerkrigen var jevne med offensiver fra begge sider, men nasjonalistene hadde hovedinitiativet. Støttet av forsyninger og materiell fra Tyskland og Italia kunne den nasjonalistiske lederen Franco sakte, men sikkert erobre regjeringskontrollert territorium. Ting gikk imidlertid sakte, og Madrid måtte beleires i tre år før Franco overtok byen. Tidlig i 1939 ble nasjonalistene for sterke, og regjeringen måtte kapitulere den 1. april. Etter slutten på krigen gikk det en bølge av terror gjennom landet, da nasjonalistene henrettet titusenvis av politiske opponenter.
Utfyllende artikkel: Spania under FrancoGeneral Franco samlet all makt i egne hender etter borgerkrigen og var Spanias diktator frem til sin død i 1975. Franco var en politisk reaksjonær som innførte et nasjonalsyndikalistisk system, basert på støtte fra fascister og den katolske kirke.
Spania sto utenfor andre verdenskrig, men trass i formell nøytralitet ble de regnet som delallierte  med Aksemaktene de første krigsårene. Etter at Hitlers krigslykke snudde gikk imidlertid Spania over til en streng nøytralitet. Da krigen var over ble Spania isolert internasjonalt og fikk ikke bli med i De forente nasjoner. Den kalde krigen mellom USA og Sovjetunionen gjorde imidlertid at USA la bort prinsippene for å få flere europeiske allierte og gav Spania økonomisk hjelp i bytte mot amerikanske baser. Utover på femtitallet fikk også flere andre vesteuropeiske land et mer normalisert forhold til Franco og Spania.
Francoregimet fjernet den regionale autonomien fra den annen republikk og ønsket å gjøre Spania til en monolittisk nasjonalstat. Dette gikk spesielt ut over Catalonia og Baskerland. Det katalanske språket ble forbudt, samtidig som katalansk kultur ble undertrykt. Lignende kampanjer mot baskisk språk og kultur satte fart i baskernes kamp for selvstendighet. Den baskiske terrororganisasjonen ETA ble stiftet i 1959, med et uavhengig Baskerland som mål.
Sekstitallet var en sammenhengende økonomisk oppgangstid for Spania, etter flere liberalistiske økonomiske reformer. På tross av veksten var likevel Spania et fattig land etter europeiske standarder, og oljekrisen i 1973 gjorde slutt på oppgangen. Året etter ble Franco alvorlig syk, og Juan Carlos tok over styringen av landet.
Etter Francos død 20. november 1975 gikk Spania i løpet av noen år over til å bli et konstitusjonelt monarki. Juan Carlos ble konge, samtidig som samfunnet kvittet seg med den autoritære arven etter Franco. Samfunnet gikk også over fra å være svært konservativt til å bli mer liberalt.
Den nye kongen åpnet for demokratiske reformer. I juni 1976 ble Adolfo Suárez utpekt til sjef for en regjering bestående av sentrum-høyrekoalisjonen Unión de Centro Democrático. Samme år ble en reformpakke vedtatt og godkjent i folkeavstemning i desember. Politiske partier ble tillatt og politiske fanger fikk amnesti. I juni 1977 ble det første frie parlamentsvalget avviklet. Statsminister Suárez og hans UCD vant valget og ble sittende med regjeringsmakten. Reformprosessen fortsatte, med sikte på å utforme en ny, demokratisk grunnlov. Denne ble undertegnet av kongen 27. desember 1978. Samtidig pågikk det forhandlinger mellom representanter for sentralmakten og regionene, med sikte på å sikre regionene selvstyre. Dette ble nedfelt både i grunnloven og i separate autonomistatutter, som ga historiske regioner som Baskerland, Catalonia og Galicia selvstyre og samtidig etablerte nye regioner i det øvrige Spania. Den voldelige kampanjen fra den baskiske frigjøringsbevegelsen ETA fikk fornyet styrke i overgangen til demokrati og toppet seg i 1980. Tidlig året etter, 23. februar 1981, opplevde Spania forsøk på statskupp fra reaksjonære krefter innen militærapparatet og sivilgarden, men dette ble slått ned, blant annet takket være kongens inngripen.
UCD beholdt regjeringsmakten fram til 1981. I 1982 vant det sosialdemokratiske PSOE valget, og Felipe González ble landets nye statsminister, en post han satt med til 1996. Landet ble kraftig modernisert i denne perioden. I 1982 ble Spania medlem av NATO. Fire år senere ble landet medlem av Det europeiske fellesskap. I 1992 ble Sommer-OL arrangert i Barcelona. Nittitallet ble en nedtur for Spania, med store økonomiske problemer. I 1996 hadde landet en arbeidsledighet på hele 22,6%, klart høyest i EU. Spansk samfunnsliv ble også skjemmet av flere store korrupsjonsskandaler, både innenfor det offentlige, i finansnæringen og fagbevegelsen. Ved valget i 1996 vant det høyreorienterte partiet Partido Popular (PP), som ble ledet av Jose María Aznar. Ved valget i mars 2004 ble José Luis Rodríguez Zapatero fra PSOE valgt til Spanias nye statsminister.
ETA fortsatte sin væpnede kamp for baskisk selvstendighet også etter Francos død, på tross av det indre selvstyret Baskerland fikk etter Spanias nye grunnlov. Nittitallet ble en aktiv periode med flere kidnappinger og attentater på samfunnstopper. Voldsstrategien slo imidlertid tilbake på ETA, etter en serie aksjoner med blant annet drapet på politikeren Miguel Ángel Blanco vendte opinionen seg i stadig større grad mot ETA, og ETAs politiske fløy Herri Batasuna ble etterhvert forbudt av spansk høyesterett.
José María Aznar ble statsminister i 1996, noe han var frem til 2004. Like før valget i 2004 ble 
Madrid utsatt for et terrorangrep. 191 personer ble drept og 2 050 andre ble skadet. Terrorangrepet bidro til at Aznar tapte valget, og sosialdemokraten José Luis Rodríguez Zapatero overtok som ny statsminister. Aznar hadde kjørt en USA-vennlig politikk og støttet Krigen mot terror, men Zapatero var mer kjølig til dette og trakk de spanske troppene ut av krigen i Irak like etter valgseieren.
Finn Fuglestad. Spanias og Portugals historie, en oversikt. Cappelen Damm Akademisk 2009. ISBN 9788202293505
Aase Norunn Digernes. Tru og patriotisme: ideologi, symbol og ritual i den baskiske nasjonalistrørsla ca. 1890-1914. Volda, 2002. ISBN 82-7661-158-3
Cees Nooteboom. Omvei til Santiago: en spansk reise. Aschehoug, 2000. ISBN 82-03-20480-5
Johannes Nymark. «Eit demokrati blir til: Franco-regimet og tida etter i Spania» I: Samtiden, nr 3, 1987
Spansk historie: et riss. Redigert av Åsmund Egge og Finn Fuglestad. Universitetsforlaget, 1990. ISBN 82-00-02883-6
Arnt Stefansen. Spania: historien, menneskene og kulturen. Damm, 2004. ISBN 82-496-0333-8
Yngvar Ustvedt. Arbeidere under våpen: norske frivillige i den spanske borgerkrig. Gyldendal, 1975 ISBN 82-05-08450-5

SPARC T4 (kodenavn: «Yosemite Falls») er en 64-bit RISC flerkjerners mikroprosessor som ble konstruert og utviklet av Sun Microsystems og Oracle Corporation, og lansert av Oracle Corporation i september 2011.Mikroprosessoren er basert på spesifikasjonen SPARC Versjon 9. Den har 8 kjerner, som hver enkelt kan utføre 8 tråder, noe som gir en teoretisk ytelse på 64 tråder per prosessor. Dette er bare halvparten av SPARC T3, men til gjengjeld er SPARC T4 en ny SPARC arkitektur og den første i denne familien med innebygd out-of-order execution.
SPARC T4 støtter symmetrisk multiprosessering. Fire SPARC T4 kan kjøre i parallell, og gi en ytelse på 256 tråder per system.Mikroprosessoren har integrerte DDR3 minne-kontrollere, som gir totalt 16 minnebusser for 1066 MHz DDR3 SDRAM.
SPARC T4 har to integrerte PCI Express kontrollere som støtter 2 x 8 stk PCI Express porter, og en integrert Ethernet-kontroller for to stk 1G/10G Ethernet-porter.

Sparebanken Øst ble etablert i 1843 og er en norsk alliansefri sparebank med hovedkontor i Drammen, med 27 kontorer på Østlandet. I tillegg til bankvirksomheten består konsernet av datterselskapene AS Financiering, Sparebanken Øst Boligkreditt AS, Sparebanken Øst Eiendom og Øst Inkasso.
Bankens egenkapitalbevis ble notert på Oslo Børs i 1988. Sparebanken Øst var den første sparebank i Norge som inviterte til offentlig tegning av egenkapitalbevis, etter endring i sparebankloven som ga sparebankene adgang til å utstede det som den gang ble kalt grunnfondsbevis. Banken ble stiftet 11. januar 1843 som Egers Sparebanken. Sparebanken Øst er notert på Oslo Børs med ticker SPOG. Banken er et resultat av fusjonen mellom Eiker Sparebank og Drammensbanken Skoger Sparebank (stiftet 8. januar 1859) i 1997, og overtok Fokus Banks regionkontor i Buskerud i 1993, etter bankkrisen rundt 1990.  Banken har sitt hovedkontor i Drammen, og forøvrig kontorer på over 20 forskjellige steder på Østlandet.
Datterselskapet AS Financiering  (stiftet 11. juni 1930) gir lån til nye og brukte biler, motorsykler og campingvogner med pant i låneobjektet, i tillegg til leasing av biler, anleggsmaskiner og andre driftsmidler i næringssammenheng. Datterselskapet Sparebanken Øst Eiendom AS ble etablert i 1988 med det formål å eie og forvalte egne og bankens bygg og eiendommer. I tillegg har eiendomsselskapet ansvar for prosjektering og utvikling samt utleie av lokaler. Fra 1996 til 2000 var Sparebanken Øst med i Sparebank 1-alliansen.
I 2009 ble datterselskapet Sparebanken Øst Boligkreditt AS opprettet, med den hensikt å utstede såkalte obligasjoner med fortrinnsrett mot pant i boliglån som overføres fra banken. Øst Inkasso AS er et heleid datterselskap som utfører oppgaver innenfor purreservice/fakturainnfordring, inkasso, overvåk, inndrivelse og oppsøk. 
Banken er deleier i forsikringsselskapene Frende Livforsikring AS og Frende Skadeforsikring AS, samt verdipapirselskapet Norne Securities AS.

Sparta (gresk: Σπάρτη) er en by i Hellas. Den var en av de mest kjente polisene i antikkens Hellas, og den mektigste på Peloponnes. Ruinene av den antikke byen ligger i utkanten av den moderne.
Spartanerne var trolig etterfølgerne av det folkeslaget som slo seg ned i Lakedaimondalen, om lag 1000 f.Kr. I motsetning til de fleste andre poliser, ekspanderte Sparta til lands, istedenfor å ekspandere til sjøs, ved å grunnlegge datterpoliser. Det eneste unntaket var kolonien Taras eller Tarentum i Sør-Italia (Magna Graecia), grunnlagt omkring 708 f.Kr. Spartas geografiske utstrekning var på  størrelse med et middels norsk fylke.
Sparta bestod av perioikene, helotene og borgerne. Perioikene bodde i landsbyer utenfor byen og hadde ingen politiske rettigheter i Sparta. De kunne derfor ikke eie jordlotter på borgernes land. Perioikene kjempet lojalt for Sparta i kriger. Helotene var ufrie, men ikke slaver. De kunne ikke kjøpes og selges, de levde i sine egne familier og de hadde visse rettigheter. Heloter som kjemper tappert i krig kunne få borgerrett, dog uten fulle rettigheter.
Utdypende artikkel: Spartas historieRundt midten av det 6. århundre f.Kr. var det sørlige Peloponnes spartansk territorium. Det var den største staten i Hellas med et areal på 8050 km². Territoriet var delt i to deler, Lakonia og Messenia som var delt av Taygetosfjellene. I motsetning til andre greske byer kontrollerte Sparta mye dyrkbar jord. De tidligste arkeologiske bevisene for bosetning i Sparta dateres rundt 950 f.Kr.
Klassiske kilder forteller oss at Sparta ble grunnlagt i det 10. århundre f.Kr. Det bestod av de fire landsbyene Pitane, Mesoa, Limnai og Konooura som senere ble forent under et styre.
Sparta begynte ekspansjonen sakte men sikkert. Den underlagte befolkningen i Lakonia ble enten heloter eller perioiker. Helotene beholdt sitt jordbruksland, men ble krevd å levere halvparten av det de dyrket til den spartanske staten, mens perioikene var innbyggere i byene som forble autonome, med unntak av utenrikspolitikk og militærpolitikk. Perioikene utgjorde en vital del av det spartanske samfunnet. Perioikene arbeidet som handelsmenn, håndverkere og kunstnere siden spartanerne hadde forbud mot å drive med ikke-militære sysler. Fra 650 til 620 f.Kr. førte Sparta Messenia under sin kontroll. Sparta ble beseiret av byen Argos og senere av Tegea. Det var i etterkant av den messenianske krigen og de påfølgende nederlagene at den unike spartanske livsformen utviklet seg og som gjorde Sparta berømt i Antikkens Hellas.
Fra 550 f.Kr. og fremover ser det ut til at målene til Sparta, om en sterk og effektiv militærmakt, ble oppnådd. Sparta led ikke under styret til noen tyranner eller diktatorer, og dens falankser ble regnet som ubeseierlige. Sparta hadde den mektigste hæren i antikkens Hellas og var den mektigste staten før Athens vekst, og mange hevder at den forble det også etterpå. Sparta og Athen var nølende allierte mot perserne, men ble rivaler deretter. Den største rekken med konflikter mellom de to statene som endte i det athenske imperiets undergang, kalles Peloponneserkrigen. Athenske forsøk på å kontrollere Hellas, og å ta over Spartas rolle som «hellenismens vokter», var mislykkede.
Det første nederlaget til en spartansk hoplitthær i full styrke skjedde i slaget ved Leuktra i 371 f.Kr.. Etter dette mistet Sparta sin status som den dominerende greske bystat, mye på grunn av tapet av helotene. Da Aleksander den store dukket opp, var Sparta bare en skygge av sin tidligere storhet, og de klamret seg til en isolert uavhengighet. Under punerkrigene var Sparta alliert med Romerriket. Spartansk politisk uavhengighet tok slutt da byen ble overmannet av sin gamle rival Argos og tvunget inn i det akhaiske forbund.
Spartanerne fortsatte sin levemåte selv etter den romerske erobringen av Hellas. Byen ble en turistattraksjon for den romerske elite, som kom for å observere de «uvanlige» spartanske tradisjonene. Etter katastrofen som den romerske imperielle hæren opplevde i slaget ved Adrianopel (378) skal en spartansk falanks ha møtt og beseiret en styrke av plyndrende vestgotere i et slag. Der finnes ingen håndfaste bevis for at dette virkelig skjedde.
Lite vites om den interne utviklingen av Sparta. Mange grekere trodde at det ikke hadde vært noen, og at «stabiliteten til den spartanske forfatningen» hadde vart uendret fra Lykurgs dager. Spartanske lover ble gitt videre muntlig, og lite er kjent om det spartanske samfunnet. Samfunnet ble regnet som primitivt, selv etter gresk standard. Bosetningene var spredte og minnet om husene under de greske mørke århundrene (1150-800 f.Kr.), som betyr at de stort sett var hus av strå. Steinkonstruksjoner var reservert for offentlige bygninger, som templer, regjeringshaller og gymnasium. Det vi vet om spartanernes samfunn på den tiden, har vi fra samtidige historikere.
Sparta hadde et blandet forfatningssystem. Forfatningen var sammensatt av elementer både fra monarkiske, oligarkiske, så vel som demokratiske systemer. Den spartanske regjeringen var etter mange målestokker regnet som totalitær. Lover regulerte alt fra barnefødsler til skjegg og lengden på menns hår.
Spartanerne hadde ingen nedtegnet historie, litteratur eller skrevne lover, som ifølge tradisjonen var forbudt av en forordning av Lykurg. Den doriske staten Sparta utviklet en blandet styreform ved å kopiere doriske kretere. Staten ble styrt av to arvelige konger, av de agiadiske og eurypontidiske familiene, som var likestilte i autoritet, slik at ingen kunne handle mot vetoet til sin kollega. Men den agiadiske kongen fikk større ære som den øverste i sin familie (Herodot, VI.5). Opprinnelsen til utøvelsen av makten, ved en folkeforsamling av borgere, eller apella, er så godt som ukjent på grunn av manglende historisk dokumentasjon.
Der er flere legendariske forklaringer på denne uvanlige kongemakten. En slik forklaring var at kong Aristodemos hadde tvillingsønner som gikk med på å dele kongemakten. Dette ble en permanent ordning. Moderne forskere har fremmet forskjellige teorier for å forklare ordningen. Noen sier at dette systemet ble opprettet for å forhindre absolutisme, og et parallelt eksempel som blir trukket frem er de to konsulene i Roma. Andre tror at det peker mot et kompromiss for å gjøre slutt på maktkamp mellom de to familiene eller samfunnene. Andre teorier foreslår at dette var en ordning som ble inngått da et samfunn av landsbyer samlet seg og dannet Sparta. Etterpå ble to høvdinger fra de største landsbyene konger. En annen teori foreslår at de to kongehusene hver for seg representerer de spartanske erobrerne og deres akhaiske forgjengere. De som fremmer dette siste synet peker på ordene som Herodot (v. 72) sier til Kleomenes I: «Jeg er ikke dorisk, men akhaisk.» Dette forklares vanligvis av den (like legendariske) avstamningen til Aristodemus fra Herakles. Uansett var kongemakten i Sparta arvelig og dermed var hver konge som Sparta hadde etterkommer av agiadenes eller eurypontidene. Tronen ble gitt til det mannlige barnet som først ble født etter at kongen fikk makten.
Kongenes plikter var hovedsakelig religiøse, juridiske og militære funksjoner. De var øversteprester i staten og utførte visse offer. De opprettholdt også kommunikasjon med den delfiske helligdommen som alltid utøvde stor autoritet i spartansk politikk. I Herodots tid (rundt 450 f.Kr.) hadde deres juridiske funksjoner blitt begrenset til saker som hadde med arv, adopsjon og de offentlige veiene å gjøre. Sivile saker ble avgjort av eforer, mens strafferett også hadde blitt overlatt til eforene i tillegg til rådet til de eldste.
Innen 500 f.Kr. hadde spartanerne i økende grad blitt involvert i politiske saker i omkringliggende bystater, ofte ved å legge vekt bak sine prospartanske kandidater. Kort tid før 500 f.Kr., slik det beskrives av Herodot, førte en slik handling til konfrontasjon mellom Sparta og Athen. De to kongene, Demaratos og Kleomenes førte sine styrker til Athen. Men rett før slaget startet, forandret kong Demaratos mening om å angripe athenerne og forlot sin medkonge. Av denne grunn ble Demaratos bannlyst og fant seg til slutt ved den persiske kongen Xerxes I i hans invasjon av Hellas 20 år senere (480 f.Kr.) Spartanerne innførte en lov som krevde at den ene kongen måtte være igjen i Sparta mens den andre ledet styrkene i slag. Dette var en av grunnene til at kong Leonidas I i 480 f.Kr. ledet sine 300 livvakter til Thermopylae hvor de konfronterte Xerxes sin hær.
Aristoteles beskriver kongemakten i Sparta som «en mild form for ubegrenset og vedvarende generalmakt» (Pol. III. I285a), mens Isokrates henviser til spartanerne som «undersåtter av et oligarki hjemme, til en konge i felttog» (III.24). Også her ble den kongelige makten endret over tid. Fra et tidspunkt til de persiske krigene mistet kongen retten til å erklære krig og han ble fulgt av to eforer i felten. Han ble også fulgt av eforene i kontrollen av utenrikspolitikken. Over tid ble kongene marionetter med unntak av deres stilling som generaler. Den reelle makten ble overført til eforene og til Gerousia. Årsaker til denne endringen lå delvis i det faktum at eforene, valgte gjennom folkelig valg fra alle borgerne, representerte et demokratisk element i forfatningen uten å bryte de oligariske metodene som virket nødvendige for statens administrasjon.
De skyldtes også delvis svakhet hos kongemakten, karakteren av en duo førte til sjalusi og kjølig forhold mellom de to embetsholderne. Dette førte i praksis til stillstand. En annen grunn lå i tapet av prestisje som kongemakten led, særlig i løpet av det 5. århundre f.Kr. som skyldtes kranglene mellom kongene og jevnlige konger som steg opp på tronen som mindreårige og måtte få utnevnt en regent. De to kongemaktenes prestisje led også av at kongene var, riktig eller galt, mistenkt for å ha mottatt bestikkelser fra fiendene av staten på et eller annet tidspunkt.
Den spartanske forfatningen bestod av to institusjoner: rådet og folkeforsamlingen. Rådet bestod av 28 aristokratiske menn over 60 år, som satt livet ut. I rådet satt også Spartas to konger. Folkeforsamlingen var en mer demokratisk institusjon, der alle spartanere over 30 år med borgerrett kunne sitte. Forsamlingen møttes en gang i måneden, og de som hadde møterett var de som tilhørte en fyle. I tillegg til rådet og folkeforsamlingen hadde polisen embetsmenn kalt eforer. Disse mennene ble valgt for en femårsperiode, og ble valgt på samme måte som mennene i rådet, men i motsetning til rådsmennene kom ikke eforerne kun fra aristokratiske slekter.
Etter at eforene ble introdusert, var de sammen med de to kongene den utøvende grenen av staten. Eforene hadde mer makt enn noen andre i Sparta, selv om det at de bare hadde makten i ett enkelt år reduserte deres evne til komme i konflikt med allerede etablert makt i staten. Siden det ikke var mulig å bli gjenvalgt, ville en efor som misbrukte sin makt eller konfronterte et etablert maktsentrum, bli utsatt for hevnaksjoner.
Forskjellen fra dagens stater er at Sparta hadde et eget råd som utformet statens politikk. Dette var Gerousia, et lite råd som bestod av 28 eldre som var valgt på livstid og vanligvis var del av den kongelige husholdning, og de to kongene. Viktige avgjørelser i statens politikk ble diskutert av dette rådet som foreslo forskjellige løsninger for spartanske borgere (kalt Damos på spartansk dialekt). Damos måtte velge et av alternativene gjennom stemmegivning.
Ikke alle innbyggerne i den spartanske staten ble regnet som borgere (del av Damos). Bare de som hadde fulgt militær trening, kalt agoge, var borgere. Men de eneste av innbyggerne som kunne få agoge var spartanere eller mennesker som kunne spore sitt opprinnelige opphav til byen. Andre i staten var perioikene som kan beskrives som sivile og heloter som var statseide slaver. På grunn av at etterkommere av ikke-spartanske sivile ikke kunne få agoge og spartanere kunne miste sitt borgerskap dersom de ikke kunne betale utgiftene til agogen, ble det faktiske antallet spartanske borgere stadig redusert, kjent som oliganthropia.
Sparta var innen det 5. århundre f.Kr. den mektigste staten i hele Hellas. I motsetning til mange av de greske bystatene hadde den bare en koloni, og det meste av dens makt kom fra allianser med andre regioner. Sparta var ikke et imperium. Ingen skatt ble betalt med unntak av krigstider. Det Sparta i praksis dannet var et forbund, og de valgte sine allierte strategisk. Sparta foretrakk for eksempel Korint på grunn av deres marine. De allierte måtte sverge å ha de samme vennene og fiendene, følge Sparta overalt de ble ledet og ikke gå til krig uten at alle de allierte var enige. Forbundets styringsstruktur var nokså demokratisk. Det møttes i Korint og ble ledet av Sparta. Kongressen som den ble kalt, bestod av representanter fra hver av de allierte bystatene som hver hadde en stemme.
Sparta var fremfor alt en militærstat, og det ble lagt vekt på militær evne nesten fra fødselen av. Kort tid etter fødselen badet moren barnet i vin for å se om barnet var sterkt. Dersom barnet overlevde ble det ført frem foran de eldste i stammen av barnets far. De eldste bestemte så om det skulle beholdes. Dersom det ble funnet defekter eller ble ansett som svakt, ble barnet etterlatt i de ville bakkene ved fjellet Taygetos. På denne måten forsøkte spartanerne å opprettholde høy fysisk standard i sin befolkning. Fra de tidligste tidene til spartanske borgere, var statens krav på borgerens liv absolutt og strengt gjennomført.
Det var vanlig i Sparta at før mennene dro i krig, ville deres koner eller en annen kvinne av betydning gi dem deres skjold og si: «ē tan ē epi tas» (ἢ τὰν ἢ ἐπὶ τᾶς) som oversettes med «med dette eller på det». Idéen var at spartanere bare kunne returnere til Sparta på en av to måter, seirende eller døde. Dersom en spartansk hoplitt skulle returnere til Sparta i live og uten hans skjold, ble det antatt at han kastet sitt skjold på fienden i et forsøk på å flykte. Dette var straffbart med døden eller bannlysning. Begravelser i Sparta ble også regnet som en æressak. Merkede hodesteiner ville bare bli gitt spartanske soldater som døde i kamp under et seirende felttog eller, for kvinnenes del, i tjeneste for et guddommelig embete eller i barnefødsel.
Det ble lagt stor vekt på ære og å utføre handlinger på grunn av at det var «det riktige å gjøre». Xenofon skrev om spartanerne slik han observerte dem under olympiske leker:
«En eldre mann forsøkte å finne et sted å sitte for å se på de olympiske lekene. Han gikk fra seksjon til seksjon. Alle de andre grekerne lo da han forsøkte å presse seg vei gjennom folkemengden. Noen ignorerte ham. Da han nærmet seg den spartanske seksjonen, reiste alle spartanerne seg og tilbød mannen sine seter. Plutselig applauderte hele stadionet. Alle grekerne visste hva som var det rette å gjøre, men spartanerne var de eneste som gjorde det.»
Frem til de var syv år gamle, ble guttene utdannet hjemme og ble lært å kjempe mot sin frykt og generell overtro av deres barnepassere som ble høyt verdsatt i Hellas. Treningen deres ble overtatt av staten i agoge-systemet og overvåket av paidonomos, en embetsmann som ble utnevnt til dette formålet. Denne treningen bestod for det meste av fysiske øvelser som dansing, gymnastikk og ball-leker. Dorerne var de første som brukte atletiske øvelser i tillegg til å olje sine kropper under øvelser for å fremheve dens skjønnhet, en dyr praksis som brøt med den nøysomme tradisjonen til spartanerne. Ifølge Platon ble denne praksisen introdusert fra Kreta til Sparta og så til hele Hellas.
Spartanerne praktiserte verdens første obligatoriske, statlig drevne utdannelsessystem, og til andre grekeres morskap sikret spartanerne seg at også pikebarna lærte å lese og skrive. Til overmål fikk de timer i retorikk. Et annet særtrekk ved spartanerne var at i nødstider fikk pikebarna den beste maten. Spartanerne hadde observert at kvinner som vokste opp på dårlig kost, senere fikk problemer under fødsel og med å bære frem friske barn.Utdannelse i musikk og litteratur hadde en underordnet posisjon. Den utrettelige vektleggingen på fysisk trening gav spartanerne rykte for å være «lakoniske», sparsommelige med ord, et ord som har sin opprinnelse i deres hjemland Lakonia. Utdannelsen ble også utvidet til jenter i den tro at sterke og intelligente mødre ville produsere sterke og intelligente barn. Derfor har dagens historikere, sammen med samstemmende antikke forfattere, en tendens til å konkludere med at spartanske kvinner var blant de best utdannede i den antikke greske verden. Begge kjønn trente nakne, da det ble lagt vekt på fysisk form for både menn og kvinner. Til tross for sin fysiske form fikk ikke kvinner konkurrere i de olympiske leker etter de olympiske reglene. I stedet konkurrerte de i de heraiske leker. Der var også konkurranser for å se hvem som kunne tåle den alvorligste piskingen, kjent som diamastigosis.
Tretten år gamle ble de unge mennene ordnet i grupper og sendt til landsbygda uten noen ting, og det var forventet at de skulle overleve på humor og sluhet. Det ble antatt at de ville stjele mat, men alle som ble tatt i tyveri, ble alvorlig straffet. Mange spekulerer i om dette var for å lære de unge spartanerne listighet og raskhet. Dersom du ble tatt, ble det konkludert med at du ikke var rask eller stille nok. Dette ble kalt krypteia, hemmelig. Dette var høyst sannsynlig opprinnelig en gammel overgangsrite, en forberedelse for deres senere karriere som elitesoldater.
Andre kilder hevder at krypteia var en «ungdommelig dødsskvadron» som utgjorde de mest lovende unge spartanerne. Deres jobb var å ferdes på landsbygda og drepe heloter om natten, for å skape frykt i slavebefolkningen og forhindre opprør.
Den vanlige spartaner var kriger, trent til å adlyde og holde ut. Han ble politiker bare dersom han ble valgt til efor i ett eneste år. Han kunne bli valgt som livsvarig medlem av rådet etter hans sekstiende år som var samme år som han ble fritatt fra militærtjenesten.
Tjue år gammel startet spartaneren sin militære tjeneste, og han ble medlem i en syssitia (matmesse eller klubb) som hver bestod av rundt femten medlemmer. Alle borgere var påkrevd å være medlem. Her lærte hver gruppe å knytte seg til hverandre og stole på hverandre. Spartaneren hadde alle rettigheter og plikter da han ble tretti år. Bare innfødte spartanere ble regnet som fullstendige borgere og trengte å gjennomføre treningen slik det var påkrevet etter loven og delta i og bidra til en av matklubbene. De som oppfylte disse betingelsene ble ansett som «likemenn» (homoioi), borgere, mens de som mislyktes ble kalt «mindre menn» og beholdt bare de sivile rettighetene i borgerskapet.
Spartanerne var helt forhindret gjennom loven å drive med handel eller produksjon som derfor hvilte på perioikene og hadde i teorien forbud mot å ha gull eller sølv. Spartansk valuta bestod av jernbarrer. Dermed var tyveri og utenlandsk handel svært vanskelig, noe som også talte mot akkumulering av rikdom. Rikdom kom fra, i det minste i teorien, landeiendommer og bestod i årlig avkastning fra helotene som kultiverte landområdet som spartanerne eide. Men dette forsøket på å utligne eiendom hadde en svakhet: Fra de tidligste tider var der markerte forskjeller innenfor staten, og disse ble til og med alvorligere etter loven til Epitadeus som ble innført en gang etter Peloponneserkrigen og som fjernet forbudet mot gaver eller arv. Helotene ble nådeløst kontrollert, hovedsakelig gjennom det hemmelige politiet eller krypteia.
Fullverdige borgere, løslatt fra enhver økonomisk aktivitet, fikk et stykke land (kleros) som ble kultivert og drevet av helotene. Ettersom tiden gikk, ble større deler av land konsentrert i hendene på store landeiere, men antallet fullverdige borgere gikk ned. Det var rundt 8000 borgere i begynnelsen av det 5. århundre f.Kr., men dette hadde gått ned til mindre enn 1000 i Aristoteles sine dager (384-322 f.Kr.), og gikk videre nedover til 700 da Agis IV ble konge i 244 f.Kr. Forsøk ble gjort på å forbedre denne situasjonen ved å opprette nye lover. Visse straffer ble lagt på dem som forble ugifte eller som giftet seg for sent i livet. Disse lovene kom derimot for sent og var ineffektive i å snu trenden.
Den kanskje mest kjente hendelsen som viste effektiviteten til den spartanske krigsmaskinen, skjedde i perserkrigene. Den spartanske motstanden i slaget ved Thermopylae har gjentatte ganger blitt sitert i en militær Grand strategy-kontekst som rollemodell for fordelen med trening, strategi og mot overfor ekstremt overveldende odds.
Til tross for moderne antagelser, var homoseksualitet i Hellas kun begrenset til noen få bystater. En kan ikke nekte for at de moralske linjene for seksualitet var mindre definerte i antikken enn de er nå. Biseksuelle forhold var vanlige blant spartanske kvinner, og det var ofte regnet som akseptabelt for spartanske kvinner å ha affærer med ugifte kvinner i sin alderdom. Dette ville etter dagens standard bli regnet som ekteskapsbrudd, men spartanerne regnet det ikke som det, og derfor var Sparta også en av de mest monogame bystatene i den kjente greske verden.
Der var et unntak til den normale regelen om ekteskap i Sparta. Kvinner var mer uavhengige enn i andre greske samfunn og kunne klare å forhandle med sine ektemenn om å ta med seg elskere inn i deres hjem. Ifølge Plutark i sitt verk Lykurgs liv, tillot og oppmuntret mennene sine koner til å bære andre menns barn, på grunn av den generelle fellesetikken, som sa at det var viktigere å bære mange barn til byens beste, enn å være sjalu og bekymre seg for ens egen familieenhet. Noen historikere, derimot, hevder at denne «konedelingen» bare var reservert for de eldre mennene, som ikke hadde skaffet seg en arving. Av den grunn, hevder Plutark, var konseptet om «ekteskapsbrudd» fremmed for spartanerne. Videre forteller Plutark at en gammel spartaner hadde sagt at det var like sannsynlig å finne en okse, med en nakke lang nok til å stå på en fjelltopp og drikke fra en elv nedenfor, som å finne en ekteskapsbryter i Sparta.
«Anta at byen Sparta var øde, og ingenting var igjen utenom templene og bakken, fjerne tidsaldre ville være svært uvillige til å tro at makten til lakedaemoniene var lik deres berømmelse.»«Deres by er ikke bygget sammenhengende og har ingen storslagne templer eller andre kjennetegn. Det minner heller om en gruppe landsbyer som de antikke landsbyene i Hellas og ville derfor være en fattig forestilling.» (i. 10)Den første følelsen, som de fleste reisende som besøker det moderne Sparta får, er skuffelse over de antikke restene. En bedre «forestilling» gir den bysantinske Mistra, med sine gressbelagte gater, sine forfalne hus, sine festninger i ruiner og sine flotte kirker. Frem til det 20. århundre var den viktigste antikke bygningen i Sparta teateret. Av dette vises lite over bakken, med unntak av deler av veggene som holder jorda tilbake, den såkalte graven til Leonidas, en kvadratisk bygning, kanskje et tempel, konstruert av enorme steinblokker og som inneholdt to kamre, fundamentet til en antikk bro over Eurotas, ruinene til en sirkulær struktur, noen rester av sene romerske befestninger, flere mursteinsbygninger og mosaikkfortauer.
Den resterende arkeologiske rikdommen består av inskripsjoner, skulpturer og andre objekter, samlet i det lokale museet som ble grunnlagt av Stamatakis i 1872 (og utvidet i 1907). Utgravninger ble utført nær Sparta, på stedet til Amyclaeum i 1890 av Tsounas og i 1904 av Furtwängler, ved tempelet til Menelaos i Therapne av Ross i 1833 og 1841 og av Kastriotis i 1889 og 1900. Organiserte utgravninger ble forsøkt i området til det egentlige Sparta. Delvise utgravninger av den runde bygningen ble foretatt i 1892 og 1893 av American School at Athens. Det har senere blitt funnet ut at bygningen er en semisirkulær vegg av hellensk opphav som holder jorda tilbake og som ble delvis restaurert i den romerske perioden.
British School at Athens begynte i 1904 en nøye utforsking av Lakonia, og i det etterfølgende året ble det gjort utgravninger ved Thalamae, Geronthrae og Angelona nær Monemvasia da flere fetninger fra middelalderen ble undersøkt. Utgravninger i selve Sparta begynte i 1906 og gav mange funn som har blitt publisert i British School Annual, xii. sqq.
En liten sirkel beskrevet av Leake viste seg å være en teaterlignende bygning konstruert kort tid etter 200 rundt alteret og foran tempelet Artemis Orthia. Her fant musikk og gymnastikkonkurranser sted, i tillegg til de kjente piskekonkurransene (diamastigosis). Tempelet som kan dateres til det 2. århundre f.Kr. ligger på fundamentet til et eldre tempel fra det 6. århundre, og rett ved siden av det ble det funnet rester av et enda tidligere tempel som er datert til det 9. eller kanskje det 10. århundre f.Kr. Votivgavene i leire, rav, bronse, elfenben og bly ble funnet i stor overflod. Disse ble datert fra det 9. til det 4. århundre f.Kr. og gir uvurderlige bevis for tidlig spartansk kunst. De viser at Sparta nådde sin kunstneriske høyde i det 7. århundre og at hennes nedgangstid allerede hadde begynt i det 6. århundre f.Kr.
Helligdommen til Athene «av messinghuset» (Chalkioikos) ble lokalisert i 1907 på akropolisen umiddelbart over teateret, og selv om tempelet er nesten fullstendig ødelagt, har stedet produsert den lengste sammenhengende arkaiske inskripsjonen i Lakonia, tallrike bronsenagler og plater og et betydelig antall votivgaver. Den greske bymuren, bygget i flere stadier fra det 4. til det 2. århundret, ble sporet i en stor del av dens omkrets som målte 48 stadier eller nesten 10 km (Polybios 1X. 21). Den sene romerske muren som omslutter akropolisen, hvor deler av den antagelig stammer fra årene etter det gotiske raidet i 262, ble også undersøkt. Ved siden av de faktiske bygningene som ble oppdaget, ble et antall punkter lokalisert og kartlagt i en generell studie om spartansk topografi, basert på beskrivelsene til Pausanias. Utgravninger viste at byen i den mykenske perioden lå på den venstre bredden av Eurotas, litt sørøst for Sparta. Bosetningen var stort sett trekantet i form pekende mot nord. Dets område var omtrent like stort som det «nyere» Sparta, men ruinene er plukket rene, noe som har ødelagt dets bygninger og ingenting er igjen med unntak av noen få ødelagte fundamenter og ødelagte potteskår.
Før moderne tid var området til Sparta okkupert av en relativt liten landsby som lå i skyggen av Mistrá, en viktigere middelaldersk gresk bosetning i nærheten. Etter den greske uavhengighetskrigen bestemte kong Otto av Hellas at landsbyen skulle bli gjenoppbygd til en by og bære samme navn. Byen ble designet med tanke på å skape en av de flotteste byene i Hellas gjennom bruken av trelinjede boulevarder og parkområder. Under monarkiet ble tittelen hertug av Sparta brukt for den greske kronprinsen.
I dag er Sparta det administrative senteret for Lakonia. Et lakonisk dorisk (spartansk) språk kjent som tsakonisk overlever i den lakoniske regionen i Peloponnes frem til i dag, men antall som snakker språket har gått betydelig ned.
Sparta er sentrum for en landbruksslette hvis fokus er Eurotas-dalen. Den er det lokale senteret for produksjon av varer som sitrusfrukter og oliven.
W. G. Forest. A History of Sparta, 950–192 B.C.. New York: W. W. Norton & Co., 1968.
Ernle Bradford. The Battle for the West-Thermopylae 480. New York: McGraw-Hill, 1981.
Paul Cartledge. «What have the Spartans Done for us?: Sparta’s Contribution to Western Civilization», Greece & Rome, Vol. 51, Issue 2 (2004), s. 164–179.
Journal of Laconian Studies – A peer-review open source Journal for the study of Laconian history

Spedalskhet, også kalt Hansens sykdom eller ved det vitenskapelige navnet lepra, er en infeksjonssykdom forårsaket av lepra-basillen Mycobacterium leprae. Bakterien ble første gang beskrevet i 1873 av den norske legen Gerhard Henrik Armauer Hansen. Det var første gang en mikroorganisme ble identifisert som årsak til en kronisk sykdom, og annen gang for en sykdom i det hele tatt. Spedalskhet angriper særlig hud og nerver, infeksjonen kan behandles, men følgetilstandene er kroniske. Man har to hovedformer for sykdom, tuberkuloid form også kalt glatt spedalskhet, og lepromatøs form som også er kalt knutet spedalskhet.
Flere hundre tusen mennesker får fortsatt sykdommen hvert år, de fleste i India.
Den norrøne kortformen for hospital – spital, ga opphavet til navnet på de spedalske.
Det ble i middelalderen opprettet hospitaler i Trondheim, Bergen, Stavanger, Tønsberg og Oslo, der langt fremadskredne spedalske var pasienter. Magnus Lagabøte opprettet to hospitaler i Bergen i 1266-1276, særlig med spedalske som målgruppe. I 1339 ble presten Bjarne i Kvåle sogn i Sogndal avsatt, fordi han var blitt spedalsk.På få andre områder har norsk medisinsk forskning vunnet så stor internasjonal anerkjennelse som forskningen til Daniel Cornelius Danielssen (1815–1894) og hans assistent Carl Wilhelm Boeck (1808–1875). De ga i 1847 ut et omfattende verk, Om Spedalskhed, som særlig tok for seg arvelighet og spedalskhet. Boeck og Danielsen mente at spedalskhet var arvelig, fordi sykdommen ofte opptrådte innenfor bestemte familier og avgrensede geografiske områder. Dessuten forsøkte de å smitte seg selv, uten resultat. De var de første som delte spedalskheten i to kategorier, som i hovedsak brukes også i dag.
Gerhard Henrik Armauer Hansen (1841–1912) mente at arvelighetsteorien ikke holdt mål. Hans grundige arbeid for å motvise arveligheten som årsak og hans overbevisning om at dette var en smittsom sykdom, sammen med tilgjengelighet av bedre optisk kvalitet på mikroskoper ledet frem til hans oppdagelse av lepra-bakterien, og påvisningen av at den var årsaken til sykdommen. Studiene knyttet til St.Jørgens hospital, Lungegårdshospitalet og Pleiestiftelsen for spedalske nr.1 gjorde Bergen til et internasjonalt senter for lepraforskningen.Skandinavia og Island var fra slutten av 1600-tallet sammen med Iberiahalvøya, Hellas og Balkan de eneste landene i Europa som var hardt rammet av lepra. En oppblomstring av spedalskhet rammet rundt 1830 særlig kystområdene i Norge, og Vestlandet spesielt. Det bidro til behovet for forskning og tiltak mot sykdommen. I 1854 ble det opprettet en egen overlegestilling for lepra, og i 1856 ble verdens første landsomfattende pasientregister opprettet, der man registrerte alle spedalske i landet. I Nord-Trøndelag ble det registrert 685 leprapasienter fra registeringen begynte i 1856 og fram til 1890-årene. Flest smittede fantes det i kystdistriktene i Ytre Namdalen (Nærøy, Fosnes, Kolvereid og Leka) og i de bygdene i indre Trondheimsfjorden som på samme måte var basert på sjøfart: Frosta, Inderøy og Beitstad.Som vitenskapelig kilde til kunnskap om utbredelse og årsak til sykdom var registeret en betydelig nyvinning. Siste leprapasient i Norge var en 78 år gammel kvinne som døde 2. juli 2002.
På 1990-tallet var forekomsten av spedalske som til enhver tid er i aktiv behandling på verdensbasis redusert fra 10–12 millioner registrerte til 600 000 i 2000, og ytterligere redusert til 460 000 i følge de siste tall fra Verdens helseorganisasjon. Dette på grunn av  mer effektiv kombinasjonsterapi og kortere terapivarighet. Årlig deteksjonsrate var 700 000 nye  pasienter/år, men er stadig synkende. I 2015 var det redusert til 211 973 nye tilfeller. 2–3 millioner pasienter lever med permanent nerveskade på grunn av spedalskhet.
Spedalskhet er vidt forekommende i tropiske og varmt tempererte land, og 1,3 milliarder mennesker lever i regioner med aktiv overføring av Mycobacterium leprae.  I 2000 var det 15 land som kan kalles endemiske, dvs. med en forekomst på over 1/10 000.  India har 64 % av alle registrerte tilfeller. I synkende rekkefølge kommer så Brasil, Burma, Madagaskar, Nepal og Mosambik. De nevnte land utgjør 83 % av registrerte tilfeller. Utdeling av gratis medisiner og aktiv smittevernpolitikk blant annet i Brasil er i ferd med å endre dette bildet.
Mycobacterium leprae smitter ved dråpesmitte fra pasienter, særlig de med lepromatøs spedalskhet, nesesekret som inhaleres. Fra slimhinnen i luftveiene sprer bakterien seg til hud og perifere nerver.  Bakterien er påvist hos beltedyr og primater, men overføring fra dyr til menneske bidrar ikke til forekomsten hos mennesker. Viktigste risikofaktor er tettboddhet og vedvarende samvær med smittede personer, men sykdommen er lite smittsom.
Inkubasjonstiden varier fra måneder til opptil 30 år, og som sykdommens presentasjonsmåte er avhengig av genetiske faktorer og rase. Kaukasiere og kinesere har størst risiko for å få lepromatøs spedalskhet. Vevstypeantigen  HLA-DR2 og DR3 er assosiert med tuberkuloid spedalskhet, som betyr at den ligner på granulomet som man kjenner fra tuberkulose.
Mycobacterium leprae kan ikke dyrkes i laboratorieskåler, men er i stand til begrenset formering i fotsålen hos mus, med en doblingstid på 11-13 dager, og dette har gjort det mulig å foreta undersøkelser på antibiotikas effektivitet. Bakterien er en obligat intracellulær parasitt som foretrekker å vokse i makrofager og nervers støtteceller, Schwannske celler. Evnen til å infisere Schwannske celler er unikt for denne bakterien.
Bakterien i seg selv gjør svært lite, det er immunresponsen hos verten som er ansvarlig for de mange kliniske presentasjoner sykdommen har.
Avhengig av i hvor stor grad den immunologiske responsen er mest celle-mediert eller mest antistoff-dominert, får man et spekter fra tuberkuloid spedalskhet, grense-tuberkuloid til lepromatøs spedalskhet. Og med variasjoner i immunresponsen får man erythema nodosum spedalskhet.
Lepromatøs spedalskhet er når immunforsvaret ikke har en spesifikk cellulær respons mot mycobacterium leprae, og dette medfører at bakterien formerer seg ukontrollert i hud og nerver. Det er en systemisk sykdom, der bakteriene spres med blodet i kroppen. Bakterien som vokser i vevene, fører gradvis til vevsskade i de involverte organer. I nesen ødelegges brusken, og nesen kan falle sammen og bli salformet, strupen kan falle sammen og gi heshet og pusteproblemer. Betennelse i fingre og tær sammen med traumer og beinbetennelse fører til at fingre og tær svinner hen og faller av.
Tuberkuloid spedalskhet er når immunforsvaret begrenser infeksjonen til noen avgrensede nervebunter og hudområder gjennom å danne et granulom. Det affiserte hudområdet er fortykket, asymmetrisk med klart avgrenset kant. Midt i området er det mindre pigment, og huden er følelsesløs.
Grensetilfellet tuberkuloid spedalskhet er den vanligste formen for spedalskhet. Hudskadene er flere og mindre klart avgrenset. Flere nerver er affisert og pasientene kan presentere med muskelsvakhet og skader på grunn av manglende følelse.
Moderne behandling består av langvarig kombinasjonsbehandling med  følgende medikamenter:
Flere gener er forbundet med en mottakelighet for spedalskhet. Det antas at rundt 95 % av mennesker er naturlig immune. Nyere forskning tyder på at det er en feil i celle-mediert immunitet som medfører mottakelighet for spedalskhet. DNA-regionen  ansvarlig for denne variasjonen er også involvert i Parkinsons sykdom, som gir opphavet til spekulasjoner om at de to lidelser kan bli koblet på noen måte biokjemiske. Det er likevel ikke noen endelige konklusjoner.
Sykdommen var fryktet i flere tusen år, og kjent fra den tidligste oldtid. Spedalskhet er omtalt i den indiske veda-diktning samlet ca. 3500 år f.Kr. I 3. Mosebok
er det utførlige beskrivelser om hvordan prester skal forholde seg til hudsyke. Det er likevel ulike oppfatninger om det var spedalske eller om det var andre sykdommer. Betegnelsen «spedalsk» inkluderte sannsynligvis en rekke ikke-smittsomme hudsykdommer som eksem og psoriasis, og andre smittsomme sykdommer som kopper og sekundær syfilis. Dette er viktig å vite med hensyn til historiske tekster og omtale, siden det som i dag er spedalskhet, Hansens sykdom, som er en infeksjon med mycobacterium leprae, ikke nødvendigvis var den samme som den spedalskhet i vedaene eller Bibelen.
Sykdommen kan ha blitt brakt til Italia fra Egypt med romerske legioner fra om lag år 62 før vår tidsregning.
Det første kjente tilfellet i England er fra en kirkegård i Dorchester fra 300-tallet og i Skandinavia  i en middelalderkirkegård i Næstved i Danmark.
Særlig utbredt ble sykdommen i Europa etter korstogene, og i middelalderen ble det opprettet en rekke allmissehus, hospitaler, lasaretter og leprosarier for spedalske. Det var i nesten alle tilfeller stiftelser med utgangspunkt i Den katolske kirke som drev sykehusene. Mange munker og nonner følte et spesielt kall til å hjelpe de spedalske, til tross for at de utsatte seg selv for smittefare. Finansieringen kom i mange tilfeller fra konger, lokale adelsmenn eller geistlige institusjoner. Mange var også basert på almisser. Dette vedvarte også etter middelalderen.
På 1100-tallet oppstod flere ordener i Det hellige land, og den mest forunderlige var kanskje Sankt Lasarus-ordenen av Jerusalem, som først og fremst tok opp spedalske. I krigene dro spedalske riddere i kamp på like fot med riddere fra andre ordener.Sykdommen fikk i Europa sin største utbredelse på 1200-tallet. På 1500 - og 1600-tallet minket antallet syke og på 1700-tallet hadde sykdommen mindre betydning i Europa. Dette henger sannsynligvis sammen med at syke ble isolert, og at de var særlig utsatt for andre smittsomme sykdommer.
I middelalderen var de diagnostiske kategorier brede, og sykdom ble forbundet med mye overtro. En massakre på spedalske forekom i ett tilfelle i Frankrike i 1321.
innen kristendommen som Guds straff for individuell synd. Spedalskhet kunne likevel ramme både helgener og syndere. Kollektiv gudestraff ble gitt på annen måte.
med grunnlag i antikkens legekunst som ubalanse i kroppen mellom elementene og spedalskhet spesielt vann,
arvelig sykdom - hele familier var ofte syke,Det var mange som laget sine egne kriterier for om en pasient skulle få diagnosen spedalsk. Muslimske leger var tidlig ute med å beskrive sykdommen, og deres verker ble også brukt i Europa. Gilbertus Anglicus (1180–1250) var den første til å foreslå at spedalskhet var en smittsom sykdom i sitt verk Compendium Medicinae om lag år 1240.Behandlingen av de spedalske var svært avhengig av hva den som behandlet sykdommen oppfattet som årsaken. Noen av metodene var:
Siden det var organisasjoner i tilkytning til den katolske kirke som drev de fleste sykehusene, var det bønn og syndsforlatelse ofte de viktigste behandlingsformene.
Bading var anerkjent som en måte å lindre på. Det ga også assosiasjoner til renselser beskrevet i Bibelen. Det ble også brukt sammen med skrubbing av kroppen.
UrteblandingerI praksis hadde ikke tiltakene noen særlig effekt, men mange utnyttet de spedalske for å skaffe seg inntekter.
Spedalske blir fortsatt stigmatisert, og det finnes fortsatt leprosarier. En opptelling fra 1992 viste at det i katolsk regi ble drevet 793 leprosarier rundt om i verden. Blant kjente personer som har arbeidet for spedalske, er Damian de Veuster (død 1889), som drev et sykehus på Molokai og Moder Teresa og hennes kongregasjon Nestekjærlighetens søstre i India. I dag har Verdens helseorganisasjon (WHO) programmer for bekjempelsen av spedalskhet, og gratis utdeling av medisin i de endemiske områdene.
"Witchcraft and Leprosy: Two Strategies of Exclusion", Mary Douglas, Man, New Series, Vol. 26, No. 4  (Dec., 1991), pp. 723-736
Godøy, Bjørn: Ti tusen skygger, En historie om Norge og de spedalske, Partacus, ISBN 9788243006126

Spellemannprisen 2001 var den trettiende utgaven av Spellemannprisen og ble delt ut i Oslo Spektrum fredag 1. mars 2002. Morten Abel ble kveldens store vinner med prisen for Årets spellemann og som vinner av klassene popsolist og årets låt. Röyksopp gjorde det også bra og vant prisen i den nye klassen elektronika samt årets musikkvideo. I tillegg til elektronika ble det for første gang delt ut pris i klassen blues mens metal erstattet hardrock-klassen. Klassen årets artist ble tatt bort etter fire år.
I anledning Spellemannprisens 30-årsjubileum ble det også delt ut en spesialpris kalt Tidenes norske hit hvor Spellemannkomitéen nominerte 14 låter fra prisens 30 årige historie. Vinneren ble avgjort av publikum som på forhånd kunne avgi sin stemme via telefon og internett. «Noen ganger er det all right» med Odd Børretzen og Lars Martin Myhre gikk av med seieren foran «Take on Me» med a-ha og «Lys og varme» med Åge Aleksandersen. På grunn av publikumsavstemning på tidenes norske hit, ble vinner av årets låt kåret av Spellemannkomiteen. Det ble ikke offentliggjort nominerte i klassen Årets spellemann.
Det var den 30. og foreløpig siste gang NRK arrangerte utdelingen etter å ha produsert og sendt utdelingen siden starten med 1972-utdelingen. De ni neste utdelingene ble sendt på TV 2 før NRK igjen sendte prisen fra 2011-utdelingen. Etter fire år med todelt utdeling og to programledere, var utdelingen igjen samlet i en hovedutdeling. Utdelingen ble ledet av Bård Tufte Johansen og overført direkte på NRK1. 

Spiegelaffæren fra 1962 dreide seg om vesttyske myndigheters etterforskning og fengsling av journalister og redaktører i magasinet Der Spiegel, basert på mistanke om landsforræderi.
Mistanken knyttet seg til en artikkel som kom på trykk tidlig i oktober 1962, og som man antok bygget på forsvarshemmeligheter. I artikkelen ble det påvist meningsforskjeller i forsvarsdepartementet om bruk av amerikanske atomvåpen ved et angrep fra Sovjetunionen med konvensjonelle våpen. Forsvarsminister Franz Josef Strauss (CSU) og andre mente at det også i et slikt tilfelle skulle svares med atomvåpen, fordi Tysklands konvensjonelle forsvar var underlegent Sovjetunionens stridskrefter.
En rekke samvirkende årsaker forente seg i utviklingen av Spiegelaffæren. Det startet med at riksadvokaten, etter å ha lest artikkelen i Der Spiegel, innledet etterforskning. Dette nyhetsmagasinet hadde lenge skrevet meget kritiske artikler om forsvarsminister Strauss. Da Strauss fikk kjennskap til riksadvokatens etterforskning, søkte han med stor iver å påvirke alle deler av den. Han gikk i tillegg så langt at han holdt justisministeren utenfor, enda det var justisministeren som etter loven skulle ha behandlet en slik sak. Forbundskansler Konrad Adenauer ga for sin del Strauss samtykke i å bruke alle nødvendige midler for å oppklare det angivelige landsforræderiet. Da saken ble kjent i offentligheten, benektet Strauss først at han hadde hatt noen rolle i affæren, men måtte til slutt likevel innrømme sin medvirkning.
Da Strauss' rolle ble avslørt, benektet Adenauer å ha gitt sin forsvarsminister instrukser i enkeltspørsmål, herunder avgjørelsen om å holde justisministeren utenfor. Han sto dessuten fortsatt hardt på at det fantes en avgrunn av landsforræderi i landet, slik han uttrykte det. Det er senere hevdet at Cubakrisen, som pågikk samtidig, senket terskelen for myndighetenes vilje til inngrep. I en tid da tredje verdenskrig truet, oppsto det et behov for å reagere resolutt når det dukket opp påstander om landsforræderi.
I slutten av oktober 1962 nådde Spiegelaffæren sitt klimaks, da flere redaktører i Der Spiegel ble arrestert, og redaksjonslokalene ransaket.
Saken førte til regjeringskrise. Koalisjonspartneren FDP truet med å gå ut av regjeringen dersom Strauss ikke gikk av. Konrad Adenauers femte regjering tiltrådte 14. desember 1962, men uten Strauss. Da hadde dessuten Adenauer  kunngjort at han selv ville gå av som kansler høsten 1963.
Etterforskningen førte ikke til noen bevis for landsforræderi. Tysklands Høyesterett for sivil- og strafferett avslo i 1965 å innlede hovedforhandling mot journalistene.
Tysklands forfatningsdomstol behandlet saken i 1966. I «Spiegel-dommen» ble det slått fast at pressefriheten, slik den var hjemlet i Tysklands grunnlov, Grundgesetz, vernet om presseorganene og deres representanter. Pressefriheten kunne heller ikke, som følge av sitt grunnlovsvern, fjernes ved lov. Staten måtte ved sin lovgivning og maktutøvelse, ta pressefriheten i betraktning som en absolutt verdi, og det samme gjaldt for domstolene. I dommen ble det understreket at pressen hadde en samfunnsoppgave, både som kilde til informasjon og ved å bidra til meningsdannelse. Denne oppgaven kunne ikke løses av det offentlige. Det var imidlertid en offentlig oppgave å sørge for at det ikke oppsto meningsmonopoler innenfor pressen. Ved den konkrete vurderingen av om Der Spiegel hadde blitt behandlet i strid med grunnloven, kunne domstolen som følge av stemmelikhet blant de åtte dommerne, ikke treffe noen avgjørelse.
Der Spiegel publiserte 8. oktober 1962 en artikkel med tittelen «Bedingt abwehrbereit» (betinget beredt til forsvar). Artikkelen, som var meget lang og detaljert, inneholdt en kritisk analyse av Bundeswehr, det tyske forsvaret. Artikkelens hovedforfatter var Der Spiegels stedfortredende redaktør Conrad Ahlers. Ahlers hadde stor kunnskap om landets forsvarsevne, blant annet ved tidligere å ha arbeidet som informasjonsmedarbeider i det såkalte Blank-kontoret, forløperen til Tysklands forsvarsdepartement. Kontoret var oppkalt etter lederen Theodor Blank, senere Tysklands første forsvarsminister.I artikkelen ble det påvist mangler ved forsvaret, men også at det fantes meningsforskjeller innenfor forsvarets ledelse. Én gruppering innenfor ledelsen, som var støttet av forsvarsministeren, bygget på at Bundeswehr ved et angrep fra Sovjetunionen med konvensjonelle våpen, straks måtte forsvare seg med amerikanske atomvåpen. Denne gruppen mente at Tysklands forsvar som bare hadde konvensjonelle stridskrefter, var underlegent Sovjetunionens væpnede styrker. En annen gruppe gikk inn for kun å anvende konvensjonelle våpen ved et angrep fra øst.Ahlers og hans medforfatter Hans Schmelz gikk i artikkelen hardt ut mot Strauss. De hevdet at forsvarsministerens «demagogi» hadde opprørt amerikanerne og forskrekket de tyske hærgeneralene, men at han på tross av dette sto hardt på «sine raketter».Conrad Ahlers hadde gjort en grundig undersøkelse av de opplysninger som fremkom i artikkelen. Han hadde på forhånd blant annet sendt en liste med punkter til den tyske etterretningstjenesten BND, og der bedt oberst Adolf Wicht i Hamburg om å kontrollere dem, med tanke på taushetsplikt. Da saken ble offentlig, ble også Wicht selv arrestert, men sluppet fri etter 49 dager. Siden opptok Wicht i likhet med en rekke andre personer som ble arrestert, sitt tidligere arbeid.
Artikkelen inneholdt en rekke detaljer som var ukjente for offentligheten. Dette utløste mistanke hos riksadvokaten i Karlsruhe, sannsynligvis førstestatsadvokat Buback. Riksadvokaten innledet på selvstendig grunnlag etterforskning.Der Spiegel har senere påstått med grunnlag i dokumenter at den tyske etterretningstjenesten BND, allerede før artikkelen ble trykt i oktober 1962, hadde motarbeidet redaksjonen. BND hadde per 2012 ikke frigitt sine arkiver i saken.
Forsvarsminister Franz Josef Strauss kom hjem fra ferie 15. oktober 1962, og fikk da vite om riksadvokatens etterforskning. Strauss støttet deretter etterforskningen aktivt, gjennom sitt departement. Der Spiegel hadde lenge stilt seg kritisk til Strauss. Det gjaldt blant annet i den såkalte Fibag-saken. Strauss hadde anbefalt byggefirmaet Fibag (Finanzbau Aktiengesellschaft), til den amerikanske okkupasjonsmakten, på tross av at en av hans venner var aksjonær i selskapet. Strauss hadde på sin side dannet et klart fiendebilde av Der Spiegels redaktør Augstein. I et brev til Heinrich von Brentano 6. oktober 1962, skrev han blant annet «vi må ta opp kampen, ellers vil herr Augstein (...) bestemme hvem som får være i toppstillinger».Dagen etter Strauss hjemkomst, 16. oktober 1962, ble det truffet beslutninger i forsvarsdepartementet om de senere handlinger. To dager deretter, 18. oktober 1962, innhentet Strauss muntlig samtykke fra kansler Konrad Adenauer. Strauss minnet senere Adenauer om at han hadde stilt ham et direkte spørsmål om han som forbundskansler og regjeringssjef ville gi ham samtykke til alle nødvendige tiltak for å straffeforfølge de skyldige, og om han hvis nødvendig, kunne påberope seg dette. På dette spørsmålet, hevdet Strauss videre, hadde Adenauer svart ja, og at han om han ønsket det, kunne få det skriftlig. Et slikt skriftlig samtykke hadde Strauss likevel ikke bedt om.Strauss holdt justisminister Wolfgang Stammberger fra FDP, utenfor saken. Dersom dette hadde blitt behandlet korrekt, skulle justisministeren, etter anmodning fra landets riksadvokat, ha opplyst forbundskansleren om den pågående etterforskningen og de planlagte etterforskningsskritt. I stedet hadde Strauss med Adenauers tilslutning tatt den faktiske ledelse av saken. Han sendte statssekretær i forsvarsdepartementet Volkmar Hopf til riksadvokaten i Karlsruhe, for der å fremlegge forsvarsdepartementets syn på saken. Begrunnelsen for å holde justisministeren utenfor, og som av historikeren Köhler blir betegnet som grotesk, var at Stammberger kunne bli presset av Der Spiegel, på grunn av en militær straffedom under andre verdenskrig.Friedrich Freiherr von der Heydte, som var CSU-politiker, jusprofessor og oberst i reserven, leverte 22. oktober 1962 en anmeldelse for landsforræderi mot redaksjonen i Der Spiegel. Dagen etter ble det innlevert begjæring om fengsling av utgiveren Rudolf Augstein, og flere redaktører, blant andre Conrad Ahlers. Dommeren i Bundesgerichtshof hadde tilsynelatende ingen innvendinger, da begjæringen var begrunnet med fare for forbundsrepublikkens fortsatte beståen, og sikkerheten og friheten til det tyske folk.Cubakrisen nærmet seg i disse dagene sitt høydepunkt. Aldri hadde krigsfaren vært større siden andre verdenskrigs avslutning i 1945. I følge historikeren Henning Köhler kan man ikke se bort fra at regjeringsadvokaten og de militære myndigheter, under disse omstendighetene tilla sin etterforskning større betydning enn den ellers ville hatt. Köhler har hevdet at Cubakrisen var en del av rammebetingelsene som påvirket utviklingen i Spiegelaffæren. Krisen reduserte etter Köhlers oppfatning myndighetens hemninger mot å reagere med kraftige midler. I en situasjon der verden sto foran en mulig tredje verdenskrig, kunne man ikke forsvare å vakle når det ble fremsatt en påstand om landsforræderi.Franz Josef Strauss deltok under forbundspresidentens mottakelse for parlamentarikere 24. oktober 1962, i Schloss Brühl. Strauss kom under mottakelsen med «merkverdige trusler» mot SPD-medlemmer, og påsto at de kun var en forlenget arm av Der Spiegel. Han var allerede ved ankomsten sterkt påvirket av alkohol, og fortsatte sitt alkoholinntak videre utover kvelden. Til slutt var han helt sanseløs («dass er seiner Sinne nicht mehr mächtig gewesen ist»).
Redaksjonen i Der Spiegel hadde senest 18. oktober blitt kjent med etterforskningen, men opplysningen ble ikke oppfattet som alarmerende. Det pleide å ta tid fra starten av etterforskningen og til en tiltale. Ahlers hadde dessuten gjort et grundig forarbeid, uten ønske om å skade forsvarsledelsen. I redaksjonen hersket det enighet om at «en så god samvittighet hadde de sjelden hatt!»Der Spiegels kontorer i Hamburg ble 26. oktober 1962 ransaket av politiet. Natten mellom 26. og 27. oktober ble Ahlers og hans kone arrestert av spansk politi, under et ferieopphold i Málaga.Redaktør Rudolf Augstein meldte seg for politiet 27. oktober 1962. Han ble straks satt i varetektsfengsel, og kom ikke ut før etter 103 dager. Andre som ble arrestert, var sjefredaktør Claus Jacobi (satt fengslet i 18 dager), forlagsdirektør Hans Detlev Becker (34 dager), oberst Wicht (49 dager), Josef Augstein (6 dager), oberst Alfred Martin (30 dager). De fleste av de arresterte slapp fri før jul, men det gjaldt ikke journalist Hans Schmelz og Rudolf Augstein. Sjefredaktør Johannes K. Engel ble raskt sluppet fri, da han ikke hadde noe med saken å gjøre.
Begivenhetene førte til protester i pressen og befolkningen forøvrig. Det ble reist spørsmål om aksjonene egentlig hadde en politisk og ikke en strafferettslig begrunnelse. Det ble vist til at aksjonene kom hele tre uker etter at artikkelen sto på trykk, og dessuten var justisministeren holdt utenfor. Fra regjeringen kom det, påfallende nok, ingen kommentarer.I regjeringspartiet FDP begynte opprøret å melde seg, og justisminister Stammberger varslet 31. oktober om sin avgang. FDPs leder Erich Mende meddelte at dersom statssekretær Hopf og Strauss ikke trakk seg, ville samtlige FDP-statsråder gjøre det.
Forsvarsminister Franz Josef Strauss hevdet først å ikke ha noe med saken å gjøre. Etterhvert økte imidlertid mistanken om at han var informert om alt som skjedde, og til og med selv stod bak myndighetenes reaksjon. Den 9. november måtte Strauss innrømme at han hadde hatt en telefonsamtale med militærattaché i Spania, Achim Oster, fordi Oster ville høre ministerens stemme, slik Strauss uttrykte det. I virkeligheten hadde Strauss beordret Oster til å be spanske myndigheter arrestere Ahlers. Strauss bedyret senere at det var Adenauer som hadde bedt ham om å ringe, og historikeren Henning Köhler tolker Adenauers senere uttalelser i samme retning.Innrømmelsen fra Strauss var tilstrekkelig til å gjøre inntrykk i CDU/CSU-fraksjonen i Forbundsdagen. Pressetalsmann i forsvarsdepartementet, oberst Schmuckle, uttalte senere at kristendemokratene etter tilståelsen rykket sammen som om noen hadde svingt en ljå over hodene deres.
Da Strauss erkjente å ha visst om arrestasjonene på forhånd, var det ingen som forestilte seg at også Adenauer skulle ha visst noe om dem. Saken kom opp under debatten i Forbundsdagen 7. til 9. november. Adenauer tok til slutt selv ordet, om det han etter eget utsagn ikke visste så meget om, men likevel kunne si at «Vi har en avgrunn av landsforræderi i vårt land». Walter Seufert fra SPD avbrøt, og lurte på hvem som sa det. «Jeg sier det», svarte Adenauer. Da han fortsatte med å uttrykke at «Når et magasin som utgis i 500 000 eksemplarer, blir drevet til landsforræderi for å tjene penger  …», ble han avbrutt av fy-rop.Innenriksminister Hermann Höcherl beskrev dagen etter aksjonen i Spania som «litt utenfor det lovlige» («etwas außerhalb der Legalität»), noe han mente politiet av og til kunne tillate seg.Da etterforskningen ikke ga noe resultat i retning av å avsløre landsforræderi, falt Adenauers mistanke på etterretningstjenestens leder Rheinhard Gehlen. Gehlen hadde informert oberst Adolf Wicht, som hadde lekket til Der Spiegel, slik Adenauer så det. Adenauer innkalte Gehlen til møte. I et sideværelse hadde han imidlertid også innkalt justisminister Stammberger, som hadde med seg statsadvokat Albin Kuhn. Adenauer oppfordret straks Stammberger til å arrestere Gehlen. På spørsmål fra Stammberger om hva grunnen skulle være, forklarte Adenauer om sin mistanke. For Stammberger var dette ikke tilstrekkelig. Han mente at ingen dommer ville akseptere en begjæring om fengsling uten håndgripelige bevis. «Jeg har selv vært statsadvokat en gang», kommenterte Adenauer. «Den gangen var det annerledes.»
I midten av november 1962 var regjeringskrisen et faktum, idet FDP krevde at Strauss gikk av. Adenauer tok nå avstand fra Strauss, og 29. november offentliggjorde ledelsen av CDUs fraksjon i Forbundsdagen at forbundskansleren ikke hadde gitt instrukser i noe enkelttilfelle. Det gjaldt også i spørsmålet om å holde justisdepartementet utenfor («Der Bundeskanzler hat im Einzelfall keine Weisung erteilt. Das gilt auch für die Frage der Nichtunterrichtung des Justizministers.»).Strauss gjorde 30. november kjent at han ikke lenger sto til disposisjon for en ny regjering Adenauer. Den 7. desember kunngjorde Adenauer at han ville gå av høsten 1963. En uke senere, den 14. desember, tiltrådte den femte regjering Adenauer, uten Strauss.
Den 13. mai 1965 ble det satt punktum for den strafferettslige side av saken, da Tysklands høyesterett for sivil- og strafferett bestemte at det ikke forelå beviser for at Conrad Ahlers og Rudolf Augstein bevisst hadde forrådt statshemmeligheter.
Spiegel-forlaget innklaget i 1966 arrestasjonene og husundersøkelsene for forfatningsdomstolen. Domstolen slo fast at en presse, frittstående i forhold til offentlig myndighet, og ikke underlagt sensur, var et vesenselement i en fri stat. Den politiske presse var dessuten nødvendig for et moderne demokrati. Dersom borgerne skulle ha mulighet til å treffe politiske beslutninger, måtte de være informert, men også kjenne til andres meninger. Pressens oppgave var således uopphørlig å holde diskusjonen i gang. Den ideelle og kommersielle konkurranse som presseorganene holdt med hverandre, skulle staten ikke gripe inn i.Domstolen slo videre fast at pressens offentlige oppgave ikke kan løses av offentlige myndigheter. Presseorganer måtte fritt kunne etablere seg i samfunnet. De arbeider etter privatøkonomiske prinsipper og står i såvel ideell som økonomisk konkurranse med hverandre. I denne konkurransen skulle offentlige myndigheter ikke blande seg. Det var også en offentlig oppgave å sørge for at det i den frie pressen ikke oppstår meningsmonopoler.
Domstolen viste til at pressefriheten hadde et grunnlovsmessig vern i Grundgesetz artikkel 5. Dette vern nyter det enkelte presseorgan og den enkelte journalist godt av. Vernet hadde imidlertid også en offentligrettslig side, ved at staten ved sin regulering, og domstolene ved sin praksis måtte ta hensyn til pressefriheten som en gitt størrelse.Forfatningsdomstolens presiseringer av pressefrihetens innhold i Spiegelsaken ble i ettertid vurdert som svært betydningsfulle for utviklingen av Tysklands demokrati. Pressehistorikeren Horst Pöttker betegnet Spiegelaffæren fra 1962 som «et lykketreff for utviklingen av et funksjonsdyktig demokrati».I den konkrete avgjørelsen om myndighetenes handlinger hadde vært forfatningsstridige, oppnådde klagen ikke flertall. Klagen ble avvist da det var stemmelikhet mellom dommerne.
Under regjeringen Kiesinger kom Franz Josef Strauss tilbake i rikspolitikken som finansminister. Conrad Ahlers var i samme periode statssekretær og leder av regjeringens presse- og informasjonstjeneste.
Tom Rønnow (1963). Spiegel-saken: politiaksjonen som førte til regjeringskrise i Vest-Tyskland. Oslo: [Eget forlag?]. 
David Schoenbaum: Die Affäre um den Spiegel – Ein Abgrund von Landesverrat; ISBN 3-932529-53-7
Henning Köhler: Adenauer. Eine politische Biographie, Propyläen, 1994, ISBN 3549054440
Spinoplon er en slekt av biller som tilhører den artsrike underfamilien Cerambycinae i familien trebukker (Cerambycidae). 
Middelsstore, lange og tynne, blanke, rødbrunlige trebukker. Antennene er tynne og lengre enn kroppen. Pronotum er nesten sylindrisk (ganske svakt tønneformet), mye lengre enn bredt, dekkvingene er jevnbrede og ender i en skarp tann. Beina er nokså lange, lårene lite fortykkede.

Sport-Tiedje er Europas største spesialbutikk og online-postordrebutikk med treningsutstyr til hjemmebruk. Det har hovedsetet i Schleswig. Firmaet har 66 butikker i Tyskland, Østerrike, Sveits, Belgia, Danmark, Storbritannia og Nederland. Hundre prosent av andelen eies av co-grunnleggeren Christian Grau som tok fullstendig over alle andelene til navngiveren Ulrich Tiedje som gikk ut av firmaet i 2011. I regnskapsåret 2014 inntjente Sport-Tiedje Gruppe en omsettning på 97 millioner Euro. Sport-Tiedje Gruppen har rundt 500 ansatte.
Sport-Tiedje ble grunnlagt 1984 av den tidligere landslagsspilleren i bordtennis Ulrich Tiedje med en stasjonær sportsbutikk i Schleswig. I 1996 tredde Christian Grau støttende til. Siden 1999 blir sortimentet også tilbudt i internett. Siden den gang blir det hovedsakelig solgt sportsutstyr – og tilbehør til hjemmebruk.
2001 grunnla Ulrich Tiedje og Christian Grau som likeverdige partnere. Foruten onlineshops på forskjellige språk åppnet Sport-Tiedje flere andre butikker i Europa siden 2003. Firmagrunnleggeren Ulrich Tiedje gikk ut av firmaet i 2011. Hans andeler overtok Christian Grau. Med åpningen av butikken i Brüssel og Amsterdam sommeren 2013 innførte Sport-Tiedje merket «T-Fitness» . 17 måneder etter åpningen av den første butikken i Amsterdam, forsatte Sport‐Tiedje ekspansjonen i Nederland med å ta over fitnessmarkeds‐kjeden OZI Sport BV med fire filialer i 2015. I slutten av 2015 fortsatte Sport‐Tiedje sin ekspansjonskurs i Europa og med overtakelsen av Powerhouse Fitness (Laidir Leisure Ltd., Glasgow). Firmaet er den nest største leverandøren med sportsutstyr til hjemmebruk og Fitness Equipment i Storbritannia. Fra 1. november 2016 overtok Sport-Tiedje GmbH salg av sportsmaskiner i 21 Karstadt sports-butikker.
Sport-Tiedje driver sportsbutikker i Berlin, Bielefeld, Bremen, Dortmund, Dresden, Düsseldorf, Essen, Frankfurt, Freiburg, Hamburg, Hannover, Karlsruhe, Kassel, Köln, Leipzig, Mannheim, München, Nürnberg, Schleswig, Stuttgart, Wiesbaden, og utenfor Tyskland i Amsterdam, Aberdeen, Bern, Bodegraven, Brüssel, Den Haag, Edinburgh, Glasgow, Graz, København, Leeds, Linz, London, Newcastle, Nottingham, Roosendaal, Rotterdam, Wien og Zürich. Utover det har Sport-Tiedje et støttepunkt i Taiwan som er et kompentansesenter til våre egne merker og som også fungerer som et kvalitetsmanagement.
I Sport-Tiedje-sentralen i Schleswig er forvaltningen, et internasjonalt besatt call-center og et lager for smådeler. Büdelsdorf som ligger i nærheten, har et 14.000 m² stort høylager og et verksted for returvarer. Der blir også den internasjonale logistikken styrt og avviklet.
Salg til forbrukere er hovedvirksomheten til Sport-Tiedje GmbH. Dessuten blir det solgt blant annet sportsmaskiner, kosttilskudd og outdoor-leketøy delvis eksklusivt. Foruten diverse kjente merkevarer fører Sport-Tiedje sine egne merker cardiostrong og Taurus. Dertil utvider Sport-Tiedje handelen med bedriftskunder. Firmaer og offentlige tjenester hjelpes med planlegging og utstyr til treningsrom.

Sportsboken fra Schibsted forlag er en årbok der de viktigste begivenheter fra sportsåret omtales. Boka har også en fyldig resultatservice. Sportsboken har kommet ut årlig i over 60 år, fra 1953. Første boka kom med utgangspunkt i vinterlekene i Oslo i 1952.

Sportsklubben Brann i 2007 var Sportsklubben Branns 99. sesong, og lagets 21. sesong på rad i den norske eliteserien.
I 2007 vant Brann Tippeligaen, seks poeng foran Stabæk. Den 20. oktober kunne Brann ha avgjort serien på egen hånd hvis de hadde tatt poeng borte mot Aalesund, og titusenvis av Brann-supportere hadde samlet seg på Festplassen i Bergen sentrum for å se kampen direkte på storskjerm. Kampen endte likevel 2–1 til Aalesund , noe som gjorde at festen ble utsatt. To dager senere vant Viking over Stabæk; det gjorde at ingen kunne ta igjen Brann på tabellen, og det første seriegullet siden 1963 var dermed avklart.Brann kvalifiserte seg også til gruppespillet i UEFA-cupen for første gang, etter å ha slått belgiske Club Brugge i den siste kvalifiseringsrunden. Laget vant kun én kamp i gruppespillet, mot kroatiske Dinamo Zagreb, men det holdt likevel til å kvalifisere seg til neste runde.
Etter sølvet i 2006 var det en voldsom interesse for å se Branns kamper. Gjennom sesongen hadde klubben et gjennomsnittlig publikum på 17 224, noe som gjorde at de 17 317 plassene på Brann Stadion var svært godt utnyttet. Thorstein Helstad ble den store helten i 2007 og scoret totalt 27 mål i løpet av sesongen.
I løpet av sesongoppkjøringen spilte Brann åtte treningskamper, og var blant annet på treningsleir på Gran Canaria og på La Manga. Antallet treningskamper var færre enn sesongen før, noe som blant annet førte til kritikk fra supporterne.
I tillegg spilte Brann tre treningskamper i løpet av sesongen, to på treningsleir i Florø i løpet av sommerpausen og en enkelt kamp mot Os på grunn av landslagspausen i september.
Brann spilte i 2007 to kamper i Royal League 2006/2007. Etter kampen mot Odense, ble Brann nummer 3 i sin gruppe, og møtte dermed Brøndby i kvartfinalen, der det ble tap. Dette var den siste utgaven av Royal League.
Tippeligaen 2007 var den 44. sesongen av Eliteserien i fotball, og den 18. som gikk under navnet Tippeligaen. Regjerende mester var Rosenborg, og de to nyopprykkede lagene var Aalesund og Strømsgodset.
Sesongen startet 9. april, mens siste serierunde ble spilt den 3. november. Brann serieåpnet borte mot Stabæk mandag 10. april, og avsluttet borte mot Tromsø søndag 3. november.
I hver runde som var satt opp på en søndag kl. 18:00, ble én kamp flyttet til lørdag med kampstart klokken 19:00, én kamp til søndag kl. 20:00 og én kamp til mandag klokken 19:00. Det var tv-kanalene og NFF som fastsatte kampoppsettet med tanke på tv-sending.
Første seriekamp i 2007 gikk borte mot Stabæk Fotball i Bærum. Det var hjemmelaget som startet best, og det testet keeper Håkon Opdal flere ganger, men uten resultat. Likevel var det Brann som scorte det viktige førstemålet etter at Erik Huseklepp la en lang stikker ut til Thorstein Helstad som scorte alene med keeper Jon Knudsen. Denne scoringen ble kampens eneste, og Brann vant dermed 1-0 på bortebane, selv uten å spille spesielt god fotball .
Den første hjemmekampen i 2007 gikk mot nyopprykkede Strømsgodset. Allerede etter fem minutter scoret Christer George kampens første mål, etter å ha dratt seg fri fra Brannforsvaret, men bare to minutter etter scoringen satt Thorstein Helstad sesongens andre mål etter innlegg fra Jan Gunnar Solli. Etter den forrykende starten på kampen roet det seg ned, men Brann var det førende laget. Etter pause var det igjen klart for Thorstein Helstad-mål, før innbytter Robbie Winters fastsatte sluttresultatet til 3-1 i sin 100. Brannkamp .
Dette var første kamp på Brann Stadion etter at klubben hadde flyttet hjemmesupporterne fra langsiden til kortsiden.
Derbyet mot Vålerenga var neste kamp, og allerede etter 29 minutter stod det 3-0 til Brann etter ekte hat-trick av Bengt Sæternes. Etter den forrykende halvtimen roet spillet seg kraftig i regnet, og 3-0 var også resultatet til pause. Etter pause fortsatte Brann å pøse på med baller til Sæternes, som 25 minutter før slutt scoret sitt fjerde etter et perfekt innlegg fra venstrekant Petter Vaagan Moen. Noen minutter før slutt pyntet Vålerengas Jarl André Storbæk på resultatet, slik at sluttresultatet ble 4-1 . Brann tok dermed sin tredje seier av tre mulige.
Etter den forrykende starten på serien ventet nok et derby, denne gangen mot Rosenborg i Trondheim. Gjennom hele kampen hadde Rosenborg det førende spillet, og kampen var nærmest avgjort til pause etter to mål av tsjekkeren Marek Sapara. Andre omgang ble en kjedelig affære, og det var ikke før tre minutter på overtid at Miika Koppinen stanget inn det siste målet for trønderne. Brann gikk dermed på sesongens første tap, og trener Mons Ivar Mjelde sa blant annet til BA at «Det så ut som om samtlige hadde stein i skoene sine.» 
Etter tapet i Trondheim var det klart for kamp igjen på Stadion, denne gang mot Start. Etter bare tre minutter banket kaptein Martin Andresen inn 1-0 på volley. Etter pangåpningen tok Start mer og mer over og kontret og presset Brann bakover. Etter 23 minutter kriget Stefan Bärlin ballen inn til 19 år gamle Espen Børufsen som scoret enkelt. Et kvarter senere gjorde 19-åringen det igjen, denne gangen på egen hånd. I andre omgang skjedde kun en ting, at Petter Vaagan Moen scorte på nok en volley fem minutter etter pause, og fastsatte sluttresultatet til 2-2. I motsetning til forrige hjemmekamp mot Vålerenga som var preget av tett regn, var denne kampen preget av sol, noe som blant annet hindret keeperne.
I 6. serierunde var Brann store favoritter mot Sandefjord. Likevel startet Sandefjord i 100, og etter kun seks minutter ledet underdogen 2-0, blant annet etter et selvmål av Kristjan Örn Sigurdsson. Resten av omgangen var ikke like forrykende, men like før pause reduserte Thorstein Helstad til 2-1. Etter pause fortsatte Brann å jage utligning og til slutt så det ut som at det gikk mot nok et bortetap for bergenserne. Men ett minutt før slutt dukket Robbie Winters opp og utlignet, før Sigurdsson fikk sin revansje på overtid da han stanget inn seiersmålet til 2-3.Tijan Jaiteh fikk sin debut for Brann etter å ha blitt byttet inn til pause.
Den tradisjonelle 16. mai-kampen gikk dette året mot FFK. Hele kampen bølget frem og tilbake, og begge lag hadde sine sjanser til å avgjøre kampen. Like før pause eksploderte det, først med Raio Piiroja som scoret etter retur fra keeper, så med utligning av Ramiro Corrales med sitt første Brann-mål. Etter pause skjedde noe av det samme, først Piiroja som scorte etter 61 minutter før Thorstein Helstad fastsatte sluttresultatet til 2-2, 13 minutter senere.Dette var femte gang på rad at Brann ikke tapte på 16. mai .
I 8. serierunde ventet bunnlaget Odd Grenland på Skagerak Arena. Etter en stillferdig første omgang med lite sjanser og lite tempo, satte Brann inn et større press på hjemmelaget etter pause. Etter 58 minutter stanget midtstopper Kristjan Örn Sigurdsson inn 0-1, før Robbie Winters puttet på til 2-0 et kvarter før slutt. Denne kampen førte til spekulasjoner om at Odd-trener Arne Sandstø måtte forlate klubben, men styret gikk etter kampen ut og fredet treneren.
I den 9. serierunden var det klart for et ordentlig toppoppgjør på Stadion, da serieleder Lillestrøm ventet. Igjen var det et lavt tempo og mye stillingskrig i første omgang av kampen, før kampen tok seg opp i andre omgang. I løpet av et kvarter av andre omgang ledet Brann 3-0, etter scoringer av Martin Andresen, og to flotte scoringer av toppscorer Thorstein Helstad. Lillestrøm presset hele andre omgang på Branns banehalvdel, men det var ikke før to minutter før slutt at canadieren Olivier Occéan fikk pyntet på resultatet til 3-1.
Etter den sterke og viktige seieren mot Lillestrøm, ventet nå en på papiret lettere kamp mot Lyn. Likevel ble Brann tatt på sengen av et offensivt Lyn, som etter bare 25 sekunder hadde et tverrligger-skudd. Etter dette ventet først to mål av Magnus Powell, Chinedu Obasi og straffemål av Stefán Gíslason, før Branns Håkon Opdal fikk rødt kort for å ha hindret en opplagt målsjanse. Like før pause puttet Gíslason enda et nytt mål, slik at lagene gikk til pause med 4-0. Etter pause roet kampen seg noe, men Brann hadde i realiteten ingen sjanse til å produsere noe på grunn av utvisningen. Etter 57 minutter økte Erling Knudtzon ledelsen, før Gíslason fulførte sitt hat-trick og ydmykelsen av Brann fem minutter før slutt.Etter kampen ble det spekulert i om Mons Ivar Mjelde ville trekke seg , men flere påpekte at Brann tapte 6-0 mot Lyn også sist Brann vant serien i 1963.
Etter fadesen i Oslo, klarte brann i den 11. serierunden å reise seg mot Aalesund. Etter en dørgende kjedelig førsteomgang gikk det ikke mer enn to minutter ut i andre omgang før det stod 2-0 til Brann etter scoringer av Petter Vaagan Moen og Bengt Sæternes. Etter en transportetappe inn mot kampslutt skjedde det ikke mer enn at Aalesund reduserte ett minutt før slutt etter scoring av Karl Oskar Fjørtoft. Dette var femte gang av fem mulige at Brann ikke tapte mot Aalesund i Tippeligasammenheng.
I den 12. serierunden i 2007 ventet en av de vanskeligste bortekampene, borte mot Viking. Etter kun 20 minuttet ble det dømt straffe til Viking, men assistentdommeren dømte fellingen til utenfor 16. meteren og dermed ble det kun frispark. Like før pause scoret hjemmelagets Peter Ijeh før dansken Allan Gaarde økte ledelsen 12 minutter etter pause. Etter denne scoringen ble det et større press fra Brann, som endte med straffescoring fra Martin Andresen, før Søren Berg drepte spenningen fem minutter før slutt.
Etter den svake kampen i Stavanger ventet siste kamp før sommerpausen, hjemme mot Tromsø. Brann var det beste laget i flere perioder av kampen, men klarte ikke å produsere store målsjanser. Etter en halvtime scoret først bortelagets Yngvar Håkonsen før Petter Vaagan Moen scoret i krysset bare to minutter senere. Etter pause fortsatte Brann å være det førende laget, men slet fortsatt med å produsere sjanser. 20 minutter før slutt fikk Brann straffespark som Martin Andresen sikkert scorte på. Brann tok dermed sommerferie som tabelltoer, to poeng bak Stabæk og to poeng foran Lillestrøm.
I første kamp etter sommerpausen møtte Brann nettopp serieleder Stabæk, og allerede etter åtte minutter scoret toppscorer Thorstein Helstad med en fin lobb. Etter den tidlige scoringen ble kampforløpet jevnt og tøft, mens Stabæk var best i første halvdel av andre omgang. Likevel var det Brann som fikk nettkjenning først etter 83 minutter av Helstad før samme mann fastsatte sluttresultatet til 3-0. De to lagene skiftet dermed plassering på tabellen.
I den 15. serierunden ventet Strømsgodset på bortebane, og allerede etter to minutter stanget Kristjan Örn Sigurdsson inn 0-1. Gjennom hele første omgang var Brann det førende laget, og hadde tendenser til meget godt veggspill. Det var likevel ikke før åtte minutter etter pause at Thorstein Helstad scoret kampens andre mål, før han puttet på to til og lagde sitt andre hat-trick på rad. På stillingen 0-4 hjalp det da lite at Strømsgodsets Thomas Finstad puttet to trøstemål på slutten slik at stillingen ble 2-4.
Brann tok dermed sin 11. seier på rad borte mot Strømsgodset, da det siste tapet kom helt tilbake i 1974.
I sin andre bortekamp på rad møtte Brann erkerivalen Vålerenga i Oslo. I første omgang svingte innsatsen og spillet for begge lag, men alt bedret seg for Enga i løpet av to minutter i andre omgang. Da dukket 32 år gamle Morten Berre opp og satt først inn 1-0 på et soloraid før samme mann puttet to minutter senere, noe som fastsatte sluttresultatet til 2-0.
Etter tapet mot rivalen i Oslo møtte Brann nok en erkerival, denne gangen i Rosenborg på hjemmebane. I starten var det Brann som presset mest, selv om det tok tid før sjansene kom. Etter 18 minutter puttet skotten Robbie Winters enkelt etter assist fra Thorstein Helstad, før det samme skjedde igjen på overtid før pause. Etter 69 minutter scoret Eirik Bakke sin første scoring siden returen fra England da han brukte låret for å putte på til 3-0. Etter den siste scoringen våknet Rosenborg, men reduseringer av Abdou Traoré og Vidar Riseth hjalp ikke, og Brann vant dermed 3-2.
I den 18. serierunden ventet Start på Sparebanken Sør Arena i Kristiansand. Både Brann og Start hadde sine sjanser i første omgang, men det var kun Start med Kristofer Hæstad som fikk uttelling i første omgang. Andre omgang var lik den første, men litt etter litt satt Brann inn en sluttspurt som til slutt førte til at Hassan El Fakiri slo en lang ball som Armann Björnsson ekspederte i mål fire minutter før slutt. De siste minuttene var sjanserike, men kampen endte til slutt 1-1.
I neste kamp ventet bunnlaget Sandefjord på Stadion. Selv om det var topp mot bunn kjempet Sandefjord bra hele kampen, men kunne ikke unngå at Kristjan Örn Sigurdsson stanget inn 1-0 etter en halvtimes spill. Etter scoringen gikk futten ut av begge lag, og Brann kontrollerte inn et i utgangspunktet svakt resultat mot Tippeligaens desiderte bunnlag. Sandefjord på sin side pådro seg hele syv gule kort, noe de mente var «galskap».
Etter de ujevne resultatene i de foregående kampene ventet nå Fredrikstad på bortebane. I første omgang var det Fredrikstad som var best, og spissen Andreas Tegström kunne gitt hjemmelaget ledelsen ved to anledninger. Likevel stod det 0-0 til pause, men etter pause var det kun ett lag på banen. Først scoret Hassan El Fakiri sitt første ligamål etter returen til Brann, før Azar Karadaş gjorde det samme. Til slutt puttet Thorstein Helstad to mål før slutt, noe som gjorde at Brann vant 0-4. Siden Lillestrøm tapte sin kamp den kvelden var det nå seks poeng ned til andreplassen, noe som gjorde at pressen begynte å ane konturene av seriegull.
Etter at Brann hadde vunnet 4-0 borte mot Fredrikstad gjorde Brann det samme, denne gangen mot Odd Grenland. Igjen var første omgang målløs der begge lag kunne puttet, før det eksploderte i andre omgang. Først scoret kaptein Martin Andresen på straffe, før Erik Huseklepp scoret sitt første ligamål i 2007 etter 68 minutter. Bare to minutter senere puttet Petter Vaagan Moen til 3-0 før Thorstein Helstad scoret sesongens 17. mål, noe som fastsatte sluttresultatet til 4-0.
I den 22. serierunden ventet fjerdeplassen Lillestrøm, som bare tre runder tidligere hadde vært kun tre poeng bak Brann. Denne gangen ventet ikke Brann en omgang før de startet scoringene, og etter bare 14 minutter hadde Petter Vaagan Moen puttet på til 0-1. Tre minutter senere scorte Armann Björnsson sitt andre ligamål etter en retur, før Martin Andresen scoret på sin andre straffe på rad like før pause. Andre omgang begynte også forrykende, da Magnus Myklebust reduserte bare to minutter etter pause. Etter reduseringen tok Brann over igjen, og etter 77 minutter puttet Thorstein Helstad nok en gang, før Jan Gunnar Solli avsluttet scoringsballet med sitt første Brann-mål. Etter denne kampen ledet Brann serien med syv poeng, og kunne i realiteten avgjøre serien i runden etter.
Etter seieren mot Lillestrøm kunne Brann i realiteten avgjøre gullkampen med seier over Lyn. Kampen fikk naturligvis stor oppmerksomhet i Bergen, og Bergen kommune hadde blant annet satt opp storskjerm på Festplassen slik at de som ikke fikk sett kampen på Stadion fikk en møteplass. Kampen i seg selv åpnet med at Thorstein Helstad scoret allerede etter et kvarter, før kampen roet seg helt ned i en lang periode. Brann presset på i andre omgang, men fikk ikke til å score det avgjørende målet. Etter 86 minutter stilnet stadion fullstendig da bortelagets Christian Brink scoret etter kun to minutter på banen. Etter utligningen våknet Brann skikkelig, og ett minutt på overtid steg Azar Karadaş opp og stanget inn 2-1 til Brann. Som om ikke det var nok puttet samme mann på til 3-1 fire minutter på overtid, og kampen endte dermed 3-1 til Brann. Brann trengte nå kun ett fattig poeng på de tre siste kampene for å vinne gull.
Etter seieren mot Lyn var altså Brann kun ett poeng unna å vinne serien, og første sjanse var borte mot Aalesund. Interessen for kampen var enorm, og supporterklubben Bataljonen hadde blant annet satt opp et chartret fly for å bringe supportere til kampen. Selve kampen ble ikke det supporterne håpet på, og allerede etter fire minutter scoret Amund Skiri for hjemmelaget. Etter 25 minutter økte spissen Tor Hogne Aarøy til 2-0 før Jan Gunnar Solli reduserte til 2-1 ti minutter før pause. I andre omgang presset Brann desperat for utligning, og Brann fikk blant annet et mål feilaktig annullert . Etter enorme Brannsjanser kom den største av de alle hele fem minutter på overtid, da et frispark gikk i stolpen, ned på beina til Erik Huseklepp som klarte å sette ballen i stolpen på åpent mål. All sjansesløseriet endte med tapt 1-2, og Brann måtte dermed vente på å feire seriegullet.
Selv om Brann tapte mot Aalesund gjorde ikke dette noe siden Viking tapte sin kamp den 22. oktober 2007 mot Stabæk, noe som gjorde at ingen lag kunne ta igjen Brann på tabellen. Brann ble altså seriemestere uten å spille, og kunne få gullmedaljene utdelt i den 25. serierunden mot nettopp Viking.Igjen var det enorm interesse for kampen, og kampen måtte utsettes på grunn av stor publikumstilstrømning. Når kampen var i gang gikk det ikke lang tid før Azar Karadaş curlet inn 1-0 på lekkert vis. Thorstein Helstad som stod med 18 mål før kampen ville være med på festen, og scoret hele fire mål for Brann og endte opp med 22 mål i Tippeligaen. Da hjalp det lite at Søren Berg og Vidar Nisja puttet to trøstemål, og Brann vant dermed storkampen hele 5-2.
Etter den seieren og gullfesten sist ventet nå en helt ubetydelig kamp mot Tromsø. Det viste seg raskt at Brann, som også stilte B-preget var ferdig med å spille fotball for sesongen, og med hat-trick av Morten Moldskred endte kampen enkelt 3-0 til Tromsø.Brann endte dermed opp på 54 poeng, seks poeng foran Stabæk og syv poeng foran Viking, og vant dermed sitt første seriemesterskap siden 1963.
I cupen 2007 ble Brann trekt i de tre første rundene mot Trio, Øygard og Kopervik. Disse tre kampene ble alle spilt på bortebane og alle tre kampene endte 0-5 til Brann. I fjerde runde møtte de Viking på bortebane, en kamp som endte med tap 2-0 etter scoringer av Allan Gaarde og Søren Berg.
Etter sølv i Tippeligaen 2006, ble Brann kvalifisert til første kvalifiseringsrunde i UEFA-cupen 2007/08.
I første kvalifiseringsrunde trakk Brann det walisiske laget Carmarthen Town. I første kamp, borte på Richmond Park, slo Brann sin egen rekord fra 1973, da de vant 8-0. I returoppgjøret på Stadion ble det også målrikt, og Brann vant 6-3 og dermed 14-3 sammenlagt.
I andre kvalifiseringsrunde trakk Brann det litauiske laget Sūduva. I motsetning til hva som var tilfelle med Carmarthen, hadde Brann møtt dette laget før, og sist de møttes ble Brann slått ut med 6-4 sammenlagt i 2003. Denne gangen begynte det bra med å slå laget 2-1 på hjemmebane, før Brann vant 3-4 på bortebane, og totalt 6-4 sammenlagt.
I første runde, som var en ren utslagsrunde trakk Brann det belgiske laget Club Brugge. Etter å ta tapt 0-1 på hjemmebane, ble det mer dramatisk i returoppgjøret. Brann startet på bortebane med å gå ut veldig offensivt, noe som gjorde at de ledet 0-2 til pause. I andre omgang gikk Brann ut mer defensivt, noe som gjorde at Brugge reduserte til 1-2. Brugge trengte dermed et mål til for å slå ut Brann, men etter at Jeroen Simaeys fikk rødt kort etter 81 minutter gikk den sjansen fra de, og det endte dermed 2-2 sammenlagt. Etter å ha scoret to mål på bortebane gikk Brann videre på bortemålsregelen.
Etter seirene i kvalifiseringsrundene og første runde ble Brann trekt i gruppe D sammen med franske Rennes, tyske Hamburg, kroatiske Dinamo Zagreb og sveitsiske Basel. I denne utgaven av UEFA-cupen spilte lagene kun én gang mot hverandre, to på hjemmebane og to på bortebane. Brann endte opp på tredjeplass på tabellen etter å ha slått Zagreb og spilt uavgjort mot Rennes. De ble til slutt trekt mot Everton i 32.-delsfinalen, som de tapte 8-0 sammenlagt etter to kamper som ble spilt i 2008.
I løpet av sesongen var Brann aldri dårligere enn nummer 5, og etter andre serierunde var de aldri dårligere enn nummer 2.
Fra 14. serierunde ledet Brann serien, og fra 24. serierunde kunne de ikke taes igjen.
Støtteapparatet til Brann var så å si likt som i året før, men i november 2006 trakk sportsdirektør Per-Ove Ludvigsen seg fra stillingen og inn kom daværende toppfotballsjef i NFF, Roald Bruun-Hanssen. Noe av det første Bruun-Hanssen gjorde som sjef var å hente inn Odd Einar Fossum som talentsjef, noe som gjorde at støtteapparatet i 2007 så slik ut:
Draktene til Brann for 2007-sesongen var produsert av Kappa. Hovedsponsoren var Sparebanken Vest, mens andre sponsorer var BA (høyre arm), BKK (skulder), Toro (bryst), Chess (øvre rygg), Frydenbø (shorts foran) og Tide (sokker). I tillegg spilte laget med tippeligalogoen på høyre arm under kampene i Tippeligaen.

Srebrenica-massakren, også kjent som folkemordet i Srebrenica, var drapene på minst 7 475–8 000 bosnjaker (bosniske muslimer) som ble gjennomført 11. til 22. juli 1995 i området i og rundt Srebrenica i Bosnia og Hercegovina av bosniskserbiske militærstyrker, inkludert den serbiske spesialstyrken «Skorpionene» under kommando av general Ratko Mladić. Ofrene var menn og gutter.Srebrenica-massakren er blitt betegnet som det største massemordet i europeisk etterkrigshistorie. Mladić og flere andre bosnisk-serbiske offiserer har blitt tiltalt for krigsforbrytelser, blant annet folkemord ved Det internasjonale krigsforbrytertribunalet for det tidligere Jugoslavia (ICTY). ICTY har konkludert med at massakren var ledd i et folkemord. FN hadde tidligere erklært Srebrenica for en «sikker sone» og skulle beskyttes av soldater fra FN, men massedrapene ble ikke forhindret. Den føderale kommisjonen for savnede personer har en liste over savnede eller drepte, som teller 8 373 personer.
Den 15. oktober 1991 erklærte Bosnia uavhengighet fra Den sosialistiske føderale republikken Jugoslavia. Republikken Bosnia og Hercegovina ble anerkjent av EU 6. april 1992 og av USA dagen etter. Men denne internasjonale anerkjennelsen var ikke nok til å stoppe den gryende konflikten, og en voldsom kamp for kontroll over territorier begynte blant de tre største gruppene i Bosnia: bosnjaker, kroater og serbere. Det internasjonale samfunnet gjorde diverse diplomatiske forsøk på å skape fred, men resultatene var veldig begrenset. I den østlige delen av Bosnia, nær grensen til Serbia, var kampene spesielt harde mellom bosnjaker og serbere.Det fundamentale og politiske mål for serberne var å beholde Bosnia innenfor Jugoslavia. Serbere på begge sider av grensen mellom de to landene ville bo i samme stat med andre serbere, og den eneste staten som kunne garantere dem det var det tidligere Jugoslavia. Serberne mente at sentrale Podrinje (Srebrenica-regionen) var spesielt viktig for dem strategisk sett. De var av den oppfatning at uten sentrale Podrinje, ville det ikke bli noe «Republika Srpska» da det ikke ville være noen territorial integritet av serbisk-etniske områder. Serberne ville bli nødt til å akseptere en bosnisk enklave innenfor deres egne områder. Territoriet ville splittes i to, hele området ville oppløses og det ville blitt separert fra andre serbiske områder som var bebodd av nesten 100 % serbere.Bosnjaker var en majoritet i Srebrenica, men serbiske paramilitære fra området og andre områder i Øst-Bosnia fikk kontroll over byen en periode tidlig i 1992. I mai 1992 tok en gruppe bosniske styrker under kommando av Naser Orić Srebrenica tilbake. Under de neste måneder presset Orić og hans menn seg videre ut, og i september nådde de Žepa hvor det befant seg andre bosniske styrker. I januar 1993 inneholdt enklaven også Cerska vest for Srebrenica. På dette tidspunktet var enklaven Srebrenica på sitt største med 900 km², men det var aldri en forbindelse med hovedområdet av bosniske styrker vest i Bosnia, og Srebrenica forble en sårbar øy i midt i serbisk-kontrollert territorium.I januar 1993 angrep bosniske styrker den serbiske landsbyen Kravica. I løpet av de neste månedene svarte bosniaserberne med en rekke motangrep, og de tok til slutt landsbyene Konjević Polje og Cerska og kuttet dermed forbindelsen mellom Srebrenica og Žepa og reduserte Srebrenica-enklaven til 150 km². Bosnjaker som bodde i områdene rundt flyktet til Srebrenica og byens innbyggertall økte til mellom 50 000 og 60 000. Under denne militære offensiven gikk det rykter om grusomheter påført både sivile bosnjaker og serbere.Kommandøren av UNPROFOR, den franske general Philippe Morillon besøkte Srebrenica i mars 1993. Da var byen overbefolket og forholdene bar preg av beleiringen. Det var nesten ikke drikkevann igjen da de serbiske styrkene hadde ødelagt byens vannforsyninger. Befolkningen fikk strøm fra midlertidige aggregater. Tilgangen på mat, medisiner og andre livsnødigheter var ekstremt knapp. Før kommandør Philippe Morillon dro, annonserte han til den panikkslagne befolkningen at byen var trygg og under beskyttelse av FN og at han aldri ville forlate dem.Mellom mars og april 1993 ble 8 000 til 9 000 bosnjaker evakuert fra Srebrenica etter initiativ fra FNs høykommissær for flyktninger (UNHCR). Den sentrale bosniske regjeringen i Sarajevo motsatte seg dette fordi de mente dette kun bidro til den etniske rensingen.De bosniskserbiske myndighetene fortsatte forsøkene på å erobre enklaven på grunn av dens beliggenhet nær grensen til Serbia og fordi den befant seg i et område som var serbisk-kontrollert. Dette førte til at den var strategisk viktig, og at den var sårbar for angrep. 13. april 1993 varslet de serbiske styrkene UNHCR at de ville angripe byen innen to dager hvis ikke alle bosnjaker overga seg og sa seg enige i å bli evakuert.
16. april 1993 vedtok FNs sikkerhetsråd resolusjon 819  og erklærte at «alle parter og andre innblandet skal behandle Srebrenica og omegn som et sikkert område som skal være fritt for væpnede angrep og fiendtlige aksjoner». Sikkerhetsrådet erklærte også at enklavene Žepa og Goražde skulle beskyttes av FN. 18. april ankom de første FN-styrkene (UNPROFOR) Srebrenica.De serbiske troppene som omringet Srebrenica ble oppfattet som disiplinerte og godt bevæpnet. Vojska Republika Srpska (VRS) (Hæren av Rep. Serbia) var organisert etter et geografisk mønster og Srebrenica var ansvarsområdet til Drina-korpset. Mellom 1 000 og 2 000 soldater fra de tre Drina-brigadene ble stasjonert rundt enklaven. Disse bosniskserbiske styrkene var godt utstyrt med stridsvogner, skuddsikre kjøretøy, artilleri og bombekastere. Den bosniske regjeringshæren som var igjen i enklaven, 28. divisjon, var verken godt utstyrt eller organisert. Regjeringenshæren hadde en rigid kommandostruktur, og sambandsmidler var nesten helt fraværende. Mange av soldatene hadde bare gamle jaktrifler eller ikke våpen i det hele tatt, og få av dem hadde ordentlige uniformer. ICTY har riktignok fått fremlagt bevis på at den bosniske hæren ikke var så svak som mange har fremstilt dem, hæren utførte rekognosering og sabotasjeoppdrag mot de serbiske styrkene i området.Begge parter hadde fra begynnelsen brutt avtalen om «sikker sone» i Srebrenica. Krigsforbryterdomstolen(heretter omtalt som Tribunalet) har hørt bevis på en forsettelig serbisk strategi som gikk ut på å begrense adgangen for internasjonale hjelpekonvoier inn til enklaven. Oberstløytnant Thomas Karremans (kommandøren av den nederlandske bataljonen) bevitnet at de serbiske styrkene hindret personell fra den nederlandske bataljonen i å returnere til enklaven, og at de serbiske styrkene også stoppet transport av utstyr og ammunisjon til bataljonen. Livsnødvendige ting, som mat og medisiner begynte det å bli lite av. Noen bosnjaker klaget på angrep fra de serbiske styrkene. 
Når det gjelder den bosniske hær har General Halilović bevitnet at han umiddelbart etter signeringen av avtalen om «sikker sone» beordret den bosniske hæren i Srebrenica til å trekke ut alle væpnede styrker og militært utstyr av den nylig etablerte demilitariserte sonen. Tribunalet hørte troverdige vitnemål om at bosnjakene nektet å godta avtalen om demilitarisering. Bosniske helikopter fløy over soner hvor det ikke var tillatt, og soldater åpnet ild mot serbiske linjer og beveget seg gjennom det «sikre området». Den 28. divisjonen fortsatte å bevæpne seg og deler av de humanitære hjelpesendingene som ankom Srebrenica ble tatt av den bosniske hæren. 
For serberne virket det som bosnjakene utnyttet den «sikre sonen» som en nyttig base til å innlede offensiver mot VRS, og at UNPROFOR sviktet da de ikke satte inn tiltak mot dette. General Halilović innrømmet at de hadde forbrutt seg mot flyforbudssonen og at han personlig hadde beordret åtte helikoptre med ammunisjon til Srebrenica og 28. divisjon. Moralsk sett følte han at han ikke gjorde noe galt, da den bosniske hæren allerede var altfor dårlig utstyrt.
Tidlig i 1995 kom stadig færre av konvoiene med hjelpesendinger igjennom til Srebrenica. Dutchbat-soldatene som hadde ankommet enklaven i januar 1995 så at situasjonen raskt forverret seg i månedene etter deres ankomst. De allerede magre ressursene til sivilbefolkningen bleknet enda mer og til og med FN-soldatene begynte å mangle proviant, medisiner, drivstoff og ammunisjon. Etter hvert hadde soldatene så lite drivstoff at de ble tvunget til å patruljere enklaven til fots. Dutchbat-soldater som dro på permisjon ble ikke tillatt inn i enklaven igjen og antall soldater ble redusert fra 600 til 400. I mars og april bemerket soldatene at de bosniskserbiske soldatene begynte styrkeoppbygging nær to av observasjonspostene, «OP Romeo» og «OP Quebec».
I mars 1995 utstedte Radovan Karadžić, presidenten i Republika Srpska, et direktiv til VRS angående den langsiktige strategien i enklaven. Dette til tross for internasjonalt press for å få slutt på krigen og de pågående diplomatiske forsøkene på å forhandle frem en fredsavtale. Direktivet, kjent som «Direktiv 7», spesifiserte at VRS skulle: 
Ved midten av 1995 var den humanitære situasjonen for bosnjakisk sivile og militært personell nøyaktig som beskrevet i dette direktivet, altså katastrofale. Tidlig i juli 1995 kom en serie av rapporter fra den 28. divisjonen som bønnfalte om at konvoier måtte igjen slippe igjennom, hvis ikke ville resultatet være dødsfall som følge av sult blant de sivile.31. mai 1995 tok bosniskserbiske styrker over «OP Echo» som lå i det sørøstlige hjørnet av enklaven. I et motangrep inntok bosnjaker den serbiske landsbyen Visnjica, tidlig på morgenen 26. juni 1995. Det var intet stort angrep, men noen hus ble brent og et mindre antall sivile ble drept. Like etter dette, 2. juli, ble ordrene for overtagelsen av Srebrenica signert av daværende kommandør av Drinakorpset, Generalmajor Milenko Živanoć. Operasjonen fikk kodenavnet «Krivaja 95».
VRS-offensiven begynte 6. juli 1995. I de følgende dagene falt fem UNPROFOR OPer i det sørlige området av enklaven. Noen av de nederlandske soldatene kom seg tilbake til Srebrenica, men personell fra de fleste OPene ble tatt til fange av VRS. Samtidig ble de bosniske styrkene beskutt og trakk seg tilbake til byen. Som følge av dette trakk også de rundt 4 000 bosnjakiske innbyggerne i området seg inn til Srebrenica. Mange av disse bodde i midlertidige boliger for flyktninger satt opp av svenske hjelpeorganisasjoner. Dutchbat-soldater rapporterte at VRS «renset» alle boliger de kom over i den sørlige delen av enklaven. Innen kvelden 9. juli hadde VRS presset seg 4 km inn i enklaven og stoppet kun 1 km utenfor Srebrenica by. Senere den kvelden gav president Karadžić ordre om å erobre byen. Han var overrasket over den svake motstanden de bosniske styrkene hadde ytet og mangelen på internasjonale reaksjoner.På morgenen 10. juli 1995 var situasjonen i Srebrenica by anspent. Innbyggere, noen bevæpnet, flokket seg ut i gatene. Generalløytnant Karremans sendte hastemeldinger til NATO og bad om flystøtte for å beskytte byen, men fikk ingen assistanse før ca. kl. 14.30 11. juli 1995 da NATO bombet noen VRS-stridsvogner som beveget seg mot byen. NATO-fly forsøkte også å bombe VRS-artilleri utenfor byen, men måtte avbryte på grunn av dårlig sikt. NATO gikk bort fra planene om videre bombing da serberne truet med å drepe FN-soldatene som var i fangenskap hos VRS og trusler om å bombe FN Potočari-leiren med bombekastere hvor mellom 20 000 og 30 000 mennesker oppholdt seg.Senere på kvelden den 11. juli gikk General Mladić, General Krstić og General Živanović sammen med andre VRS-offiserer på en triumfferd gjennom de tomme gatene i Srebrenica. Opptrinnet ble filmet av den serbiske journalisten Žoran Petrović.
Da de forstod at Srebrenica var under bosniskserbisk kontroll flyktet tusenvis av bosnjakiske innbyggere til den nærliggende landsbyen Potočari for å søke tilflukt i FN-leiren der. Innen kvelden 11. juli 1995 var det ca. 25 000 bosnjakiske flyktninger som var samlet i Potočari. Mange tusen hadde presset seg innenfor selve FN-leiren, mens resten var spredt utenfor i fabrikker og på åpne sletter. Til tross for at den store majoriteten var eldre, kvinner og barn og handikappede, har 63 vitner estimert at det var ca. 300 menn i FN-leiren og 600–900 utenfor leiren.
Forholdene i Potočari var kummerlige. Det var veldig lite mat og vann og sommervarmen var kvelende. En av FN-offiserene beskrev situasjonen som dette: 
12. juli ble General Mladić filmet mens han delte ut godteri til små barn i folkemengden. Bortsett fra dette ene filmklippet finnes det ingen bevis for at de bosniskserbiske styrkene gjorde noe for å lette situasjonen for flyktningene.
Utover dagen 12. juli 1995 økte panikkfølelsen hos flere innbyggerne i Potočari. Flyktningene i leiren kunne se at serbiske soldater tente på hus og høystakker i nærheten. Gjennom hele kvelden den 12. juli blandet serbiske soldater seg i folkemengden. Et øyevitne husker å ha hørt serbiske soldater som forbannet befolkningen og ba dem å dra fordi dette var serbisk land; de ville bli slaktet. Drap ble begått.Sent om morgenen 12. juli så et vitne en haug med 20–30 lik bak transportbygningen i Potočari, ved siden av en traktorlignende maskin. En annet vitne refererte en hendelse kl. 12.00 den 12. juli: ifølge dette vitnet drepte en serbisk soldat et barn med kniv midt inne i folkemengden. Samme person hevdet også at han var vitne til at serbiske soldater henrettet mer enn hundre bosnjakiske menn i området bak sinkfabrikken og at de lastet kroppene opp i en lastebil. Men informasjon som Tribunalet har bestrider påstander om antall mord og metodikken bak mordene, Tribunalet mener at hendelsene var mer sporadiske enn det vitnene hevder.Utover kvelden ble terroren verre. Skrik, skuddsalver og andre fryktlige lyder kunne høres gjennom natten og det var få som fikk sove. Soldater plukket enkelte ut av folkemengden og tok dem av sted, noen kom tilbake, andre ikke. Flere vitner har beskrevet hvordan tre brødre ble tatt ut i natten; en var kun et barn, de to andre tenåringer. Da deres mor lette etter dem, fant hun dem med strupen kuttet.Den natten kom en sanitetssoldat fra Dutchbat over to serbiske soldater som voldtok en ung kvinne: 
Bosnjaker i nærheten var vitner til voldtekten, men kunne ikke foreta seg noe da VRS-soldater var i nærheten. Andre hørte kvinner som skrek og så kvinner som ble ført bort. Noen var så redde at de begikk selvmord ved å henge seg. Gjennom hele natten gikk ryktene om at drap og voldtekter blant folkemengden og terroren i leiren eskalerte.
Etter hvert som situasjonen eskalerte i Potočari innkalte General Mladić UNPROFOR ledere til det første av tre møter på Hotel Fontana i Bratunac. Til stede på dette møtet var flere fra VRS og Oberst Karremans fra UNPROFOR. Møtet varte i en time og essensen var at Karremans søkte bekreftelse på at UNPROFOR og de rundt 10 000 sivile skulle få fritt leide ut av området. General Mladić forsikret at UNPROFOR og de sivile ikke var mål for hans militære operasjon, og at UNPROFOR skulle arrangere busser som skulle frakte dem ut.
Under dette første møtet spurte også General Mladić om å møte representanter for de bosniske styrkene samt en for de sivile bosnjakene. Verken Mladić eller Karremans visste hvor de bosniske styrkene oppholdt seg og fant det derfor vanskelig å finne en representant. Møtet avsluttet med en avtale om å møtes igjen kl. 23.00.Under det andre møtet deltok læreren Nesib Mandžić som representant for den sivile befolkningen. Han var så å si plukket ut på måfå i mengden. Igjen var det flere representanter fra VRS der. Under møtet kunne de høre en gris bli slaktet rett utenfor vinduet. Alle påtalemyndighetens vitner mente dette ble gjort med hensikt for å skape frykt. Mladić plasserte et ødelagt skilt fra rådhuset i Srebrenica på bordet, noe som Mandžić mente var et signal om at Srebrenica var tatt og at muslimene aldri ville kunne komme tilbake.Planene om å transportere bosnjakene ut av området var hovedpoenget for møtet. Karremans fortalte nå Mladić at det var totalt 15 000 til 20 000 sivile; for det meste kvinner, barn og eldre i og utenfor leiren. Mladić forlangte at alle bosniske styrker i området måtte overgi seg, hvis ikke ville hele den bosnjakiske befolkningen stå i fare. Mladić forklarte at han ville ha et klart standpunkt fra den sivile befolkningen om den ville «overleve, bli, eller forsvinne». Før han snudde seg til Mandžić og sa: «forstår du meg Nesib, fremtiden for ditt folk ligger i dine hender, ikke bare for dette området». Etter Mladić ble forklart at Mandžić ikke hadde noen som helst kontakt med de bosniske styrkene og heller ingen muligheter til å få dem til å etterfølge kravet svarte Mladić: «det er deres problem, få folk hit som kan forsikre meg om overgivelse av våpen og redde ditt folk fra utryddelse». Med dette avsluttet han møtet og de avtalte å møtes igjen neste morgen.Møtet neste morgen den 12. juli, startet ca. kl. 10.00. Igjen dominerte Mladić møtet. I tillegg til Nesib Mandžić og Karremans var det ytterligere to sivile representanter, økonomen Camila Omanović og forretningsmannen Ibro Nuhanović, på møtet. Mladić presiserte igjen at overlevelsen til befolkningen var avhengig av en overgivelse av militære styrker. Mladić sa: 
Videre sa han at han ville sørge for kjøretøy, men at noen andre måtte stå for drivstoffet, og foreslo UNPROFOR.General Mladić erklærte også at alle menn mellom 17 og 70 år ville bli sjekket for deltakelse i eventuelle krigsforbrytelser.
Den 12. og 13. juli ble noen kvinner, barn og eldre fraktet ut av Potočari med busser under kontroll av VRS. Da de første bussene ankom stormet folk til for å gå ombord. De ønsket kun å komme seg bort fra området, uten engang å vite hvor de skulle. Noen soldater slo og skjelte ut dem som gikk om bord i bussene. Vitner fortalte at bussene var overfulle og ekstremt varme. På veien ble de hånet av landsbybeboere med den serbiske tre-fingerhilsenen (tommel, pekefinger og langfinger), og det ble kastet stein på bussene. De ble sluppet av flere kilometer fra Kladanje og tvunget til å gå gjennom «ingenmannsland» mellom VRS og bosniske styrker.Dutchbat–soldater forsøkte å eskortere bussene og lyktes med den første. Deretter ble alle bilene stoppet og VRS–styrker tok ut Dutchbat–soldatene.Kvelden den 13. juli patruljerte FN–soldater i Srebrenica og rapporterte at det ikke var bosnjaker i live igjen i Srebrenica.
Fra morgenen 12. juli begynte serbiske soldater å skille ut menn fra folkemengden og holdt dem i separate lokaler. Videre, da bosnjakene begynte å gå om bord i bussene som skulle evakuere dem, skilte serbiske soldater systematisk ut menn i militær alder som forsøkte å gå om bord. Av og til ble yngre og eldre også stoppet. Disse ble tatt til en bygning i Potočari kalt «Det hvite hus». Da bussene med kvinner, barn og eldre kjørte nordvest mot bosnisk territorium, ble de stoppet på veien og igjen ble det søkt etter menn. Så tidlig som på kvelden 12. juli 1995 fikk major Franken fra Dutchbat beskjed om at ingen menn ankom med bussene i Kladanj.13. juli var enkelte Dutchbat-soldater vitner til definitive bevis på at serbiske soldater henrettet bosnjakiske menn. For eksempel, så korporal Vaasen to soldater føre en mann bak «Det hvite hus». Han hørte så to skudd og de to soldatene kom tilbake alene. En annen Dutchbat–offiser så serbiske soldater henrette en ubevæpnet mann med et enkelt skudd mot hodet. Han hørte også 20–40 skudd gjennom hele kvelden. Da Dutchbat-soldater fortalte korporal Joseph Kingori, en FN militær observatør i Srebrenica området, at menn ble ført bak «Det hvite hus» og ikke kom tilbake gikk korporal Kingori for å undersøke. Han hørte skudd da han nærmet seg, men ble stoppet av serbiske soldater før han fant ut hva som foregikk.
Etter hvert som situasjonen i Potočari eskalerte mot krise kvelden 11. juli 1995, gikk ryktet om at alle bosnjakiske menn skulle samles i skogen og danne en rekke med soldatene fra den 28. divisjonen og forsøke å bryte igjennom til bosnisk territorium i nord. Rundt kl. 22.00 11. juli 1995 bestemte «divisjonskommandoen», sammen med kommunale ledere i Srebrenica, at de skulle forsøke dette. De yngste mennene var redde for at de ville bli drept hvis de ble tatt til fange av serberne og følte at de hadde en bedre sjanse hvis de forsøkte å flykte til Tuzla gjennom skogen. Mennene samlet seg nær landsbyene Jaglici og Šušnjari og begynte å trekke nordover. Vitner anslår at det var mellom 10 000 og 15 000 menn i rekkene. Omtrent en tredjedel av mennene var bosniske soldater fra de 28. divisjonen, men ikke alle soldatene var bevæpnet.Rundt midnatt 11. juli begynte mennene å bevege seg langs aksen mellom Konjević Polje og Bratunac. 12. juli skjøt serberne artilleriild på mennene som forsøkte å krysse en asfaltvei og rekken ble splittet i to. Tung beskytning og bombekasterild fortsatte mot restene av rekken resten av dagen og gjennom natten. Menn fra den bakerste delen av rekken som overlevde denne ildprøven, beskrev den som en «menneskejakt».VRS brukte mange metoder for å fange mennene. Noen steder ble de tatt i bakholdsangrep, og andre steder ropte bosniskserbiske soldater ut i skogen at alle burde overgi seg og at Genève-konvensjonene ville bli fulgt. Det ble også beskutt med anti–fly-våpen og andre våpen, stjålet FN–utstyr ble også brukt for å villede mennene.Mennene som hadde blitt skilt fra kvinner, barn og eldre i Potočari (ca. 1 000) ble transportert til Bratunac, og senere ble de samlet med mennene som ble fanget fra rekken. Få av de bosnjakiske fangene fra overtagelse av Srebrenica overlevde. De aller fleste av dem ble henrettet. Noen ble drept individuelt eller i små grupper av de soldatene som fanget dem, mens andre ble drept der de var holdt i midlertidig fangenskap. Det fleste ble dog henrettet i nøye planlagte massehenrettelser som startet 13. juli 1995 i regionen litt sør for Srebrenica.Massehenrettelsene fulgte en veletablert plan. Mennene ble først brakt til tomme skoler eller lager. Etter å ha blitt holdt fanget der noen timer, ble de lastet om bord i busser eller lastebiler og tatt til et annet område for å bli henrettet. Vanligvis var disse plassene øde. Fangene var ubevæpnet og i mange tilfeller ble det satt bind for øynene. Hendene ble bundet bak ryggen, og skoene ble tatt fra dem for å minimalisere motstanden og hindre at de kunne flykte. Da de var på plass, ble mennene tatt av lastebilene og bussene i små grupper, satt på rekke og skutt. De som overlevde den første skuddsalven ble skutt individuelt, men som regel ikke før de hadde lidd en stund.
Et samlet tiltak ble gjort for å fange så mange bosnjakiske menn i militær alder som mulig. Faktisk så ble veldig mange gutter og eldre menn som først ble forlatt i Srebrenica også inkludert i denne gruppen. Disse ble inkludert uansett om de valgte å flykte eller bli med i rekken av bosnjakiske menn.
Lenge har serberne blitt sett på som skyldig i Srebrenica-massakren, men det var ikke før juni 2004 at de selv innrømmet at dette var planlagt og utført av militære styrker. En bosniskserbisk syvmannskommisjon ledet av Milan Bogdanic skrev i sin rapport at 7 779 menn ble drept av de bosniskserbiske styrkene i Srebrenica-området. Bogdanic uttalte i forbindelse med offentliggjøringen av rapporten: 
Kommisjonen bestod av en internasjonal representant, en muslim og fem bosniaserbere. I forbindelse med utgivelse av rapporten uttalte presidenten i Republika Srpska, Dragan Cavic, at dette var en svart side i den serbiske historien og beklaget massakren ovenfor de etterlatte familiene og de overlevende. Før dette hadde ingen serbisk politiker uttalt noe lignende. Det som også er oppsiktsvekkende er at Dragan Cavic kommer fra samme politiske parti som Radovan Karadžić.
En mindre henrettelse fant sted på formiddagen ved Jadarelven 13. juli 1995. Sytten menn ble transportert en kort distanse til en plass ved bredden av Jadarelven. Mennene ble stilt opp og skutt. En mann klarte å unnslippe etter han ble skutt i hoften. Han hoppet i elven og ble tatt med strømmen.
Den første henrettelsen i større omfang fant sted på ettermiddagen 13. juli 1995. Mellom 1 000 og 1 500 bosnjakiske menn, fra rekken som forsøkte å trenge igjennom serbiske linjer, ble fanget og oppholdt i Sandici-engen. De ble fraktet til Kravica-lageret på ettermiddagen 13. juli. Rundt kl. 18.00 da lageret var fullt begynte soldatene å kaste granater og skjøt direkte inn i folkemengden. En overlevende har uttalt:
Soldater stod vakt rundt bygningen og skjøt alle som forsøkte å rømme.Analyser av hår, blod og kruttslam samlet i Kravica ble brukt som beviser på drapene. Det ble funnet spor av kuler, eksplosiver, menneskeblod, bein og hudrester på veggene og gulvet i varehuset. Disse drapene ble forbundet med massegravene Glogova 2 og Zeleni Jadar 5.Radislav Krstic ble tiltalt for forbrytelsene, men har hele tiden hevdet sin uskyld. Han fikk en straff på 46 år, og var den første som ble dømt for folkemord ved Tribunalet. Han har anket.
Bussene med kvinner, barn og eldre på vei fra Potočari til Kladanj ble stoppet ved Tišca, gjennomsøkt og alle bosnjakiske menn som ble funnet om bord ble fjernet fra bussene. Bevisene avslører en velorganisert operasjon i Tišca.
Et vitne ble tatt fra checkpointen til en nærliggende skole hvor et antall andre fanger også ble holdt. En offiser dirigerte soldaten som fulgte vitnet til en annen skole hvor enda flere fanger ble holdt. Ved den skolen var det en soldat med en felttelefon som åpenbart sendte og mottok ordre. En gang rundt midnatt ble vitnet lastet opp på en lastebil med 22 andre fanger som hadde hendene bundet på ryggen. På et tidspunkt stoppet lastebilen og en soldat sa: 
«Ikke her. Ta dem med opp dit, hvor de tok den andre før dem.»Lastebilen ankom dette stedet og soldatene kom på baksiden av lastebilen og begynte å skyte fangene.
En stor gruppe av fangene som hadde blitt holdt over natten i Bratunac ble sendt med en konvoi av 30 busser til Grbavci-skolen i Orahovac tidlig på morgenen 14. juli 1995. Da de ankom var skolens gymsal allerede halvfull med fanger som hadde begynt å ankomme veldig tidlig om morgenen, og innen et par timer var bygningen helt full. Overlevende anslår at det var mellom 2 000 og 2 500 menn der, noen av dem veldig unge og noen eldre, men Tribunalet mener dette kan ha vært en overestimering og anslår det korrekte antallet til å være nærmere 1 000. Noen fanger ble tatt på utsiden og drept. Et vitne har fortalt at General Mladić på et tidspunkt ankom skolen og sa til mennene: 
Den ettermiddagen ble mennene ledet ut i små grupper for å bli henrettet etter å ha blitt holdt i gymsalen i flere timer. Hver fange fikk bind for øynene og ett glass vann da de forlot gymsalen. Fangene ble fraktet i lastebiler til henrettelsesplassen mindre enn en kilometer unna. De ble stilt opp på linje og skutt i ryggen, de som overlevde de første skuddene ble skutt med enkeltskudd etterpå. To tilstøtende enger ble brukt; når den var full av lik flyttet soldatene seg til den andre. Mens henrettelsene pågikk har vitner fortalt at det ble det gravd graver med store maskiner. Et vitne som overlevde ved å late som han var død, har beskrevet at General Mladić ankom i en rød bil og fulgte noen av henrettelsene.De rettslige bevisene støtter viktige aspekter av overlevendes vitnemål. Flyfoto av området viser at bakken i Orahovac ble forstyrret mellom 5. og 27. juli 1995 og igjen mellom 7. og 27. september 1995. To hovedmassegraver ble funnet i området og fikk navnene «Lazete-1» og «Lazete-2» av etterforskerne. «Lazete-1» ble gravd opp av Tribunalet mellom 13. juli og 3. august 2000. Alle av de 130 individene i graven, hvor kjønn kunne avgjøres, var menn. 138 av de som ble funnet i graven hadde hatt bind for øynene. Identifikasjon for 23 individer som ble meldt savnet som følge av erobringen av Srebrenica ble funnet i graven. Graven «Lazete-2» ble delvis gravd opp mellom 19. august og 9. september 1996 og ble ferdiggjort i 2000. Samtlige av de 243 ofrene i «Lazete-2» var menn og en stor majoritet av dem døde som følge av skuddskader. 147 med bind for øynene ble funnet, et offer hadde også bena bundet sammen.Juridiske analyser av jordbunn, bind, ligaturer, hylser og flyfoto av området beviste at lik fra «Lazete-1» og «Lazete-2» ble gravd opp igjen og begravd igjen i gravene som heter: «Hodžići Road» 3, 4 og 5. Flyfoto viser at disse gravene ble gravd mellom 7. september og 2. oktober 1995, og alle ble gravd opp for undersøkelser i 1998.
14. juli 1995 ble flere fanger fra Bratunac fraktet nordover til en skole i landsbyen Pilica, rett nord for Zvornik. Som ved de andre forvarningsbygningene var det verken mat eller vann, og flere av mennene døde i gymsalen som følge av heten og dehydrering. De ble holdt i Pilicaskolen i to netter. 16. juli 1995 ble mennene (som ved de andre henrettelsene) lastet opp på busser med hendene bakbundet. De ble deretter kjørt til militærområdet Branjo, stilt opp på rekker av ti og henrettet.Dražen Erdemović var en del av VRS 10. sabotasje avdeling og deltok i massehenrettelsene. Erdemović vitnet for påtalemyndighetene og sa følgende: 
Erdemović sa at alle bortsett fra en hadde sivile klær, og bortsett fra en viste ingen tegn til motstand før de ble skutt. Noen ganger var bødlene spesielt grusomme. Da noen av soldatene kjente igjen bekjente fra Srebrenica, ble de slått og ydmyket før de ble skutt. Erdemović måtte overtale sine medsoldater til å stoppe å bruke maskinpistoler for å drepe. Det såret ofrene dødelig, men forårsaket ikke en umiddelbar død og gjorde at de led lenge før de døde.Erdemović bevitnet at etter han og hans medsoldater fra den 10. sabotasjeavdelingen var ferdig med henrettelsene ved Branjevo, ca. kl. 15.00 16. juli 1995, fikk de beskjed om at en gruppe på 500 bosnjaker forsøkte å rømme ikke langt fra dem. Erdemović og hans medsoldater nektet å utføre flere drap. De ble så beordret til å delta på et møte med oberstløytnanten på en kafé i Pilica. Erdemović og hans medsoldater dro til kaféen som beordret, og mens de ventet hørte de skudd og granater som ble detonert. Det fortsatte i ca. 15-20 minutter hvorpå en soldat fra Bratunac kom inn i kaféen og informerte alle som var der at «alt var over».Mellom 1 000 og 1 200 menn ble drept i løpet av denne dagen i dette området. Flyfoto tatt 17. juli 1995 av et område rundt Branjevo viser et stort antall lik som ligger på en slette nær leiren så vel som gravmaskiner som samler kroppene.Progresjonen med å finne ofre i Srebrenica-regionen, ofte i massegraver, grave dem opp og til sist identifisere dem gikk relativt langsomt. I 2002 var 5 000 lik gravd opp, men bare 200 var identifisert. Men i 2005 var 6 000 lik gravd opp og 2 000 var identifisert.
Thorvald Stoltenberg var fredsmegler på Balkan under krigene i Jugoslavia. Han hadde tidligere vært norsk diplomat i Beograd fra 1961 til 1964. I den nederlandske rapporten «Srebrenica – a safe area» ble valget av Stoltenberg som fredsmegler kritisert:
Han har også blitt kritisert i Norge av professor Arne Johan Vetlesen for å se på konflikten med 1960- og 70-åras briller.
Daværende oberst Hagrup Haukland hadde ansvaret for de nederlandske troppene i Srebrenica, og de norske styrkene i NorLogBN hadde ansvaret for å forsyne nederlenderne. Oberst Haukland var på ferie i Norge da massakren startet. I en artikkel i Ny Tid påstår en ukjent kilde at oberst Haukland først returnerte til hovedkvarteret i Tuzla 14. juli 1995. Han får støtte av oberstløytnant Harald Valved, som var Hauklands militære rådgiver. I sin dagbok førte han opp 14. juli 1995: 
Oberst Haukland har hele tiden påstått at han umiddelbart avbrøt ferien og returnerte til Tuzla da nyheten om at serberne inntok Srebrenica kom. Haukland har uttalt til VG at han ankom Tuzla 10. juli. I den samme nederlandske rapporten som Stoltenberg fikk kritikk får også Haukland kritikk. Den slår fast at alle problemene og forvirringen blant hans stab fikk direkte konsekvenser for utfallet i Srebrenica. Men samtidig blir det også slått fast at den nederlandske forsvarsledelsen gikk utenom FN og gav ordre direkte til Thomas Karremans.
Norge har siden starten vært en av pådriverne til Tribunalet. Etter flere avsløringer i media i 2004, blant annet i VG, ble det kjent at flere av de som ble dømt av Tribunalet har blitt sendt til soning i Norge. 
Dražen Erdemović, tidligere nevnt som vitne for påtalemyndighetene, er den krigsforbryteren som begått de største kriminelle handlinger som har sonet i Norge. Han har tilstått drap på minst 100 mennesker. Erdemović ble først dømt til 10 års fengsel i november 1996, men anket og fikk straffen redusert til 5 år. Han ble overført til Norge 26. august 1998 og løslatt en gang i august 1999. Han sonet på Ringerike fengsel. Hvor han oppholder seg nå er ukjent. Det har vært spekulasjoner i media om at han har fått oppholdstillatelse i Norge.Radomir Kovač dømt for voldtekt og organiserningen av en gruppevoldtekt av en 12 år gammel jente og tre kvinner, en av kvinnene var gravid i syvende måned. Tolvåringen og en av kvinnene ble senere solgt av Kovač for 200 tyske mark (ca. NOK 800,-), og de er fremdeles savnet. Han ble dømt til 20 års fengsel i 22. februar 2001, overført til Norge 28. november 2002 og soner i Skien fengsel.Zoran Vuković dømt for voldtekt av en 15 år gammel jente han holdt fanget i byen Foca. Han hadde truet moren hennes med at han ville drepe henne hvis ikke hun hentet datteren sin. Samme sted ble flere jenter holdt fanget og voldtatt regelmessig av Vukovićs medsoldater. Under rettssaken påstod Vuković at han led av impotens og dermed ikke kunne ha voldtatt henne. Han ble ikke trodd av Tribunalet. Han ble dømt til 12 års fengsel 22. februar 2001, overført til Norge 28. november 2002 og soner ved Bodø fengsel.Dragan Obrenović var en militær leder. Han ble dømt for å ha beordret sine menn til drap under massakren. Han ble dømt til 17 års fengsel og ble overført til Norge 18. juni 2004. Han soner nå i Kongsvinger fengsel.
I dag er byen og området nesten bare bebodd av bosniaserbere. Før var området bebodd av omtrent 27 000 bosnjaker, nå er det bare ca. 4 000 igjen. Fire av de fem moskeene som var i byen er blitt ødelagt. Byen er nå en del av Republika Srpska, som er den bosniskserbiske delen av Bosnia-Hercegovina. Demografien i Republika Srpska er omdiskutert, men i 2005 ble det anslått at av 1 411 000 mennesker utgjorde bosniaserberne 88,4 %, bosnjaker 10,7 % og kroater 0,9 %. Den siste offisielle folketellingen i Srebrenica var i 1991 og av 37 213 innbyggere utgjorde bosnjaker 72,9 %, serbere 25.2 %, jugoslaver 1%, kroater 0,1 % og andre 0,8%. 
Ratko Mladić og Radovan Karadžić har begge blitt tiltalt for folkemord, forbrytelser mot menneskeheten og for brudd på krigens regler av Tribunalet. Radovan Karadžić ble arrestert 21. juli 2008, Ratko Mladić ble kunngjort arrestert 26.mai 2011. I 2001 ble Radislav Krstić, en serbisk kommandør som ledet angrepet på Srebrenica sammen med Mladić, dømt til 42 års fengsel for sin medvirkning. Drazen Erdemovic og Dragan Obrenovic har også blitt dømt for forbrytelser begått i forbindelse med hendelsen. To saker blir for øyeblikket ankebehandlet, og ytterligere syv saker forberedes. Zdravko Tolmir er også ettersøkt for sin deltagelse i hendelsen, men er på frifot.
Etter en offisiell nederlandsk rapport valgte daværende statsminister Wim Kok å gå av som følge av den krasse kritikken i rapporten.
18. januar 2005 ble Vidoje Blagojević og Dragan Jokić, begge bosniskserbiske offiserer ble dømt for deres medvirking i Srebrenica.
2. juni 2005 ble det fremlagt videobevis. Dette forekom i rettssaken mot Slobodan Milošević, og ble gjort for å bevise medvirkningen til serbisk spesialpoliti i massakren. Videoen viser en ortodoks prest som velsigner flere soldater. Senere binder de samme soldatene hendene til sivile som er klart fysisk mishandlet. De ble senere identifisert som fire mindreårige, så unge som 16 år, og to menn i tidlig tyveårene. Videoen viser så henrettelsen av fire av sivilistene og viser dem liggende døde på bakken. På dette tidspunktet sier kameramannen at han er skuffet over at batteriet snart er tomt. Soldatene gir så ordre til de to siste om å flytte kroppene til en nærliggende låve, hvorpå de selv blir henrettet. En av soldatene som ble gjenkjent på videoen var Slobodan Medić som ble arrestert få dager etter videoen ble vist.
Videoen skapte et voldsomt engasjement i Serbia da den ble vist. I dagene etter ble det foretatt flere arrestasjoner av tidligere soldater som ble identifisert på videoen. Hendelsen ble grundig dekket av avisen Danas og tv-stasjonen B92. Og det ble også rapportert av bosnisk media at minst en av mødrene til guttene på videoen så sin sønn bli henrettet på TV. 
Videoen kan sees her. Det advares mot sterke bilder4. oktober 2005 meldte en gruppe i den bosniskserbiske regjeringen som jobber med massakren at det var 25 083 personer involvert i planleggingen og utførelsen av massakren. 17 074 av disse er identifisert med navn.
30. juni 2006 ble Naser Oric dømt til 2 års fengsel. Han ble løslatt umiddelbart da han har sittet i varetekt siden april 2003.Under 11 års markeringen ble ytterligere 500 identifiserte døde gravlagt i Potocari. Blant mange internasjonale representanter var bla. Carla del Ponte til stede.I november 2006 ble nok en massegrav funnet i byen Snagovo, ca. 50 km fra Srbrenica. I graven var det mer enn 100 lik.Serbia ble 26. februar frikjent for anklagen om folkmord. Dette var første gang en stat ble bragt til retten for folkemord, men de ble altså frikjent. Samtidig gjorde FN-domstolen oppmerksom på at Serbia ikke gjorde nok for å stanse massakren. Det ble fastslått at hendelsene var folkemord, men at Serbia ikke kunne holdes ansvarlig for de handlingene bosniaserberne gjennomførte.Samtidig som rettssaken i ICTY mot Zdravko Tolimir startet, ble det også lansert et søksmål av det nederlandske advokatfirmaet Van Diepen Van der Kroef mot Nederland og FN der de anklages for ikke å ha gjort nok for å beskytte den muslimske befolkningen under massakren.Av krigsforbryterdomstolen i Bosnia, ble dom avsagt i mai 2010 (31 års fengsel for Radomir Vukovic og Zoran Tomic for delaktighet i folkemord).Den bosnisk-serbiske generalen Zdravko Tilimor ble i desember 2012 funnet skyldig i folkemord av FNs krigsforbryterdomstol for sin rolle i Srebrenica-massakren .
Til tross for at den bosniskserbiske regjeringen offisielt har anerkjent det estimerte antall døde under massakren er det fortsatt en del som betviler dette. Flere nasjoner og internasjonale organisasjoner kaller hendelsen for en massakre, mens en stor del av disse igjen kaller dette for folkemord. Den nåværende regjeringen i Republika Srpska har offisielt fordømt hendelsen og den serbiske regjeringen har fra starten også offisielt fordømt hendelsen. Til tross for dette har hendelsen vært gjenstand for gjentatte diskusjoner. 
Mange serbere tvilte på vesten, ettersom juridiske bevis tok lang tid å fremskaffe. Det tok tid å finne massegravene og det tok igjen lang tid å bevise at personene i disse massegravene faktisk var bosnjaker. Det har også vært diskusjoner rundt FNs høye representant til Bosnia-Hercegovina Paddy Ashdown sine handlinger i forbindelse med at han skiftet ut en kommisjon som betvilte de tidlige rapportene om Srebrenica. 
Det er få som nekter for at hendelsen fant sted, men antall døde og metodene brukt og måten drapene ble gjennomført på, blir noen ganger debattert. Tall fra 5 000 helt ned til 2 000 blir påstått som de faktiske tallene på døde bosnjaker. Også systematikken og planleggingen av massakren betviles. De fleste historikere avviser imidlertid forsøkene på å benekte eller så tvil om omfanget av massakren.
Dokumentaren Byen som kunne ofres av av Ola Flyum, som ble vist i NRK Brennpunkt 26. april 2011, avslørte ifølge NRK «en nokså ukjent historie om den blodigste hendelsen i Europa etter andre verdenskrig». Flyum vurderte det slik at det som hendte i Srebrenica «framstår dette som en ekstremt kaotisk situasjon, ikke som en planlagt etnisk rensing». Filmen ble innklaget for Pressens Faglige Utvalg (PFU) som fant at den bryter punkt 3.2 om kildebruk i Vær Varsom-plakaten. PFU konkluderte at «Etter utvalgets mening underslår, overser eller utelater filmen noen basale kjensgjerninger som hører med i enhver fortelling om krigen i Bosnia. Særlig finner utvalget det presseetisk uakseptabelt at programmet ikke nevner dommene ved krigsforbryterdomstolene i Haag, ICJ og ICTY.»
The Commission for the Investigation of the Events in and around Srebrenica between 10th and 19th July 1995, publisert 2004. The Events in and around Srebrenica between 10th and 19th July 1995, tilgjengelig fra: Domovina net.
NIOD, 2002. Srebrenica, een 'veilig' gebied. Boom, Amsterdam. ISBN 90-5352-716-8. Engelsk oversettelse tilgjengelig på NIOD Srebrenica website.
David Rohde. 1997. Endgame: The Betrayal and Fall of Srebrenica, Europe's Worst massacre Since World War II.  WestviewPress.  ISBN 0-8133-3533-7.
Van Gennep, 1999. Srebrenica: Het Verhaal van de Overlevenden [Srebrenica: The Story of the Survivors]. Van Gennep, Amsterdam. ISBN 90-5515-224-2. (oversettelse av: Samrtno Srebrenicko Ijeto '95, Udruzenje gradana 'Zene Srebrenice', Tuzla, 1998).
(en) Kategori:Srebrenica massacre – bilder, video eller lyd på Wikimedia Commons
(en) Srebrenica massacre – galleri av bilder, video eller lyd på Wikimedia Commons
Den usensurerte videoen av henrettelsene av bosnjakene. Advarsel: Veldig sterkt og billedlig innhold.
(en) Genocide and Aftermath: Rationalizing the Process of Truth and Reconciliation in Bosnia and Herzegovina Museum of jødisk arv i New York.
(en) July 12, 1995 Through My Eyes, the Fall of Srebrenica skrevet av en bosnjakisk soldat i Tuzla.
(en) CHEMICAL WARFARE IN BOSNIA? The Strange Experiences of the Srebrenica Survivors en Human Rights Watch  rapport.
(en) Report of Srebrenica Research Group, konkluderer med at både antall døde og sammenhengen av hendelsene har blitt fremvist på en gal måte. Denne lenken inneholder kun deler av rapporten.
(en) Rapport av International Strategic Studies Association (ISSA), hevder at det antatt antalle døde på 7 000 er grovt overvurdert og kan ikke støttes av bevis.
(en) "The Forbidden Srebrenica report", utgitt av Republika Srpska Bureau for Cooperation with the ICTY i september 2002.
Stabæk Idrætsforening er et idrettslag i Bærum og en paraplyorganisasjon for Stabæk Bandy, Stabæk Fotball, Stabæk Fotball Kvinner, Stabæk Håndball og Stabæk Alpin. Tidligere har det også vært drevet klubber innen ishockey, orientering, langrenn, friidrett, hopp, telemarkkjøring og kombinert, men de er i dag overtatt av andre idrettsklubber i nærområdet eller nedlagt. Hockeyklubben var blant toppklubbene i Norge på slutten av 30-tallet til starten av 50-tallet, med gull i Norgesmesterskapet i 1947 som høydepunktet. Idrettslaget er Norges mest suksessfulle idrettslag tiåret 2000-2010 regnet ut ifra medaljer.
Stabæk IFs anlegg består av Stabekkbanen, som på vinterstid benyttes som kunstisbane for bandy, Bekkestuabanen med kunstgressbaner, Nadderud Kunstgress, Nadderud Stadion, som klubben har driftsansvar for, og Nadderudhallen, som primært benyttes av Stabæk Håndball. Foreningen eide også alpinanlegget i Kolsåsbakken gjennom selskapet Kolsåsheiser AS frem til oppløsningen i 2009. Etter oppløsingen eies anlegget likt av Stabæk IF, Haslum IL og Fossum IF gjennom selskapet Kolsås Skisenter AS, en videreføring av Kolsåsheiser AS. 
Orienteringsavdelingen har utgitt flere o-kart. Tidligere hadde Stabæk IF boblehall på Ringstabekk og drev Gjønnesbakken, Jarbakken og Skallumbakken. Lysløypa på Skallum ble anlagt av Stabæk IF og der Ringstabekk skole i dag ligger, hadde klubben lenge sin egen ishockeybane.
Stabæk IF har gjennom årene stått bak en rekke større arrangementer, som NM i bandy (2001 og 2002), NM i terrengløp (1948) og VM-kamper i bandy. I perioden 1947–78 arrangerte Stabæk det populære slalåmrennet Blåveisrennet i Kolsåsbakken. Rennet samlet toppalpinister fra hele verden, og på det meste var over 7000 tilskuere til stede i Kolsåsbakken. 
Norgesmester i bandy 1952, 1953, 1955, 1977, 1987, 1993, 1994, 1995, 1996, 1997, 1999, 2000, 2001, 2006, 2007, 2008, 2009, 2011, 2012, 2014, 2016, 2017 og 2018.
Seriemester i bandy 1992/93, 1993/94, 1995/96, 1996/97, 1997/98, 1998/99, 1999/2000, 2000/01, 2001/02, 2005/06, 2006/07, 2011/12, 2012/13, 2013/14, 2014/15, 2015/16 og 2016/17.
Dikke Eger, norgesmester i slalåm i 1961, 1966 og 1967, storslalåm i 1966 og alpin kombinasjon i 1966 og 1967.
Lotte Smiseth Sejersted, norgesmester i slalåm i 2011, storslalåm i 2009 og 2011, super-G i 2009, 2011 og 2012, utfor i 2007, 2010 og 2011, superkombinasjon i 2009, 2010 og 2011, juniorverdensmester 2011.

Stabbursnes naturreservat er et naturreservat i Porsanger kommune, Finnmark. Stabbursneset er et stort elvedelta av sand og grus som Stabburselva har skylt ut i Porsangerfjorden, og reservatet har siden 2002 status som ramsarområde, på grunn av sin betydning for trekkfugler.
Det finnes store, flate strand- og fjærearealer både nord og sør for selve neset. Sjøen utenfor er svært grunn, og det indre av Porsangerfjorder er et av de viktigste våtmarkshabitatene for fugler i Norge, med sitt system av store strand-, fjære- og gruntvannsområder, elveutløp, holmer, sund og tidevannsstrømmer. De store flatene med strandeng (leirstrandvegetasjon med plantearter som tåler salt) er det mest karakteristiske ved området, med mange arktiske plantearter og plantesamfunn. 
Både ender, gjess og vadere finnes her. Ender bruker området til myting om sommeren, ærfugl overvintrer her, mens flere ulike arter raster her under vår- og høsttrekkene: krikkand, stokkand, brunnakke, sædgås og dverggås. Særlig bemerkelsesverdig er det store antallet polarsniper, flokker på 30 000 individer er observert under trekket.

Stade Joseph Marien er en sportsarena beliggende i Brussel i Belgia, som for det meste blir brukt som arena for fotball. Stadion ble åpnet i 1919. Arenaen ble brukt som en av fotballstadionene under fotballturneringen under Sommer-OL 1920.
Etter OL er stadion blitt brukt som hjemmebane til fotballklubben R. Union Saint-Gilloise, og har nå en kapasitet på 8000 tilskuere.

Stai stasjon er en jernbanestasjon på Rørosbanen. Stasjonen ligger ved Stai i Stor-Elvdal kommune og ble åpnet i 1875, to år før hele Rørosbanen ble åpnet. Stasjonsbygningen er tegnet av arkitekten Georg Andreas Bull og ble oppført i 1873 og ble fredet av Riksantikvaren i 2002 med begrunnelse i å bevare et arkitektonisk, bygningshistorisk og jernbanehistorisk verdifullt anlegg fra åpningen av Rørosbanen. Stasjonen er ubetjent og lokaltogene stopper bare her ved henvendelse direkte til konduktøren. Fra Stai stasjon til Oslo S er det 237,42 km.
Thor Bjerke og Finn Holom (2004). Banedata 2004. Hamar / Oslo: Norsk Jernbaneklubb / Norsk Jernbanemuseum. s. 102–103. ISBN 82-90286-28-7. 
Aasmund Dahl, red. (1988). Bygningsregistrering: Rørosbanen, Hamar distrikt. NSB Arkitektkontoret. s. 187, 191–203. 

Ståltau, eller vaier (fra engelsk wire rope), er tau slått (tvunnet) av ståltråder. Stålet er normalt galvanisert eller rustfritt. De kan ha kjerner av fiber eller stål. Ståltau ble oppfunnet i 1830-årene i Tyskland og ble først brukt i gruveindustrien, men har siden funnet anvendelse på en rekke områder. Ståltau blir blant annet brukt i hengebroer, skråkabelbroer, kraner, heiser og taubaner, men også til utstyr på sirkus og fornøyelsesparker, samt i gruveindustri og forankring av fartøyer og oljeplattformer.
Moderne ståltau ble oppfunnet av den tyske bergingeniøren Wilhelm Albert i perioden 1831 til 1834 for bruk i gruvedrift i Harzfjellene i Clausthal, Niedersachsen i Tyskland. Ståltauet fikk raskt gjennomslag fordi det var bedre enn vanlig tauverk eller kjetting, som hadde blitt benyttet før ståltauet ble oppfunnet.Wilhelm Alberts første ståltau besto av tre kordeller med fire ståltråder i hver. I 1840 forbedret skotten Robert Stirling Newall produktet og produksjonen av det.I siste halvdel av 1800-tallet begynte en å bruke ståltau for å distribuere mekanisk kraft, blant annet for taubaner. Ståltau kostet en tiendedel av remdrift og hadde mindre tap ved friksjon. På grunn av disse fordelene ble ståltau benyttet for å distribuere kraftved distanser opp til noen kilometer.I USA ble ståltau etterhvert produsert av John August Roebling, noe som la grunnlaget for hans suksess med bygging av hengebroer. Roebling sto for en rekke forbedringer i konstruksjon, materiale og produksjon av ståltau.
Et ståltau er oppbygd av individuelle tråder, sammensatt til en kordel eller part (engelsk strand). Et antall kordeler er slått (spunnet) rundt en senterkjerne til et ferdig ståltau.
Ståltauene sies å være kryss- eller langslåtte – se figuren. Krysslåtte ståltau er vanligst, da er trådene og kordelene tvinnet hver sin vei.
Diameteren blir målt utenpå kordelene, der tauet er tykkest. Diameteren kan være opp til 120 mm for ståltau til forankring av FPSOer.
Man klassifiserer ståltauet etter type og diameter. Typen tau beskrives ofte på formen a × b + c der a er tallet på kordeler i tauet, b er tallet på tråder i hver kordel og c karakteriserer kjernen. Eksempelet i figuren øverst til høyre omtales som 6 × 19 + 1FC, det vil si seks kordeler hver med 19 tråder + en fiberkjerne (FC). En mer fullstendig kode kan være 22-6 × 19-FC-1770-B-sZ, for et ståltau med 22 mm nominell diameter, med bruddspenning på 1770 MPa. Leddet som her har bokstaven B viser til beskyttelsesmetode. Leddet som her har bokstavene sZ viser om spinningen av ståltråder er mot høyre eller venstre, og om spinningen av kordelene er mot høyre eller venstre. Kodene er standardisert i ISO 17893.
Ståltrådene er laget av eutektisk perlitt - en blanding av ferritt (rent jern) og sementitt (Fe3C). Trådene er normalt finkornige og lavlegerte (mye mangan og silisium). Karboninnholdet er høyt for å oppnå høy styrke, typisk 0,4–0,95 %. En bruker betegnelser på ståltrådene som for eksempel C 82 D, som betyr et midlere karboninnhold på 0,82 %. En foretrekker ofte å ha karboninnholdet på om lag 0,86 %.Kaldtrukne perlittråder kan ha flytegrenser på flere tusen megapascal. Det gjør perlitt til et av de sterkeste konstruksjonsmaterialer vi har. Maksimal strekkstyrke er funnet å være over 6000MPa. Selv om perlitt brukes i mange tekniske anvendelser, er opprinnelsen til den ekstreme styrken dårlig forstått. Kaldtrekkingen styrker perlitten ved forbedring av lamellestrukturene, gir delvis kjemisk nedbryting av sementitt, og en overgang fra krystallinsk til amorf sementitt.Høyt karboninnhold innebærer at trådene er dårlig sveisbare. For å sveises med godt resultat må en ha varmebehandling.
I patenterte prosesser som innebærer kaldpressing, varmebehandling og ny kaldpressing, blir stålet presset gjennom stadig tynnere hull slik at det til sist kommer ut i den ønskede formen, tykkelsen og lengden. Oftest produseres trådene runde, men kan ha andre former.
Trådene er lett bøyelige og strekksterke, og lar seg rette ut og bøyes på nytt en del ganger. Når den ryker etter slik bøying er det på grunn av lavsyklusutmatting.
Kordelene er oppbygd med flere lag med tråder rundt en kjerne. Miksen av tråder (dimensjon og antall) bør være en god kombinasjon av grove tråder mot korrosjon og slitasje, og tynnere tråder for fleksibilitet. Dess tynnere enkelttrådene er, dess mykere er ståltauet. Et standard ståltau består oftest av seks til åtte kordeler. Ved å øke antall kordeler blir formen på ståltauet mer sirkulært. Det reduserer slitasjeområdet i ledehjul og skiver. Valget av tykkelsen på trådene er i stor grad styrt av om en er utsatt for utmatting eller slitasje. For å hindre utmatting er det best å ha små diametere på ståltrådene. For å hindre slitasje er det best å ha store diametere på trådene. I praksis må en gjøre et kompromiss.
Kjernen er fundamentet for kordelene, og hjelper til å holde dem på plass. Senterkjernen er gjerne av fiber eller ståltråd. En velger fiber dersom en vil spare vekt. Kan ståltauet være utsatt for knusing, høye temperaturer eller om en trenger høy strekkstyrke, bør en velge en stålkjerne.For offshore bruk anbefales det ikke å bruke fiberkjerner. Klassifikasjonsselskapet  DNV GL krever ved bruk av kordeler, at kjernen lages av et uavhengig ståltau (engelsk IWCR).
En kan legge et beskyttende plastlag rundt ståltauet for å forebygge korrosjon. Laget vil også holde smøringen av tauet på plass og kunne redusere slitasje både internt, og redusere utvendig slitasje. Det lages av polyetylen eller polyuretan.Plastbelegget har andre deformasjonsegenskaper enn ståltauet. Erfaring viser at når lange ståltau tøyes, kan en etter en tid få at endene av ståltauet er uten beskyttelse.
Friksjonen mellom plast og stål er mye høyere enn mellom stål og stål. Bruk av plastkapper vil derfor øke rotasjonen i ståltauet.
Elastisitet og tøyningerForlengelser og tøyninger av ståltau under belastninger beskrives ved elastisitetsmodulene (oftest betegnet med bokstaven E i analyser eller forkortelsen E-modul). Jo høyere E-modulen er, desto stivere er materialet.
E-modulen for ståltau avviker fra E-modulen til ståltrådene. Den er videre ikke-lineær, slik at en må forholde seg til flere E-moduler avhengig av strekklasten. E-modulen for ståltau med kordeler kan bare fastsettes med rimelig nøyaktighet ved målinger for den aktuelle ståltrådtypen. E-modulen endrer seg også med antall ganger lasten påføres, ved at en får en permanent deformasjon. Ståltauet blir derfor stivere ved bruk. Arbeidsdiagrammene for pålasting og avlasting er også forskjellige (hysterese). Er det viktig at lengden på ståltauet ikke øker mye, bør tauet strekkes opp gjentatte ganger før bruk.
StrekkspenningerFor et ståltau i strekk vil spenningene i hver enkelt tråd være forskjellige. Spenningen i den mest belastede tråden vil være større enn den midlere spenningen i ståltauet. I tillegg til strekkspenninger vil ståltrådene få bøye- og torsjonsspenninger, og noe tverrspenninger på grunn av trykk. Spenningsforskjellene vil være:
usystematisk fordi ståltrådene og kordelene ofte ligger løst på kjernen og ikke begynner å ta opp last før ståltauet har fått en god del strekk.Spenningene vil videre være påvirket dersom ståltauet ikke har en perfekt geometri, har indre spenninger, dersom tråder eller kordeller er løse, eller om noen tråder har spenninger utenfor det elastiske området.En har ikke noen god metode til å beregne virkelige spenninger i hver tråd.Strekkstyrken av et ståltau kan anslås som ca. 85 % av summen av styrkene til trådene i et ståltau med kordeller og ca. 79 % for et rotasjonsfritt ståltau.
BøyespenningerBøying av ståltau over tromler, ledehjul, skiver, i endeavslutninger med mer, vil redusere evnen til å ta opp strekk. En forsøker derfor å holde bøyingen på ståltauet så liten som mulig.
TorsjonVridning eller rotasjon (engelsk twist) i motsatt retning av hvordan trådene eller kordelene er slått, vil kunne føre til at ståltrådene eller kordelene åpner seg. Styrken vil da bli redusert.
Når en strekker ståltau, vil det på grunn av spiralutformingen få et dreiemoment. Momentet er omtrent proporsjonal med strekklasten. Dersom tauet ikke er fastholdt i endene vil det rotere. Dersom en bruker svivler vil disse ikke overføre torsjon ved små laster, men når lasten øker vil svivelen låse seg og torsjon kan overføres videre. Det kan unngås ved å bruke kuleledd i svivelen, men en risikerer da at en får torsjonsutmatting i ståltauet. En må da velge hva som er viktigst å unngå for den aktuelle anvendelsen.
Dersom torsjonen fra et ståltau overføres gjennom svivelen til en fiberline med lav torsjonsstivhet, vil fiberlinen svive rundt. Avhengig av fiberlinens endeavslutning kan den sende vridningen tilbake til ståltauet, men i motsatt retning. Det kan åpne opp ståltauet, og bidra til brudd.
Dersom en bruker stålkjerne, kan kjernen ved den øvre ståltauenden få hele strekklasten, mens det ikke er noen last i kordelene. I den nedre enden kan en få en betydelig trykklast fordi kjernen ikke kan bevege seg på tvers.Noen tau er såkalte rotasjonsfrie ståltau. Kordelene omkring kjernen kan da bevege seg i forhold til kjernen. Innvendig korrosjon vil kunne gjøre at dette ikke fungerer som tiltenkt. Slik korrosjon kan oppstå ved at galvaniseringen slites av ved bevegelsene. Ståltauene kan også gå i oppløsning innvendig. Virkelige rotasjonsfrie ståltau finnes ikke. Rotasjonsfrie ståltau er mye stivere og mindre anvendelige enn vanlige tau.
Ståltauet har sin store styrke og fleksibilitet i at ståltrådene beveger seg i forhold til hverandre i et samvirke. Dersom det oppstår korrosjon eller slitasje vil ikke trådene bevege seg i forhold til hverandre som tiltenkt, og en kan få skader eller brudd i tauet.
Korrosjon vil redusere utmattingslevetiden på ståltauet betydelig. Utmattingslevetiden blir også redusert om en bruker sinkbeskyttelse.For å forebygge korrosjon vil ståltrådene være beskyttet. En kan bruke galvanisering, rustfritt stål (sjeldent), dypping av trådene i sink (vanligst) eller i en blanding av sink og aluminium.En kan også smøre trådene for å forebygge rust, men effekten mot korrosjon er beskjeden. Ståltau som er smurt fra leverandøren har likevel typisk dobbelt så lang utmattingslevetid som et som ikke er det. Dersom en også ettersmører under bruk, øker levetiden typisk til tre ganger lenger enn et ståltau som er levert usmurt. En smører normalt bare overflaten på ståltau, men ved bruk av trykk kan det også smøres innvendig. Det er flere metoder for påføring, og flere typer smøremidler (som Feryl, Brilube, Finlube, Tex-lad og Nyrosten med flere) tilpasset bruksområdet for ståltauet. Smøremiddelet bør tilfredsstille standarden ISO 4346. I sjø vil smøringen bli vasket ut over tid. En vil få økt friksjon, avskraping av galvaniseringen, korrosjon der galvaniseringen forsvinner, økt friksjon mellom ståltrådene i de ytterste lagene av tauet og et ståltau som ikke fungerer som forutsatt.Ståltau med plastbelagt kjerne er bedre beskyttet mot utvendig rust, og krever mindre smøring.Ståltau som går gjennom skvettsonen i sjø, er mer utsatt for hydrogeninntrengning. Høy bruddstyrke øker også mulighetene for hydrogen. Hydrogenet kan føre til sprøbrudd.
En kasserer ofte ståltau ved om lag halvparten av den levetiden som er oppgitt av leverandøren (sikkerhetsfaktor på to).Et rotasjonsfattig ståltau er svært vanskelig å sjekke visuelt for å avdekke innvendig slitasje, trådbrudd og utmatting siden dette oppstår i kjernen av ståltauet. Ved utmatting som følge av stor bøyebelastning over små skivehjul vil trådbruddene oppstå i kjernen og ikke være synlige ved utvendig visuell kontroll.
Det er flere måter å avslutte et ståltau på. Ståltauet vil ved endeavslutningen ha en redusert styrke. Styrketapet er avhengig av type endeavslutning. Noen vanlig brukte endefester er:
Mekaniske låser (wireklemmer, iron grip, Asekeklemmen, U-boltklemmen med mer). En setter en klemme over ståltauet, som skrus fast. Flere fabrikater brukes.
Presshylser eller presslåser. Det vises på figuren til høyre. Legges over ståltauet, og presses sammen til de holde tauet på plass. De kan ikke alltid brukes på rotasjonsfri ståltau. Loddet holder enden sammen med resten av tauet. Det er ofte av aluminium, og kan i sjø fungere som anode.
Socket, der tauet tres inn i en sylinderformet avslutning. En bruker så en støpemasse mellom tauet og sylinderen for å feste dem sammen. Egenskapene til støpmassen er svært avhengig av temperaturen.
Kilesocket er nyttig når ståltauet må skiftes ofte. Enden av ståltauet går inn i en konisk åpning, der den vikles rundt en komponent (kilen). Ettersom belastningen øker på ståltauet, blir kilen sikrere og grepet på tauet strammere.
«Han og hun» brukes for mindre ståltau. En lager et lodd i enden av ståltauet som skal passe inn i en konstruksjon som holder den på plass.
Løkker (som «flamsk øyespleis» eller super loop), som på figuren til høyre.Ukyndig kutting av ståltau kan føre til utløsning av indre spenninger slik at tauet er ubrukelig etterpå.
Vanlige brukte standarder for endefester, er serien EN 13411 med seks standarder, og DIN 3089.
Ståltau lagres vanligvis i tromler. Samtidig er deler av ståltauet også i trommelen når ståltauet er i bruk. Det er også bremser knyttet til trommelen. Det kan være bremser av ulike prinsipper.
Lagring samt inn- og utspoling medfører belastninger og slitasje på ståltauet. Vanlige feil er:
Ståltauet bør spoles av og på en annen trommel i samme rotasjonsretning på trommelene.
Ståltauet må spoles inn med strekk i ståltauet. Noen anbefaler 5–10 % av bruddstyrken, ISO 4309 anbefaler 2,5–5 % av bruddstyrken for kraner mens ISO 19901-7 skriver at 3–5 % av arbeidsstrekket er vanlig for forankringsliner.
Høyreslått (høyretvunnet) ståltau bør spoles inn fra høyre side i trommelen sett ovenfra i retning av ståltauet. Tilsvarende med venstreslått fra venstre.
For stor vinkel (typisk 2,5 grader) mellom retningen på ståltauet i de ytterste posisjonene av ståltauet på trommelen, kan medføre slitasje og rotasjon på ståltauet. Rotasjonsfri ståltau er særlig følsom (typisk 1,5 grader).
Dersom det første laget ikke spoles av under bruk, kan det oppstå skader på tauet som belastes samme sted hver gang.
Diameteren på trommelen bør være minst 500 ganger større enn diameteren på den ytre ståltråden. For rotasjonsfrie ståltau bør en bruke en vesentlig større diameter.For bremsene på ankerliner har i Norge Sjøfartsdirektoratet et omfattende sett av krav. Det er krav til testing, og videre at det skal være to uavhengige holdebremsesystemer. Bremsekraften skal ikke påvirkes av enkeltfeil i krafttilførsel eller kontrollsystem. Ved svikt i krafttilførselen under kjøring av vinsjen, skal det være en restbremsekraft som skal opprettholdes frem til krafttilførsel og kontrollsystem er i funksjon. Det er videre også krav til nødutløsning, og til testing av denne.
Ståltau på kraner og ankerliner går gjennom ett eller flere ledehjul eller skiver. Hjulet sikrer at tauet kan endre retning uten å skade tauet. Når ståltauet beveger seg i ledehjulet, vil en tape energi på grunn av friksjon i tauet selv, deformasjoner i kontaktsonen av tauet og ledehjulet, og av ledehjulets bæring. Strekklasten på drasiden vil derfor alltid være større enn trekklasten på andre siden av ledehjulet. Strekktapet minker dersom forhold mellom diameteren på ledehjulet og ståltauet øker. Tapet minker også med økende strekklast. Strekktapet er sjeldent over 10 %. Ved svært lave temperaturer øker strekktapet betydelig. Tapet er også avhengig av smøremiddel.Ståltauet er her også utsatt for slitasje og skader:
For å bevege seg fritt bør sporet i ledehjulet være litt større enn diameteren på ståltauet.
Dersom ledehjulet ruster fast eller kiler seg vil det kunne medføre betydelig skade på ståltauet.
En vinkel mellom ståltauets lengderetning og ledehjulets akse gir vriding av ståltauet, og slitasje både på ståltauet, ledehjulet og sporet i ledehjulet. For stor vinkel (typisk 2,5 grader) mellom ledehjulet og ytterste posisjon av ståltauet på trommelen kan medføre slitasje og rotasjon. Rotasjonsfri ståltau er særlig følsom (typisk 1,5 grader). Vridningen kan forebygges ved å øke vinkelen på de innvendige sidene av ledehjulet. Etter DIN-standarden 15061 bør den være minst 45 grader og etter britisk standard 52 grader.
Diameteren på ledehjulet bør være betydelig større enn diameteren på tauet (typisk >20x). Rotasjonsfri ståltau er særlig følsom, og diameteren bør være enda større (typisk > 35x). Dess større forhold dess lengre er levetiden på ståltauet. For flyttbare plattformer er forholdet typisk 16-25 og for produksjonsplattformer typisk 40-60.
Ledehjulene må smøres godt både i hjulakslingen, lager og sliteflaten for ståltauet.
Det er en lang rekke feil som kan være årsaker til brudd, og å lage en systematisk oversikt er ikke lett. Brudd skjer også ofte som en kombinasjon av årsaker. Å lage en oversikt over mulige feilmoder gjør det mulig å iverksette systematiske tiltak for å forhindre slike feil. Noe av det som bidrar er:
ProduksjonsfeilDet er en rekke muligheter for feil under fabrikasjon. Det har ført til at det som regel kreves sertifisering av ståltau. For å få sertifikat må en gjennom en lang rekke kontroller som er beskrevet i den standarden en sertifiserer i henhold til. Trådene, kjernen, kordelene og hele ståltauet sertifiseres hver for seg. For å få utstedt sertifikat for hele ståltauet må sertifikatene for hver komponent foreligge. Testingen omfatter både ikke destruktiv testing og hvor en tester til brudd. FMECA-analyser kan danne grunnlaget for test- og inspeksjonsprogrammer hos produsenten.
Andre feil som kan gjøres og som ikke nødvendigvis dekkes av sertifikatene er blant annet:
Feil tilpassing, eller bruk av uegnet materiale mellom socket og ståltau.SlitasjeSlitasje mellom ståltautrådene i trommel eller mot ledehjul. Effekten øker ved feil inngangsvinkel. Slitasjeskadene kan være utgangspunkt for utmatting.
Partikler mellom trådene som bidrar til slitasje. Kan komme inn i ståltauet om det faller eller legges på bakken eller havbunnen.
Skade på galvaniseringen på grunn av slitasje. Det kan skje inne i et ståltau der trådene beveger seg i forhold til hverandre eller i overflaten nå ståltauene gnisser mot hverandre i trommelen. Det kan lett skje på trommel der det første laget aldri spoles av trommelen.Kjemiske reaksjonerStåltau har ca. 16 ganger større overflate enn en tilsvarende stålstang og er derfor mye mer utsatt for korrosjon. Korrosjon opptrer gjerne som følge av manglende smøring (bidrar til å holde sjøvann unna) eller at galvaniseringen slites av.
Galvaniseringen av ståltrådene kan føre til at trådene fungerer som anoder for socketene. En bør derfor isolere trådene fra socketene. En kan også påføre ekstra anoder (som sinkanoder). Korrosjonen på presslåser av aluminium kan reduseres ved å påføre et overflatebelegg. Rustfrie ståltau må ha rustfrie presslåser.
Manglende bevegelser mellom kjernen og kordellene for rotasjonsfrie ståltau kan være en følge av korrosjon.
Korrosjon eller påført spenning på ankerkjettinger kan føre til dannelsen av hydrogen. Hydrogen kan bidra til å gjøre stålet sprøtt.BelastningerUtmattingsbrudd er en skadetilstand som oppstår som følge av gjentatte belastninger. Skaden oppstår selv om spenningene er lavere enn flytespenningen. Mange av de samme effektene gjelder for ståltau som for andre stålkonstruksjoner - se artikkelen om utmatting. Av spesielle forhold er at økt tykkelse på trådene, og økt lengde på tauene reduserer utmattingslevetidene. Dette forklares med størrelseseffekter. Gjentatte bøyinger over skiver eller tromler gir til slutt utmattingsbrudd. Bruddet starter gjerne der ståltauene krysser hverandre, eller der de trykkes mot ledehjul, skive eller trommel. Oppgitt levetid fra leverandør er standardisert for lastsykler, som er 20 % av midlere bruddlast og ved bøying med en diameter på skiven eller ledehjulet som er 18 ganger diameteren på ståltauet.
Overlast i strekk. Ståltau av svært høy styrke vil nesten ikke ha noen forskjell mellom flytespenning og bruddspenning. En vil da ikke få noen forvarsel i form av deformasjoner før trådene ryker. Ståltrådenes mulighet til spenningsomlagring er også beskjeden, og svikt i et lite antall tråder kan føre til eskalering.
Overlast ved bøyingen i ledehjul kan forebygges ved en empirisk reduksjon av styrken på ståltauet. En reduserer ofte styrken på ståltauet med: 1 – 0,5 / (kvadratrota av (D / d)), der D er diameteren på ledehjulet som ståltauet bøyes over og d er diameteren på ståltauet.
Overlast ved rotasjon (engelsk twist) kan gi skjærbrudd. Effekten av torsjon på ståltau er stor siden ståltau har liten torsjonsstyrke i forhold til andre stålkonstruksjoner. Ståltau som er utsatt for torsjon kan ryke med vesentlig lavere laster enn for strekklaster. Bruk av ståltau i samme forankringsline som kjetting eller fibertau kan innføre rotasjon i linene. Feil påspoling med for lavt strekk eller å legge ståltauet på trommel i feil rekkefølge kan gi uønsket rotasjon.
Fuglereir (engelsk bird caging) oppstår når en kordel blir skilt fra kjernen, og kordelen får en permanent skade med en form som minner om et fuglereir. Det kan oppstå på grunn av rotasjon når linestrekket avlastes hurtig. Det kan også oppstå selv om det fortsatt er strekk i linen. Ståltau med et innvendig plastlag er mest motstandsdyktig mot å få fuglereir.
Kink i ståltauet (engelsk hockle eller loop) kan opptre ved lav strekkspenning og høy torsjonlast. Kinken formes ved overføring av elastisk energi mellom ulike former for deformasjoner (torsjon, forlengelse og bøying). Når kinken er dannet, vil oppstrekking av ståltauet igjen føre til alvorlige lokale skader.
Mekaniske skader som slagskader eller klemskader skjer ofte ved bruk av gaffeltruck, fastkiling i ledehjul eller skiver. Feil utførte endeavslutninger kan også gi samme effekt som lokal skade. Skjær vil medføre at ståltauet ryker med last under testet bruddlast i strekk.
ISO 4309 har et sett anbefalinger for når en bør kassere ståltau for løfteutstyr. For andre anvendelser kan kriterier ofte fås fra leverandørene.
a) Tråder som er røket tilfeldig spredd langs ståltauet. Akseptabelt antall trådbrudd er blant annet avhengig av
Hvor mange tråder det er i tauet. Ved økt antall tråder kan en tillate flere trådbrudd. Når antall tråder som har røket når en kritisk verdi, vil trådbruddene komme stadig hyppigere inntil ståltauet ryker.
Dersom innvendige tråder er røket bør en kasserer ståltauet, fordi en bare har oversikt over en del av trådene der. Et enkelt brudd er ofte et tegn på at det er mange flere i de delene en ikke kan se.
Hvor mange kordeler det er i tauet. Ved økt antall kordeler kan en tillate flere trådbrudd.
Rotasjonsfrie ståltau tåler færre trådbrudd enn vanlige tau.b) Tråder som er røket i ett konsentrert område eller ved endeavslutningen på tauet. Her tåler en få trådbrudd, før en bør kassere ståltauet.
d) Reduksjon av ytre diameteren på ståltauet. Ståltau med fiberkjerne tåler større tap av diameter enn tau med stålkjerne. Rotasjonsfrie ståltau har lav redundans ved reduksjon av tverrsnitt. Tap av tverrsnitt kan komme som følge av slitasje eller korrosjon. Ved betydelig ytre korrosjon eller ved indre korrosjon bør ståltauet kasseres.
e) Når ståltauet lagt på et plant underlag ikke er rett, vurderes kassasjonen ut fra krumningen i forhold til diameteren på tauet. Har tauet en kink, bør det kasseres.
Det er vanskelig å forutsi hvordan og hvor lenge et ståltau varer før det er så slitt at det må kasseres. Avanserte bølgekompenserte kraner kan logge hvor mange ganger en del av ståltauet løper over en skive, samt hvor mye strekk det er i tauet, og slik estimere slitasjen på forskjellige deler av ståltauet. Det gjør det mulig å kutte av en begrenset lengde uten å kassere deler av ståltauet som sjelden eller aldri har vært av trommelen.
Vekten av ståltau er avhengig av diameteren. Eksempelvis veier 100 meter av fabrikatet «Ståltau 6X36-IWRC» 26 kg for 8mm diameter, 236 kg for 24mm diameter og 942 kg for 48mm diameter.

Stanmore undergrunnsstasjon er en stasjon i Londons undergrunnsbane. Den er vestlig endestasjon for Jubilee-linjen.

Starrglansfly (Deltote uncula) er en sommerfugl som tilhører familien nattfly (Noctuidae). Den finnes på Sørlandet og Østlandet i Norge.
Et nokså lite (vingespenn 23 – 25 mm) og slankt nattfly med brede vinger som er kantet med lange vingefrynser. Forvingens mønster er karakteristisk og gjør det lett å kjenne igjen arten. Vingen er lysgrå langs framkanten, lenger bak mørkere brungrå eller litt rødlig. Det går en bred, hvit strek parallelt med framkanten frå nær roten til nær ytterkanten, midt på har denne en tungeformet utløper bakover og mot roten av vingen. Innerst ender den hvite streken i en hvit siksak-tverrlinje, ytterst i en hvit bue som løper parallelt med ytterkanten til bakhjørnet. Vingefrynsene er hvite. Bakvingen er grå, lysere innerst.
Arten finnes på fuktige steder, som strender, våte enger og myrer. Larvene lever på ulike arter av starr (Carex spp.). De overvintrer som pupper i bakken. De voksne nattflyene flyr om natten i mai – juni, men skremmes også lett opp om dagen.
Arten finnes i Europa, unntatt Den iberiske halvøy og lengst i nord, og videre østover til Japan. I Norge er den forholdsvis vanlig på Østlandet nord til Mjøsa, og på Sørlandet.
Aarvik, L., Berggren, K. og Hansen, L.O. (2000) Catalogus Lepidopterorum Norvegiae. Lepidopterologisk Arbeidsgruppe/Norsk Institutt for Skogforskning. ISBN 82-995095-1-3

Statens håndverks- og kunstindustriskole (forkortet SHKS) var en kunstfaglig høyskole i Oslo. Den ble i 1996 innlemmet i Kunsthøgskolen i Oslo (KHiO).
Den tidligere skolebygningen har blitt rehabilitert, og har fra høsten 2015 vært lokaler for Edvard Munch videregående skole. 
SHKS ble opprettet i 1818 og spilte en stor rolle for kunstmiljøet i Norge på 1800-tallet, ikke bare på grunn av undervisningen, men også gjennom utstillinger, rådgivning og andre aktiviteter knyttet til faget. Skolen har siden først og fremst hatt betydning for utdannelsen av kunsthåndverkere.
Opprinnelig het skolen Den foreløbige Tegneskole, men fikk i 1822 navnet Den kongelige Tegne- og Kunstskole i Christiania, til daglig bare Tegneskolen. I 1869 ble navnet forenklet til Den kongelige tegneskole og endelig Statens håndverks- og kunstindustriskole i 1911. Ofte ble skolen bare kalt Kunst- og håndverksskolen.
I 1903 fikk SHKS sitt eget bygg i Ullevålsveien 5 i bydel St. Hanshaugen i Oslo, der det fortsatt står. Skolen er samlokalisert med Kunstindustrimuseet. Bygget ble reist etter at Kristiania kommune i 1896 hadde besluttet å oppføre en ny bygning på det daværende Brandts løkke. I 1897 ble det lyst ut en arkitektkonkurranse, og blant 14 bidrag ble den da bare 26 år gamle arkitekten Adolf Bredo Greve kåret som vinner. På grunn av sin unge alder, søkte han hjelp hos den mer erfarne Ingvar Hjorth.
I 1996 ble skolen en del av Kunsthøgskolen i Oslo, og sommeren 2003 ble den delt i to enheter, Fakultet for visuell kunst og Fakultet for design. Skolen tilbyr utdanning innen fagene farge, tegning, form, grafisk design og illustrasjon, radér og litografi, tekstil, klær og kostyme, møbel- og innredningsarkitektur, metall og keramikk.
Høsten 2010 ble alle avdelingene flyttet til Seilduksfabrikken på Grünerløkka, der hele Kunsthøgskolen i Oslo ble samlet.
