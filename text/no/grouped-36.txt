
Englands historie begynte da de første mennesker kom til øygruppen for tusener av år siden. England har tallrike levninger fra mesolittisk, neolittisk tid, og fra bronsealderen, som Stonehenge og Avebury. I løpet av jernalderen var England, som resten av øya Storbritannia sør for Firth of Forth, befolket av mennesker som snakket et keltisk språk, kjent som britonere. I år 43 e.Kr. begynte den romerske erobringen, og romerne beholdt kontrollen over sin provins Romersk Britannia fram til utpå 400-tallet.
Romernes tilbaketrekning åpnet for innvandring fra det nordlige Europa, av germansktalende folkegrupper som samlet kalles for angelsaksere, og som generelt blir sett på som opprinnelsen til England og det engelske folk. Angelsakserne etablerte flere kongedømmer i det som ble de viktigste maktområdene i det som i dag er England og deler av det sørlige Skottland. Angelsaksiske språk, eller gammelengelsk, erstattet tidligere britonske (keltiske) språk. Angelsakserne utfordret og var hyppig i strid med britonske stater i Wales, Cornwall, og Hen Ogledd («Gamle nord», britonsktalende deler av det nordlige England og det sørlige Skottland) og med hverandre. Fra rundt 800 ble England herjet av norrøne folkegrupper, vikinger, fra hovedsakelig Norge og Danmark. De norrøne tok kontroll over store deler av det som i dag er England, særlig den nordligste delen. I løpet av denne tiden forsøkte flere konger å forene de ulike angelsaksiske kongedømmene, noe som til sist førte til at kongedømmet England oppsto på 900-tallet.
I 1066 invaderte fransktalende normannere fra Normandie, og erobret til sist hele England. Forbindelsen til kontinentet ble langt tettere, men i løpet av middelalderen var England preget av flere borgerkriger og langvarige kriger med andre nasjoner. Kongedømmet England var en selvstendig stat fram til styret til Rikard I av England, som gjorde det til en vasallstat under Det tysk-romerske rike i 1194. I 1212, under styret til hans bror Johan I av England, ble kongedømmet en tributtbetalende vasall av Den hellige stol, noe som varte fram til 1300-tallet, da kongedømmet England avviste dette overherredømme og etablerte seg på nytt som en selvstendig stat. I renessansen var det Huset Tudor som hersket. England hadde erobret Wales på 1100-tallet, og ble deretter forent med Skottland tidlig på 1700-tallet for å danne kongedømmet Storbritannia. Den økonomiske veksten som kom med den industrielle revolusjon, førte til at Storbritannia styrte verdens største imperium. I kjølvannet av at koloniene ble avviklet på 1900-tallet, ble det meste av imperiet uavhengig, men landets kulturelle betydning er omfattende i mange land den dag i dag.
Englands eldste historie har de siste ti årene blitt avdekket gjennom det tverrfaglige Ancient Human Occupation of Britain project. East Anglia var befolket av Homo heidelbergensis om lag 700 000 år siden, mens Boxgrovefunnet i Sussex daterer det britiske Heidelberg-mennesket til 500 000 f.Kr. På denne tiden var England en halvøy på Kontinentet. Om lag 450 000 år siden la det tykke Anglian-isdekket seg over området, og det ble først befolket igjen etter 50 000 år av forgjengerne til Europas neandertalere. Ved Swanscombe i Kent lagde de håndøkser inntil isdekket igjen vendte tilbake for 380 000 år siden. I de påfølgende varmeperiodene innvandret neandertalere, men til et livsmiljø som var hardere å klare seg i enn i de to tidligste befolkningsperiodene. Om lag 200 000 år siden opplevde neandertalere i England en enestående hard kuldeperiode, og etter den nest siste istiden vandret det ikke inn mennesker i det hele tatt da hjort, elefanter, neshorn, hyener og flodhester vendte tilbake, kanskje fordi England etter issmeltingen ble en øy.Neandertalerne var tilbake 60 000 år siden ved Lynford, og jaktet mammut, reinsdyr og hest. Men før siste istid nådde kuldetoppen for 25 000 år siden fikk neandertalerne konkurranse av Homo sapiens, som holdt ut i etpar tusen år og kom tilbake først for 15 000 år siden og deretter for godt omkring 9500 f.Kr., da siste istid  ebbet ut. En rekke arkeologiske funn indikerer at den sørlige delen av øya Storbritannia ble bosatt av mennesker lenge før resten av De britiske øyer, da klimaet i sør var mer gjestmildt mellom og i de ulike istidene. Ved Cheddar Gorge har man gravd ut redskaper i reinsdyrbein og andre levninger fra holocen i mer enn hundre år, mest kjent er skjelettet av Cheddar-mannen, og andre levninger med kuttmerker som kan være tegn på kannibalisme. Vintrene var på denne tiden kaldere og tørrere enn i dag, og hele kanalen og det sørlige Nordsjøen («Doggerland») var en tørrlagt landbro. Da yngre dryas satte inn med kulde 11000 f.Kr., ble hesten og andre byttedyr fortrengt og menneskene kan ha forsvunnet også fra Sør-England.
Yngre dryas ble for 9 000 år siden avløst av subtropisk klima, hvor flodhest og andre tropiske dyr spredte seg nord til Themsen i England. Det varme klimaet holdt seg i nesten 4 000 år, inntil England ble en øy for 5-6 000 år siden. På denne tiden nådde også den vesteuropeiske, megalittiske perioden England med mange funn av kjempegraver og steinmonumenter, deriblant Stonehenge. Veien Sweet Track i Somerset Levels er den eldste kjerreveg brolagt med planker som er oppdaget i Nord-Europa, og er blant de eldste veger i verden. Den ble bygget i 3807 eller 3806 f.Kr.Siden Britannia lå i den vestlige utkanten av Europa, mottok det teknologiske og kulturelle nyvinninger langt senere enn man gjorde på fastlandet i Europa. Historien om oldtidens Britannia har tradisjonelt blitt forstått som en suksessiv og kontinuerlig bølge av innvandrere fra det kontinentale Europa som brakte med seg nye kulturer og teknologier. Langt nyere arkeologiske teorier har endret denne fortolkningen og argumentert for et langt mer komplekst forhold mellom Britannia og kontinentet. Mange av endringene i de britiske samfunnene som er påvist gjennom arkeologiske spor, antas å ha skjedd fordi den innfødte befolkningen tilpasset seg utenlandske skikker framfor å stadig bli underkastet nye invaderende folkegrupper.
I neolittisk tid ble jordbruket innført, og befolkningen gikk fra å være jegere og samlere til å få en mer bofast tilværelse, med en økende industriell framstilling av flint og senere tinn, som ble eksportert til kontinentet. Det første historiske vitnemålet om regionen kommer fra Massaliote Periplus, en tapt reisemanual for handelsmenn som er antatt å stamme fra 500-tallet f.Kr., skjønt kultur- og handelsforbindelser med kontinentet hadde eksistert i tusen år før dette. Pytheas fra Massalia skrev om sin sjøreise til Britannia en gang rundt 324 f.Kr.
Senere skribenter som Plinius den eldre (som siterte den greske historikeren Timaios) og Diodorus Siculus (som antagelig benyttet seg av grekeren Poseidonios), nevnte tinnhandelen fra det sørlige Britannia, men det er få detaljer om folket som levde der. Tacitus, som heller ikke selv besøkte Britannia, skrev at det var liten forskjell mellom språket til folket i det sørlige Britannia og folket i det nordlige Gallia, og merket seg at de ulike gruppene britonere hadde de samme fysiske karaktertrekkene som deres kontinentale naboer.
Den romerske generalen Julius Cæsar invaderte det sørlige Britannia i 55 og 54 f.Kr., og skrev i De Bello Gallico at befolkningen i det sørlige Britannia var meget store og hadde mye til felles med Belgae i nederlandene. Fra mynter og arbeid av senere romerske historikere har man funnet navn på en del av høvdingene av de uensartede stammene og deres intriger i Britannia. Fram til den romerske erobring var britonere antatt å snakke ulike avarter av keltisk språk, og disse er generelt antatt å være forgjengere til moderne brytoniske språk.Julius Cæsars invasjon ble oppgitt, og romerne begynte sin andre invasjon og påfølgende erobring i 43 e.Kr. mens Claudius var keiser. De underla seg hele det området som i dag utgjør det moderne England og Wales i løpet av de neste førti år, og i perioder kontrollerte de også det meste av lavlandet i det sørlige Skottland.
Det finnes få historiske kilder for det romerske England – for eksempel finnes bare én setning som beskriver årsakene til at Hadrians mur ble bygget. Claudius’ invasjon er vel beskrevet, og Tacitus skriver i sin historie om Boudiccas (eller Boadiceas) opprør i år 61. Fra det annet århundre har imidlertid romerske historikere bare med små fliker av informasjon fra denne fjerntliggende provinsen. Romernes tilstedeværelse tiltok og avtok i styrke gjennom årene, men fra 400-tallet var deres innflytelse så svekket at Britannia ikke lenger kunne regnes som romersk provins og andre folkeslag tok over.
I kjølvannet av at romerne forlot øya på begynnelsen av 400-tallet, immigrerte flere germanske stammefolk, først til de sørlige og østlige områdene. Blant dem var anglere, saksere, jyllendere, og også store antall frisere og frankere som var blitt fordrevet fra kontinentet. Den romersk-britiske befolkningen klarte ikke å samle seg mot disse nye gruppene, men ble assimilert eller drevet nord- og vestover. Invasjonen av England kalles gjerne (men nokså upresist) den saksiske, eller angelsaksiske, erobringen.
I løpet av 300-tallet hadde mange britonere flyktet eller utvandret over Den engelske kanal fra Wales, Cornwall og Sør-England med sine høvdinger, krigere, familier, munker og prester, og dannet en ny gruppe i Aremorica i Vest-Gallia (Frankrike). Strømmen av britonere synes å ha økt da romerne trakk seg ut av Britannia, og angelsaksernes plyndringer og landevinninger tiltok. De britiske emigrantene gav regionen sitt nåværende navn, Bretagne, og bidro til utviklingen av det bretonske språket. Navnet Bretagne (engelsk Brittany, «lille Britannia») oppstod på denne tiden for å skjelne landsdelen fra Storbritannia.
Den angelsaksiske progresjonen på 500-tallet er uklar. En gang rundt 495 i slaget ved Mons Badonicus påførte britonene en angelsaksisk styrke et større nederlag som begrenset den videre ekspansjonen vestover. Arkeologisk materiale fra hedenske angelsaksiske graver antyder at en del bosetninger ble forlatt og grensen mellom angriperne og de innfødte ble presset tilbake i tiden rundt 500. Den angelsaksiske ekspansjonen fortsatte på 500-tallet, skjønt kronologien for framgangen er uklar. En av få enkeltstående hendelser før 600-tallet som framstår med en viss klarhet, er slaget ved Deorham i 577, hvor en vestsaksisk seier førte til erobringen av Cirencester, Gloucester og Bath, brakte den angelsaksiske framgangen fram til Bristolkanalen og skilte den britonske befolkningen i sørvest (Cornwall og Devon) fra den i Wales. Northumbrias seier i slaget ved Chester kan ha hatt en tilsvarende effekt i å skille Wales fra britonene i Cumbria i nord.
Gradvis saksisk ekspansjon gjennom West Country, den sørvestlige delen av dagens England, fortsatte gjennom 600-, 700- og 800-tallet. I mellomtiden – i løpet av midten av 600-tallet – hadde anglerne presset britonene tilbake til de tilnærmede grensene for dagens Wales i vest og elven Tamar i sørvest. Nordover ekspanderte de så langt som til elven Forth.
Kristningen av det angelsaksiske England begynte en gang rundt år 600, og var påvirket av keltisk kristendom fra nordvest og den romersk-katolske kirke fra sørøst. Augustin, den første erkebiskop av Canterbury ble innsatt i 597. I 601 døpte han den første kristne angelsaksiske konge, Æthelbert av Kent. Den siste hedenske angelsaksiske konge, Penda av Mercia, døde i 655. Den siste hedenske konge i England skal ha vært den jyske kongen Arwald på Isle of Wight som ble drept i 686. Fra 700-tallet var kirken i England så etablert at angelsaksiske misjonærer virket på kontinentet, og bidro til kristningen av praktisk talt hele Frankerriket ved år 800.
Gjennom 600- og 700-tallet vekslet makten mellom de større kongedømmene. Skribenten Bedas nedtegnelser forteller at Æthelbert av Kent var den mest dominerende av disse på slutten av 500-tallet, men makten synes å ha blitt flyttet nordover til kongedømmet Northumbria, som ble dannet gjennom sammensmeltingen av Bernicia og Deira. Ifølge Beda dominerte Edwin av Northumbria (også stavet Ædwine) det meste av Britannia, men Beda var selv hjemmehørende i Northumbria og det kan ha påvirket hans framstilling. Arvefølgekriser betydde at Northumbrias hegemoni ikke var konstant, og Mercia forble et mektig kongedømme, særlig under Penda. To store militære nederlag var det som endret Northumbrias dominans: slaget ved Trent i 679 mot Mercia, og ved Nechtanesmere i 685 mot pikterne.
Den såkalte «mercianske overhøyheten» dominerte 700-tallet, skjønt denne makten var heller ikke alltid konstant. Æthelbald og Offa, de to mektigste kongene, oppnådde høy status. Offa ble betraktet som overherre over det sørlige Britannia av Karl den store. At Offa kunne samle så store ressurser som å bygge Offas dike, en lang jordvoll som skilte hans rike fra waliserne, er et vitnemål om hans makt. Et stadig mektigere Wessex og utfordringer fra mindre kongedømmer, førte til at Mercias dominans etter hvert avtok, og tidlig på 800-tallet var kongedømmets overhøyhet over.
Denne perioden har blitt beskrevet som heptarkiet, skjønt dette begrepet har siden blitt mindre vanlig i akademisk bruk. Det oppsto på grunnlag av at det fantes syv konkurrerende kongedømmer: Northumbria, Mercia, Kent, East Anglia, Essex, Sussex og Wessex. Nyere historieforskning har påvist at andre også kongedømmer også var politisk betydningsfulle i løpet av den samme perioden: Hwicce, Magonsæte, Lindsey og Midt-Anglia.
De første nedtegnelser om angrep fra vikinger er fra 793 ved klosteret Lindisfarne i det nordlige England, bevitnet i Den angelsaksiske krønike. Norrøne bosetninger var allerede godt etablert på De britiske øyer i Orknøyene og Shetland, og før Lindisfarne fant det sannsynligvis sted både angrep og fredelig handel fra norrøne sjøfarere (hovedsakelig fra Danmark og Norge) som ikke ble nedtegnet. I tiden fram til midten av 800-tallet fulgte stadig hyppige plyndringstokt fra vikingene.I 865/66 ankom en stor hær, sannsynligvis fra Danmark, som er blitt kjent som den store hedenske hær. På kort tid klarte denne hæren å få kontroll over det meste av dagens England: York ble erobret i 867, og de norrøne fikk med det kontroll over Northumbria, East Anglia ble erobret i 869 og mesteparten av Mercia i 873. I alle disse kongedømmene fortsatte angelsaksiske konger å regjere, men nå som lydkonger under de norrøne. I 878 hadde de norrøne for en periode kontroll over det meste av eneste gjenværende selvstendige kongedømmet Wessex, men Alfred den stores seier ved Ethandun i 878 stanset den videre norrøne ekspansjonen i England.
Erobringen av Northumbria, det nordvestlige Mercia og East Anglia av danene førte til utstrakt dansk bosetning i disse områdene. Det var hovedsakelig nordmenn som slo seg ned langs kysten mot Irskesjøen, men for angelsaksere var det liten forskjell mellom daner og nordmenn, og mange av de norrøne var også født på De britiske øyer. Tidlig på 900-tallet hadde norske herskere tatt over det danske kongedømmet i York, eller Jorvik som de norrøne kalte det. De norrøne bosetningene hadde stor nok innvirkning til å etterlate seg betydelige spor i det engelsk språket; mange vesentlige ord i dagens moderne engelsk er avledet fra norrønt, selv om brorparten av dagens engelsk naturlig nok er av angelsaksisk opprinnelse. Tilsvarende er mange stedsnavn i områder med dansk og norsk bosetning av norrøn opprinnelse, eksempelvis alle stedsnavn som slutter på «-by».Ved slutten av Alfreds styre i 899 var han den eneste gjenværende angelsaksiske konge som var selvstendig fra danskene, og deler av Mercia var i praksis blitt en besittelse av Wessex, styrt av hans svigersønn, ealdorman Æthelred av Mercia. Cornwall (Kernow) var underlagt vestsaksisk dominans, og de walisiske kongedømmene anerkjente Alfred som sin overherre (men opprettholdt sin uavhengighet).
Alfred av Wessex, av senere historikere karakterisert som «den store», døde i 899, og ble etterfulgt av sin sønn Edvard den eldre. Edvard og hans svoger Æthelred av (det som var igjen av) Mercia, satte i gang et politisk og militært program for ekspansjon ved å bygge borger og byer slik Alfred hadde gjort tidligere i Wessex. Ved Æthelreds død fortsatte hans hustru Æthelflæd, søster av Edvard, å styre som «mercianernes frue» og utvidet sine områder på de norrønes bekostning. Ved Edvards død var det Adalstein av England som etterfulgte som herre av Mercia, og, etter hans halvbror Ethelweards død, også kongedømmet Wessex. Adalstein huskes i norsk historie for at han var fosterfar til Håkon den gode, sønn av Harald Hårfagre, siden også kalt for «Håkon Adalsteinsfostre».
Adalstein fortsatte den ekspansjonen som hans far og tante hadde påbegynt, og ble den første kongen som oppnådde direkte herredømme over det området som i dag utgjør England, etter at han erobret York og Northumbria i 927. Titlene som er tilskrevet ham i charter og på mynter, antyder ytterligere dominans eller innflytelse. Hans ekspansjon skapte uro blant andre kongedømmer i Britannia, og han beseiret en felles skotsk-norrøn hær i slaget ved Brunanburh. Samlingen av England var dog ikke endelig. Under hans etterkommere Edmund II og Edred, tapte og gjenvant de engelske kongene stadig kontrollen over Northumbria. Det var Edgar, som regjerte fra 959 til 975 og hersket over omtrent det samme området som Adalstein, som konsoliderte kongedømmet, og det forble deretter samlet og forent.
Det kom nye norrøne angrep på England mot slutten av 900-tallet. Æthelred II, med tilnavnet «den rådville», hadde en lang regjeringstid, men tapte til sist kongedømmet til Svein Tjugeskjegg av Danmark, skjønt han fikk det kortvarig tilbake ved dennes død. Da Æthelreds sønn, Edmund II, døde kort tid etter lå vegen åpen for at Sveins sønn, Knut, ble konge av England. Under hans styre ble kongedømmet sentrum for en regjering og et nordsjørike som også omfattet Danmark og løselig Norge.
Knut ble etterfulgt av sine sønner, men i 1042 kom den opprinnelige angelsaksiske kongefamilien tilbake til tronen med Edvard Bekjenneren, sønn av Æthelred II. Edvard døde i 1066 uten en sønn og arving, noe som førte til en voldsom konflikt om arvefølgen. Hans tidligere maktkamp mot jarl Godwin av Wessex, kravene til Knuts norrøne etterfølgere og ambisjonene til normannere som Edvard selv hadde introdusert for engelsk politikk for å støtte sin egen posisjon, fikk hver av disse fraksjonene til å kjempe om kontroll over England etter hans død.
Godwins eldste sønn, Harald Godwinson, ble konge. Han var sannsynligvis, men ikke nødvendigvis, utpekt av Edvard på dødsleiet og støttet av witenagemot, «møte av de kloke menn». Vilhelm Bastarden, hertug av Normandie, Harald Hardråde, konge av Norge (med støtte fra Harald Godwinsons forviste bror Toste) og senere også Svein Estridsson, konge av Danmark), hevdet alle krav på den engelske krone. Det sterkeste arvelige kravet tilhørte dog Edgar Ætheling, den siste angelsaksiske ætling til tronen, men hans lave alder og mangel på mektige tilhengere førte til at han ble forbigått, og han spilte ingen større rolle i kampene i 1066, skjønt han ble gjort til konge for en kort tid av witenagemot rett etter Harold Godwinsons død.
I september 1066 gjorde Harald Hardråde landgang i det nordlige England med en styrke på rundt 15 000 mann og 300 langskip. Med han var den tidligere jarl Toste. Etter innledende suksess ble nordmennene overrasket i slaget ved Stamford Bridge av Harald Godwinson, og både Harald Hardråde og Toste ble drept.
Den 28. september 1066 invaderte Vilhelm av Normandie England med en styrke av normannere, etter å ha blitt forsinket av en storm i Den engelske kanal. Etter å ha marsjert sin utmattede hær hele vegen fra Yorkshire, gikk Harald Godwinson den 14. oktober i kamp mot normannerne i slaget ved Hastings, hvor Englands hær ble beseiret og kong Harald drept. Ytterligere opposisjon mot Vilhelm i støtte til unge Edgar Ætheling falt snart sammen, og Vilhelm ble kronet til konge 1. juledag 1066. I løpet av de neste fem årene møtte han en rekke engelske opprør i flere deler av landet, og en halvhjertet dansk mot-invasjon, men han var i stand til å undertrykke all motstand, og etablerte et håndfast og langvarig styre.
Den normanniske erobringen førte til fundamentale endringer i det engelske samfunnet. Fra å være orientert rundt Nordsjøen med forbindelser til de norrøne landene, som Danmark og Norge, ble det knyttet tette bånd over Den engelske kanal til først og fremst Normandie, og deretter til de ulike franske besittelsene. Vilhelm Erobreren, som han ble hetende, ble en hersker med en eneveldig makt som knapt hadde sin like i Vest-Europa på denne tiden. Han beordret sammenstillingen av Dommedagsboken, en undersøkelse av hele den engelske befolkningen og deres land og eiendommer; hensikten var å finne grunnlag for beskatning.
Boken viste at innen tyve år etter erobringen hadde den engelske herskende klasse blitt bortimot fullstendig avsatt, og erstattet av normanniske, fransktalende landeiere. Normannerne tok også over regjeringen, administrasjonen og kirken. Vilhelm og hans adelsmenn snakket og holdt hoff på normannisk-fransk, i England såvel som i Normandie. Aristokratiets bruk av anglo-normannisk vedvarte i århundrer og etterlot et uutslettelig merke på det engelske språkets utvikling, som gikk fra gammelengelsk eller anglosaksisk (fram til 1100-tallet) til mellomengelsk (1100–1300), og videre til moderne engelsk (fra 1400-tallet og fram til i dag).
Engelsk middelalder var preget av borgerkrig, internasjonale kriger, utstrakte intriger blant den aristokratiske og monarkiske elite og stundom opprør. England var mer enn selvforsynt når det gjaldt produksjon av blant annet kjøtt- og meieriprodukter. Nasjonens internasjonale økonomi var basert på ullhandel, hvor ull fra sauegårder i det nordlige England ble eksportert til tekstilbyer i Flandern, hvor råvarene så ble vevd til klær. Middelalderens engelske utenrikspolitikk var i like stor grad formet av forholdet til Flanderns tekstilindustri som den var av de dynastiske hendelsene i det vestlige Frankrike. En engelsk tekstilindustri ble først etablert på 1300-tallet, noe som ble grunnlaget for en rask engelsk kapitaloppsamling.
Henrik I, som var den fjerde sønnen til Vilhelm Erobreren, kom uventet til å etterfølge sin eldre bror Vilhelm Rufus da denne ble drept av et vådeskudd på jakt (eller muligens myrdet på sin brors ordre). Vilhelm Erobrerens aller eldste sønn, Robert Curthose, ble hertug i Normandie. Denne arven splittet Vilhelm Erobrerens rike ved Den engelske kanal, noe som ble en kilde til strid og krig i århundrer framover. Som konge var Henrik I reformvennlig og delvis innstilt på å stabilisere riket og forsone  det angelsaksiske folket med deres normanniske herrer. Han gikk til krig mot broren Robert og erobret Normandie, som da ble underlagt England, og ikke omvendt, som tilfellet var under Vilhelm Erobreren. Tapet av hans eneste legitime sønn William Adelin i skipsulykken med «Det hvite skip» i november 1120 underminerte hans reformer, og tapet av en mannlig arving kastet lange skygger over Englands historie i årene framover.
Henrik I hadde krevd av de mektigste blant adelen, kirken og myndighetspersonene i Normandie og England at de sverget en ed på å akseptere hans datter, Matilda (også benevnt Maud), som keiserinne og hans arving da hun giftet seg med Henrik V av Det tysk-romerske rike. I England var man langt mindre entusiastisk når det gjaldt å akseptere en fremmed kvinne, men hun ble Englands første kvinnelige hersker. Stefan, en fjern slektning, grep imidlertid sjansen i hennes fravær og lot seg krone til konge av England, støttet av en velvillig adel som heller så en svak konge enn en kvinne på tronen.
I løpet av forvirringen, kaoset og de urolige tilstandene som styret til Stefan medførte, svingte maktbalansen mellom de føydale herrene da borgerkrig og lovløshet brøt ut. I et forsøk på å stoppe herjinger over grensene fra Skottland og Wales, delte Stefan ut store landområder. Hans konflikter med keiserinne Maud førte til en opprivende borgerkrig i tiden 1139–1153, som er benevnt «det engelske kaos under Stefan». Konfliktene med Maud ble hans undergang. Hun avventet situasjonen i Frankrike, før hun høsten 1139 invaderte England. Borgerkrigen gikk ikke i Stefans favør.
Stefan ble tatt til fange, og Maud ble dronning, men hun kom snart i konflikt med sine undersåtter, og ble kastet ut av London. En tid med opprør og borgerkrig uten avgjørelse eller overtak for noen av partene fulgte fram til 1148, da Maud vendte tilbake til Frankrike. Da Stefans sønn og etterfølger, Eustace, døde brått i 1153, inngikk en syk Stefan avtale med Maud om å la hennes sønn, Henrik av Anjou fra Huset Plantagenet, bli hans etterfølger. Avtalen holdt, og etter Stefans død i 1135 etterfulgte Mauds sønn Stefan som konge av England som Henrik II. Henrik II ble en av Englands største konger, og skaffet seg mye makt på bekostning av føydalherrene og kirken. Hans regjeringstid innebar sentral lovgivning og slutten på føydalismen.
Henrik II, sønn av Maud og Geoffrey V, greve av Anjou, var allerede greve av Anjou, hertug av Normandie og hertug av Aquitaine da han gikk i land i England. Med sine franske besittelser inngikk kongeriket England i en større kontinental union som i ettertiden har blitt kalt for Angevin-riket. Henrik ødela de gjenværende opprørsborgene i England og utvidet sin makt inn i Irland, Skottland, Wales, Flandern, Auvergne, Bretagne, Maine, Poitou, Touraine, Gascogne, Anjou, Aquitaine, og Normandie på forskjellig vis og på ulike nivåer.
Hans styre representerte en tilbakevending fra adelens makt til en sterk monarkisk stat i England. Det skjedde også en utjevning av kirkens makt til fordel for kongedømmet, noe som dog førte til konflikter, og som toppet seg i mordet på erkebiskop Thomas Becket i 1170. Hans periode bebudet også nytenkning og endring i lovgivningen og et radikalt skifte fra føydalisme. Under hans styre utviklet det seg et nytt aristokrati i treenigheten England, Angevin og Aquitaine, men uten den samme selvstendige makt som det tidligere anglonormanniske aristokratiet en gang hadde.
Henrik II var formelt sett, ved sine franske besittelser, en føydal vasall av den franske kongen, men i virkeligheten eide han større områder, hadde større inntekter og var langt mektigere enn sin franske overherre. Som konge av England var han dessuten jevnbyrdig og likestilt med den franske kongen. Henrik IIs plan om å dele sine omfattende besittelser og titler, skapte sjalusi og førte til at hans sønner gjorde opprør flere ganger. Det skjedde med oppmuntring og støtte fra deres mor, Eleonore av Aquitaine, ofte med den franske kongen som alliert. At to av dem døde, i 1183 og 1186, endret ikke opprørslysten og viljen til å gå imot faren.
Da Henrik II begynte å eldes, ble han angrepet av sin sønn Rikard, som i fellesskap med Filip II August av Frankrike beseiret ham i 1189. Henrik II ble tvunget til en ydmykende fredsavtale, og døde selv to dager etter. Rikard etterfulgte ham, og fikk tilnavnet  «Rikard Løvehjerte». Tilnavnet fikk han for sine mange kriger hvor han hevdet seg med stor kløkt og dyktighet, hovedsakelig mot Frankrike, hvor han forsvarte sine besittelser mot den franske konge Filip II August, men også gjennom hans deltagelse i det tredje korstog, hvor han nesten inntok Jerusalem. Rikard Løvehjerte har også blitt karakterisert som «den fraværende konge». I løpet av sitt ti år lange styre oppholdt han seg kun rundt seks måneder i England. Hans lange fangenskap i Tyskland gav den engelske økonomi store anstrengelser, og det samme gjorde hans mange kriger. Hans lange fravær betydde dog at den engelske statsadministrasjonen ble bygget opp til å klare seg uten kongens nærvær, noe som var blant de første forutsetningene for det kommende engelske parlament.
Kongedømmet England var en eneveldig og selvstendig stat fram til kong Rikard kom på tronen, da han gjorde det til en nominell vasallstat av Det tysk-romerske rike i 1194 som følge av de løsepenger som måtte betales for å få ham løslatt fra fangenskapet. Rikards bror Johan som etterfulgte ham, hadde ikke den samme dyktighet i krig og statsmannskunst. Hans tilnavn «Johan uten land» henspilte opprinnelig på at han som den yngste sønnen av kong Henrik ikke arvet landområder, men som konge ble tilnavnet like karakteristisk. Han tapte Normandie og tallrike andre franske territorier som en følge av det katastrofale tapet i slaget ved Bouvines.
Ansikt til ansikt med indre uro gjorde Johan kongedømmet England i 1212 til en betalende vasallstat av Den hellige stol, noe England forble fram til 1300-tallet da kongedømmet avviste pavens overherredømme og etablerte seg på nytt som et selvstendig kongedømme. Fra 1212 og framover hadde Johan en stødig politikk med å opprettholde et nært forhold til paven, noe som delvis forklarer hvordan han overtalte paven til avvise lovligheten av Magna Carta.
Johan greide å få den føydale adelen og ledende skikkelser innenfor kirken til fiender i en slik grad at de i 1215 ledet et væpnet opprør mot ham og tvang ham til å signere Magna Carta, noe som satte rettslige rammer for kongens personlige makt. Det var en avtale som ble inngått mellom den engelske kongen, adelen og geistligheten. Den gav adel og prester fordeler i blant annet skattespørsmål, og tvang også kongen til å dele makten med de to øverste stendene. Slagordet «ingen skatt uten representasjon» var svært essensielt, hvilket også senere gjorde seg gjeldende i den amerikanske frigjøringskampen.
Johans sønn Henrik III av England var bare ni år gammel da han ble konge. Hans styre var preget av tallrike opprør og borgerkriger, ofte framprovosert av inkompetanse og feilvurderinger i regjeringen og Henriks altfor store tillit til franske hoffmenn, noe som hindret engelsk adels innflytelse. En av disse opprørene, ledet av en misfornøyd adelig hoffmann, Simon de Montfort, var bemerkelsesverdig ved at den besto av en av de tidligste forløpere til den engelske parlament. I tillegg til å kjempe i Den andre baronenes krig gikk Henrik III til krig mot Ludvig IX av Frankrike, men ble beseiret i løpet av Saintongekrigen, skjønt den franske kongen unnlot å dra fordeler av denne seieren, blant annet for at han fokuserte på sitt kommende korstog, og at han respekterte sin motstanders rettigheter.
Styret til Edvard I av England var langt mer suksessfullt. Edvard fikk i gjennom en rekke lover som styrket makten til hans regjering og han sammenkalte det første offisielt godkjente engelske parlament (Se Modellparlamentet av 1295). Han erobret Wales og gjorde flere forsøk på å få kontroll over Skottland i en tid da det skotske kongedømmet i nord hadde problemer med arverekkefølgen til tronen. I motsetning til krigen i Wales ble krigene i Skottland en kostbar prosess hvor han ikke klarte å erobre landet og heller ikke fikk en avgjørelse.
Edvards sønn, Edvard II av England, ble en ulykke for England. Til tross for at han i det ytre lignet på faren, høy og kraftig, var han en svak konge som var mer opptatt av fornøyelser og sine yndlinger. Hans styre ble et mislykket forsøk på å kontrollere adelen som bare ble mer og mer fiendtlig innstilt mot ham. I nord begynte den skotske lederen Robert Bruce å gjenerobre, stykke for stykke, festning for festning, det skotske området som Edvard I hadde erobret. En stor engelsk hær ble slått i slaget ved Bannockburn, og Edvard II greide bare med nød og neppe å slippe levende unna. En av de favoritter som kongen viste særlig velvilje og ga store begunstiger til var Piers Gaveston, en ridder av beskjeden bakgrunn. Selv om det er en utbredt oppfatning at Edvard II og Gaveston var homofile, er det dog ingen konkrete historiske bevis; de var begge gift og hadde barn med sine hustruer. Kongens fiender, inkludert kongens bror Thomas av Lancaster, angrep Gaveston i et bakhold og myrdet ham i 1312.
Edvards fall kom i 1326 da hans franske dronning Isabella reiste til Frankrike, og etterhvert samlet en hær på kontinentet sammen med sin elsker Roger Mortimer, 1. jarl av March. Til tross for at invasjonshæren var liten og spinkel fikk de rask engelsk støtte for sin sak. Kongen tok flukten med sin nye yndling, Hugh Despenser. Sistnevnte ble tatt til fange og offentlig henrettet, og til sist ble også kongen tatt til fange og satt i internering i Gloucestershire hvor han ble myrdet på bestialsk vis en gang i løpet av høsten 1327, antagelig av agenter av Isabella og Mortimer. Sistnevnte styrte England på vegne av barnekongen Edvard III av England inntil denne ble myndig og tok makten på egen hånd, isolerte sin mor og henrettet Mortimer.
Svartedauden, en epidemi av byllepest, som spredte seg over hele Europa fra øst, kom til i England i 1348 og drepte så mye som en tredjedel til halve befolkningen på grovt regnet 6 millioner. Pesten kom til De britiske øyer via havnen i Weymouth, først rapportert i juni 1348. Den nådde London samme høst og i løpet av den neste sommeren var hele landet rammet. Først ved desember 1349 var utbruddet bortimot over. Det er vanskelig å anslå dødeligheten, men den seneste forskningen har justert tallet oppover. Det er et resultat av forskningen på bondesamfunnet som utgjorde 90 prosent av befolkningen. Mens det tidligere ble antatt at en tredjedel eller bortimot halvparten av befolkningen døde ut er det siste anslaget mest akseptert i dag, og en del mener antallet var høyere.
Det er påfallende i hvilken grad de engelske myndighetene håndterte krisen uten at landet havnet i kaos, religiøs galskap og totalt sammenbrudd slik som i Frankrike. Den største effekten var antagelig i spørsmålet om krig da ingen større hærtokt i Frankrike ble utført før i 1355. Allerede før svartedauden var det tegn på at det føydale England hadde en befolkningsvekst som landet hadde problemer med fø på med hungersnød som resultat (se blant annet Den store hungersnøden 1315–1317). Etter svartedauden ble de livegnes stilling faktisk forbedret da det var større rift om deres tjenester. Etter relativ kort tid vokste befolkningen og dekket befolkningstapet. Mens andre land, som Norge, fikk en varig knekk av pesten, synes det som om pesten på mange vis revitaliserte det engelske samfunnet.
Edvard III var en av de mer suksessfulle engelske monarker i middelalderen. Han gjeninnførte den kongelige autoritet etter det ødeleggende styret til sin far Edvard II og omformet England til en av de mest slagkraftige militærmakter i Europa. Hans styre så nødvendigheten av utvikling av lovgivningen og regjeringen, særlig utviklingen av det engelske parlament. Han styrte England gjennom svartedaudens herjinger og forble på tronen i femti år; ingen annen engelsk monark hadde regjert så lenge siden Henrik III, og ingen ville før Georg III som konge av Storbritannia.
Edvard III ble kronet da han var 14 år, og da han var 17 år ledet han et kupp mot regenten, Roger Mortimer. Etter å ha beseiret, men ikke underkastet, kongedømmet Skottland, erklærte han seg selv som den rettmessige arvingen til Frankrikes trone i 1338, noe som ble begynnelsen på hundreårskrigen. Etter innledende nederlag gikk krigen meget godt for England, og flere seirer førte fram til en meget gunstig avtale i freden i Bretigny. Under hans styre kom et opprør i Wales ledet av den walisiske prins Owain Glyndŵr. Dennes nederlag i 1412 for prins Henrik (den senere kong Henrik V av England) representerte det siste større militære forsøket til waliserne på å kaste av seg engelsk herredømme. Edvards senere år var dog markert av en rekke internasjonale feilslag og innenlands strid, hovedsakelig et resultat av hans egen treghet og eventuelt dårlige helse.
Edvard III ga landområder til mektige adelsfamilier, inkludert mange av kongelig slekt, og ettersom land var likestilt med makt kunne disse mektige menn gjøre krav på tronen. Etterkommeren til Edvard III ble sønnesønnen Rikard II, og hans eneveldige og arrogante styre tjente kun til å gjøre adelen fiendtlig. Den upopulære og barnløse kongen ble til sist avsatt ved et kupp i 1399 ledet av hans fetter Henrik IV, og kongen ble holdt innestengt til han antagelig ble myrdet eller sultet i hjel året etter. Den nye kongen klarte ikke å dempe urolighetene i landet. Henrik IV benyttet det meste av sitt styre til å forsvare seg mot sammensvergelser, opprør og forsøk på å myrde ham. Hans siste år var preget av sykdom, blant annet en ondartet hudsykdom som det har blitt spekulert på om var spedalskhet. Da han døde i 1413 ble hans sønn Henrik V konge. Hans styre huskes hovedsakelig for seieren over franskmennene ved Agincourt i 1415 under hundreårskrigen.
Henrik V døde av dysenteri i 1422 og etterlot seg flere ufullførte planer, blant å lede et nytt korstog for å gjenerobre Jerusalem fra muslimene. Hans sønn Henrik VI etterfulgte ham som konge. England led nederlag i hundreårskrigen i 1453 og kongen fikk et mentalt sammenbrudd som varte fram til julen 1454. Hans manglende kontroll fikk adelen til igjen å gjøre opprør, og en borgerkrig brøt ut i 1455, i ettertiden kjent som rosekrigene (etter huset Lancasters røde og huset Yorks hvite rose). Selv om krigshandlingene var sporadiske og små brøt monarkiets generelle autoritet sammen. Henriks fetter, avsatte ham i 1461, og innsatte seg selv som Edvard IV, men klarte ikke å gjeninnføre kongelig autoritet. Han beseiret Huset Lancaster i slaget ved Mortimer's Cross i 1461, men ble midlertidig avsatt i tidsrommet 1470–1471 da Richard Neville, jarlen av Warwick, brakte Henrik VI tilbake til makten. Seks måneder senere greide Edvard å beseire og drepe Warwick i et slag i 1471 og ta tronen tilbake. Henrik VI ble fengslet i Tower of London og døde etter sigende av melankoli det samme året, men ble mest sannsynlig myrdet på ordre av Edvard IV.
Rikard III var konge av England i to år, fra 1483 og til han døde i 1485. Han var den siste konge av Huset York og den siste av Huset Plantagenet. Da hans bror Edvard IV døde i april 1483 ble Rikard utnevnt til Lord Protector for kongeriket for Edvards sønn og etterfølger, den 12 år gamle kong Edvard V. Da den nye kongen reiste til London ble han møtt av Rikard og eskortert til Tower of London hvor han senere ble forent med sin yngre bror Richard. En offentlig kampanje ble satt i gang med den hensikt å fordømme Edvard IVs ekteskap med guttenes mor, Elizabeth Woodville, som ugyldig, noe som gjorde barna illegitime og derfor ikke arveberettiget til tronen. Den 25. juni støttet en forsamling av lorder og borgere disse kravene og den neste dagen begynte Rikard III offisielt sitt styre og ble kronet  i juli. De unge guttene forsvant i august og det er antatt at de ble myrdet av den nye kongen.
Det kom to betydelige opprør mot Rikard II. Den første kom i 1483, men det falt sammen. I 1485 kom det neste opprøret, ledet av Henry Tudor, 2. jarl av Richmond (den senere kong Henrik VII) og hans onkel Jesper Tudor. Opprørerne besto hovedsakelig av leiesoldater, og i slaget ved Bosworth Field falt Rikard III, den siste engelske konge som døde i et slag. Rikard IIIs nederlag var det avgjørende slaget i rosekrigen og er tidvis blitt sett på som slutten på middelalderen i England.
Da Henrik VII av England overtok tronen ebbet rosekrigene ut, men det var likevel neppe noen som i samtiden ville ha spådd eller trodd at Huset Tudor ville herske over England i de neste 118 år. Han gjorde krav på kronen ved erobring og Guds dom i slag. Det engelske parlamentet anerkjente ham raskt som konge, men Huset York var langt fra beseiret. Da han giftet seg med Edvard IVs eldste datter Elizabeth av York i januar 1486 ble Huset York formelt forent med Huset Lancaster.
De fleste europeiske herskere trodde ikke at Henrik ville overleve særlig lenge, og var derfor villig til å gi beskyttelse og hjelp til andre som gjorde krav på tronen. Konspirasjonene mot ham ble ingen alvorlig trussel før Rikard IIIs nevø John de la Pole, jarl av Lincoln, klekket ut et nytt forsøk i 1487. Ved å benytte seg av en bondegutt ved navn Lambert Simnel som utga seg for å være Edward, jarl av Warwick (mens den virkelige Warwick satt innelåst i Tower of London), ledet de la Pole en hær på 2 000 tyske leiesoldater (betalt av Margaret av York, hustru av hertug Karl I av Burgund) inn i England. Opprørerne ble beseiret og de la Pole drept i slaget ved Stoke Field. Da kongen innså at Simnel kun var en bedrager, forledet av voksne, lot han gutten bli ansatt i det kongelige kjøkkenet.
En mer seriøs trussel var Perkin Warbeck, en ungdom fra Flandern som utga seg for Edvard IVs sønn Richard. Igjen med økonomisk støtte fra Margaret av York invaderte han England fire ganger før han til sist ble tatt til fange og plassert i Tower of London. Både Warbeck og jarlen av Warwick var farlige, selv i fangenskap, og Henrik fikk dem begge henrettet i 1499, i god tid før Ferdinand II av Aragón og Isabella I av Castilla tillot at deres datter Katarina av Aragón fikk komme til England og gifte med seg med Henriks sønn Arthur. I 1497 oppsto et opprør mot skattene i Cornwall og rundt 20 000 marsjerte mot London. Henrik VII viste at han kunne bruke militær makt når han måtte og nedkjempet opprørerne ved elven Ravensbourne. Resten av hans styre ble relativt fredelig, til tross for en mindre uro for arverekkefølgen da hans hustru Elizabeth av York døde i 1503.
Henrik VIIs utenrikspolitikk var fredelig. Han dannet en allianse med Spania og med den tysk-romerske keiser Maximilian I, men i 1493, da de gikk i krig mot Frankrike, ble også England trukket inn i konflikten. Med en slunken statskasse og et usikkert grep om makten hadde Henrik liten lyst på krig. Han oppnådde raskt en forståelse med franskmennene og frasa seg alle krav på franske områder, unntatt havnen Calais. Til gjengjeld lovte Frankrike å anerkjenne ham som konge og slutte å gi beskyttelse til andre kongsemner. Kort tid etter ble franskmennene opptatt av Italia og vendte oppmerksomheten bort fra England. Henrik oppnådde også en forståelse med Skottland, og forhandlet fram et ekteskap med sin datter Margaret Tudor til den skotske kongen Jakob IV.
Da Henrik ble konge arvet han en regjering som var meget svekket av rosekrigene og med en bortimot tom statskasse. Gjennom en hard skattepolitikk og en tidvis hensynsløs skatteinnsamling og konfiskasjoner greide han å fylle statskassen igjen innen han døde. Han gjenoppbygget også regjeringens administrasjon. I 1501 døde hans sønn Arthur av sykdom i en alder av 15 år etter at han hadde giftet seg med den spanske prinsessen Katarina av Aragón. Arvingen til tronen ble derfor den neste eldste sønnen, Henrik VIII, som uten motstand ble Englands neste konge, og kunne gifte seg med sin avdøde brors hustru Katarina da hun sverget på at det første ekteskapet ikke var blitt fullbyrdet.
Henrik VIII begynte sitt styre med stor grad av optimisme. Den flotte, atletiske unge kongen sto i skarp kontrast til sin forsiktige, gnieraktige far. Henriks overdådige hoff førte raskt til at den skattekiste som han hadde arvet ble tømt. Han giftet seg med enken etter sin bror, Katarina av Aragón, og de fikk flere barn sammen, men den eneste som overlevde barndommen var datteren Maria.
I 1512 gikk den unge kongen til krig mot Frankrike. Selv om England var en alliert med Spania, en av Frankrikes hovedfiender, kom krigen kom hovedsakelig grunnet Henriks ønske om personlig ære, til tross for det faktum at hans søster Maria Tudor var gift med Ludvig XII av Frankrike. Krigen førte til lite; den engelske hæren led tungt av sykdom og ufyselig vær. En trefning, som Henrik beskrev som en større seier, var egentlig bare en kort trefning hvor franskmennene slo retrett nesten umiddelbart da de to styrkene møttes. Hendelsen fikk navnet Battle of the Spurs («Sporeslaget»), ettersom sporene var det eneste «våpen» som ble brukt.
I mellomtiden aktiverte Jakob IV av Skottland sin allianse med Frankrike og erklærte krig mot England (til tross for at han var Henriks andre svoger). Mens Henrik var i Frankrike var Katarina regent i hans sted, og hun og hennes rådgivere ble nødt til å stå imot trusselen fra nord. I slaget ved Flodden Field den 9. september 1513 gikk skottene på ett av sine største nederlag hvor det meste av den skotske adelen og kongen selv ble drept. Da Henrik kom tilbake ble han hyllet for denne seieren som han ikke hadde tatt del i.
Til sist var det ikke lenger mulig for Katarina å få flere barn, og kongen ble i økende grad nervøs for muligheten at hans datter Maria skulle arve tronen. Englands eneste erfaring med et kvinnelig overhode, Maud av England på 1100-tallet, hadde vært svært uheldig. Til sist bestemte han seg for å la seg skille fra Katarina og finne seg en ny dronning. Kirken kunne ikke akseptere dette, men Henrik siterte et avsnitt fra Tredje Mosebok: «Når en mann gifter seg med sin brors kone, er det en skammelig gjerning. Han vanærer sin bror; de skal ikke få barn» Katarina insisterte imidlertid på at hun og Arthur aldri hadde fullbyrdet deres kortvarige ekteskap og at det bibelske forbudet derfor ikke var gyldig. Tidspunktet for Henriks sak var ikke heldig. I 1527 var paven blitt tatt til fange av keiser Karl V av Det tysk-romerske rike, nevø av Katarina, og den mektigste herskeren i Europa ved siden av sin erkefiende Frans I av Frankrike. Det var ikke mulig for kirken å tillate skilsmisse under disse omstendigheter. Henriks neste skritt var like dramatisk som enkelt, han løsrev England fra den katolske kirke, en prosess som har blitt kjent som den engelske reformasjon.
Den nyetablerte engelske kirke var i hovedsak fortsatt en katolsk kirke, forskjellen var at det var kongen, og ikke paven, som var dens overhode. Det tok endel år før atskillelsen var fullført, og i prosessen ble mange mennesker henrettet for å motsette seg kongens religiøse politikk, mest kjent er forfatteren og statsmannen Thomas More. Under oppløsningen av Englands klostre i tiden 1538 og 1541 ble de katolske klostrene i England oppløst og deres eiendommer overtatt av den engelske kronen.
I 1530 ble Katarina forvist fra hoffet. Deres ekteskap ble erklært ugyldig, noe som gjorde Maria til illegitim. Fram til sin død i 1536 levde Katarina ensomt i en isolert herskapsbolig på landet. Henrik giftet seg med sin elskerinne Anne Boleyn som snart ble gravid. Den 7. september 1533 fødte hun til kongens store skuffelse en datter, Elisabeth. I 1536 da Anne var gravid på nytt ble Henrik kvestet i en ridderturnering, og forskrekket over dette fødte hun for tidlig et dødfødt barn, en gutt. Kongen ble da overbevist om at dette ekteskapet var forhekset og fant seg et nytt dronningemne, Jane Seymour. Han fengslet Anne i Tower of London, anklaget for det meste, blant annet hekseri og utroskap med sin egen bror. Hun ble halshugget sammen med fem menn (hennes bror inkludert), og ekteskapet erklært ugyldig. Elisabeth, som hennes halvsøster Maria, ble erklært som illegitim.
Henrik giftet seg øyeblikkelig med Jane Seymour som ble gravid bortimot like raskt. Den 12. oktober 1537 fødte hun en gutt, Edvard, som ble mottatt med store feiringer. Kongens leting etter en sønn var endelig over så lenge Edvard kunne holde seg frisk. Imidlertid døde dronningen av barselfeber ti dager senere, og Henrik VIII sørget tungt. Da han selv døde ni år senere ble han gravlagt ved siden av henne.
Kongen giftet seg på nytt for fjerde gang i 1540 til tyske Anna av Kleve for å inngå en politisk allianse med hennes protestantiske bror, hertugen av De forente hertugdømmene Jülich-Kleve-Berg. Henrik håpet også på enda en sønn som reserve i tilfelle noe skulle skje med Edvard. Dronningen var en skuffelse, og han oppfattet henne som kjedelig og ikke attraktiv, og han klarte ikke å fullbyrde ekteskapet. Raskt fikk han skilt seg fra henne, og hun ble i England og overlevde ham. Henrik giftet seg igjen med den 19 år gamle Katarina Howard som kom fra den mektige Howard-familien. Da det ble gjort klart for ham at hun verken var jomfru ved bryllupet og heller ikke trofast etter fikk han henne henrettet og ekteskapet erklært ugyldig. Hans siste ekteskap var til Katarina Parr som fungerte mer som en sykepleier for ham enn noe annet, ettersom hans helse hadde forfalt drastisk siden ulykken i ridderturneringen i 1536.
I 1542 gikk han inn i en ny krig mot Frankrike, men ulikt hendelsene i 1512 fikk han store vanskeligheter. Krigen skaffet England byen Boulogne, men ikke noe mer, og Frankrike gjenerobret byen i 1549. Skottland erklærte krig på nytt og i slaget ved Solway Moss gikk skottene igjen på et alvorlig nederlag.
Henriks paranoide vrangforestillinger ble verre i hans siste år. Det totale antallet henrettelser som ble utført under hans 38-årige styre kom opp i flere tusener. Han døde i januar 1547 i en alder av 55 år og ble etterfulgt av sin sønn.
Edvard VI var kun ni år gammel da han ble konge i 1547. Hans onkel, Edward Seymour, 1. hertug av Somerset, hadde forfalsket Henriks testamente slik at han selv fikk mye av kongens makt gjennom tittelen Riksforstander. Mens en del historikere har sett på Edvard VI som en høysinnet idealist, førte hans manglende grep om makten til en krise i 1549 da mange provinser brøt ut i opprør. Ketts opprør i Kent og Bønnebokopprøret i Devon og Cornwall kom samtidig med at man fryktet invasjon fra Skottland og Frankrike. Regentskapsrådet mislikte hertugen av Somerset på grunn av hans egenrådige fremferd, og han ble til sist fjernet av John Dudley, Lord President av Northumberland. Han fortsatte i noenlunde samme stil, men ikke mer enn at han ble godtatt av rådet. Det var i Edvards tid at England ble en protestantisk nasjon.
Da Edvard VI lå for døden av tuberkulose i 1553 la Dudley planer om å sette Lady Jane Grey på tronen og gifte henne bort til sin sønn, slik at han kunne beholde grepet om makten. Statskuppet var mislykket, og Maria I overtok tronen under demonstrasjoner til hennes fordel i London. Hun fikk henrettet Jane Grey som var dronning i kun ni dager. Maria var en fanatisk katolikk, påvirket av den katolske kongen av Spania og den tysk-romerske keiser Karl V, og forsøkte å gjeninnføre katolisismen i England. Inkvisisjonen ble iverksatt, og 274 protestanter ble brent, derav hennes tilnavn «Maria den blodige». Hun var svært upopulær blant folket, og blant hoffet på grunn av hennes mann Filip II av Spania og hans folk i England. Maria tapte Calais, den siste engelske besittelsen på kontinentet, og ble dermed enda mer upopulær (unntatt blant katolikker), men slo tilbake et opprør ledet av sir Thomas Wyatt den yngre. Hun fikk aldri barn, men hadde to innbilte svangerskap som førte til offentlige feiringer, og døde antagelig av kreft i november 1558, førtito år gammel. Hennes halvsøster Elisabeth var den neste av Henrik VIIIs barn som arvet tronen.
Elisabeth Is styre etter at hun besteg tronen i 1558, bragte en viss stabilitet til riket, etter uroen under Edvard og Maria. Religionsspørsmålet som hadde splittet landet siden Henrik VIII ble bilagt ved en religionsbåndleggelse, hvor den engelske kirken ble gjort til omtrent det den er i våre dager. Elisabeths største suksess var å balansere puritaneres og pavetro katolikkers interesser. Hun klarte å unngå å støte noen av dem bort, men mot slutten av sin regjeringstid, da England nærmet seg krig med Spania, undertrykket hun katolikkene.
Under Elisabeth vedvarte freden innenlands, bortsett fra Nordjarlenes opprør i 1569, som egentlig viste hvor effektivt hun hadde økt sin egen makt på adelens bekostning. En av de mest kjente hendelser i engelsk historie fant sted under hennes styre, da den spanske armada ble slått tilbake av sir Francis Drake i 1588, selv om krigen ble meget kostbar også for England, og ikke endte før etter Elisabeths død. Hennes regjering gjorde mye for å fullføre arbeidet Thomas Cromwell hadde påbegynt under Henrik VIII, for å utvide regjeringens rolle og gjøre allmenne rettsregler og administrasjon virksomme i hele riket. I løpet av hennes styre og kort tid etter vokste befolkningen betydelig, fra rundt 2 millioner i 1520 til rundt 4-5 millioner i 1600. Av befolkningen bodde 10 % byene og halvparten av disse (altså 5 % av landets befolkning) i London.Tudor-dynastiet regnes gjerne som en avgjørende tid, hvor mange spørsmål ble stilt som måtte få svar i det kommende århundret og under den engelske borgerkrigen. Dette gjaldt maktbalansen mellom konge og parlament og hvem som skulle kontrollere hvem. Noen historikere mener at Thomas Cromwell medvirket til en «Tudorrevolusjon», og det er ubestridt at parlamentet fikk mer makt under hans kanslerembede. Andre mener at «Tudorrevolusjonen» egentlig varte til slutten av Elisabeths regjeringstid, da alle endringene ble tømret fast. Det kongelig rådet (Privy Council, Geheimråd) fikk mindre betydning etter Elisabeth, men mens hun levde var det fremdeles virkningsfullt.
Striden mellom Elisabeth og hennes kusine, dronning Maria Stuart av Skottland, som var en hengiven katolikk, har blitt berømt. Maria Stuart var blitt tvunget til å abdisere da Skottland ble protestantisk og flyktet til England hvor Elisabeth fikk henne arrestert. Maria tilbrakte de neste 18 årene i fangenskap, men hun var altfor farlig levende da de katolske maktene i Europa betraktet henne som Englands rettmessige hersker, og ikke Elisabeth. Hun ble til sist stilt for retten for forræderi, dømt til døden og halshugget i februar 1587.
Elisabeth døde barnløs i 1603, og ble etterfulgt av sin nærmeste slektning, kong Jakob VI av Skottland (ironisk nok sønn av Maria Stuart), som da også ble Jakob I av England.
Den skotsk-engelske kongen Jakob I & VI, som han formelt ble benevnt, ble den første monark som hersket over hele øya Storbritannia, skjønt det var en union mellom de selvstendige nasjonene England og Skottland, og begge land forble adskilte politiske enheter fram til 1707.
Det ble gjort flere forsøk på å myrde kong Jakob, blant annet Maine-komplottet i nærheten av dagens Le Mans i Frankrike av engelske katolikker, og Bye-komplottet, også i 1603. Det som ble mest berømt var Kruttsammensvergelsen i 1605, av en gruppe katolske konspiratører ledet av Guy Fawkes og det førte til stor antipati i England mot den katolske tro. Da Jakob ble konge inngikk han øyeblikkelig fred med Spania, og i løpet av den første halvdelen av 1600-tallet forble England stort sett ikke deltagende i europeisk politikk.
I 1607 grunnla England en bosetning ved Jamestown i Den nye verden. Det ble begynnelsen på den engelske koloniseringen av Nord-Amerika. Mange engelskmenn bosatte seg i Nord-Amerika av religiøse eller økonomiske grunner. Rundt 70 prosent av utvandrerne fra England som kom i tiden mellom 1630–1660 var kontraktstjenere. Ved år 1700 hadde plantasjeeiere i Chesapeake Bay innført omtrent 100 000 kontraktstjenere, mer enn 75 prosent av alle europeiske innvandrere til Virginia og Maryland. Engelske handelsmenn som holdt plantasjer i de varme sørlige delene av Amerika benyttet først indianere som slaver, men gikk raskt over til å benytte seg av importerte afrikanere for å kultivere plantasjene og selge råmateriale (særlig bomull og tobakk) til Europa. Engelske handelsmenn som var involvert i kolonisering oppsamlet formuer tilsvarende den rikdommen som de aristokratiske landeierne hadde i England, og deres penger, som ga vekst til en voksende mellomklasse, endret for alltid den politiske maktbalansen i England.
De amerikanske koloniene ble i det lange løp ikke inntektsgivende for moderlandet. Pennsylvania og Delaware ble hjem for en stor befolkning av selvforsynte bønder fra ulike deler av Europa, særlig Tyskland. New York handlet med pirater og smuglere, og koloniene i New England frustrerte stadig den engelske regjeringens forsøk på å utnytte områdets skoger for skipsbygging. Kun områdene i Virginia og Chesapeake Bay produserte en nyttig salgbar avling, tobakk, men den utarmet raskt jorda. Ved slutten av 1700-tallet hadde tobakksindustrien i Virginia blitt fullstendig ruinert ved utmagring av jorda og lave priser. Faktisk var de små sukkerproduserende øyene i Karibien mer verdt enn alle de 13 koloniene i Amerika samlet.
De engelske koloniene hadde ikke en selvstendig utenrikspolitikk, men på alle andre områder var de overlatt til å håndtere sine egne anliggender. Dette var svært forskjellig fra den autoritære kontrollen som Frankrike og Spania håndhevet for sine kolonier. Det var gradvise inngrep i rettighetene til koloniene på begynnelsen av 1760-tallet som førte til den amerikanske uavhengighetskrigen, noe som ikke var mulig i de franske og spanske koloniene.
Den første engelske borgerkrigen brøt ut i 1642, hovedsakelig grunnet en rekke konflikter mellom Jakobs sønn Karl I av England og Det engelske parlamentet. Da den kongelige hæren ble beseiret av parlamentets hær, New Model Army, i slaget ved Naseby i juni 1645 overga Karl I seg til den skotske hæren ved Newark og ble til sist overgitt det engelske parlamentet tidlig i 1647. Han flyktet og det ble utbruddet av den andre engelske borgerkrigen, skjønt det ble en kortvarig konflikt da parlamentshæren raskt sikret landet. Pågripelsen og den påfølgende rettssak mot kongen førte til at han ble halshugget i januar 1649 ved Whitehall Gate i London, og det gjorde England til en republikk. At det engelske folk kunne henrette sin egen konge sendte sjokkbølger gjennom resten av Europa. Kongen selv argumenterte til det siste at kun Gud kunne dømme ham.
New Model Army, under kommando av Oliver Cromwell, vant avgjørende seirer mot de rojalistiske hærene i Irland og Skottland. Cromwell ble gitt tittelen Lord Protector eller riksforstander i 1653, noe som gjorde ham til «konge i alt unntatt navnet» i henhold til hans motstandere. Etter at han døde i 1658 ble han etterfulgt av sin sønn Richard Cromwell, men han manglet sin fars stridighet og glød, og ble tvunget til å abdisere innen et år. For en tid lå det an til en ny borgerkrig da New Model Army delte seg i ulike fraksjoner. Tropper stasjonert i Skottland under ledelse av George Monck marsjerte til sist til London og gjeninnførte orden og kontroll.
Monarkiet ble gjeninnført i 1660 da kong Karl II av England kom til London. Etter nederlaget for Cromwell hadde han levd i eksil i Frankrike.
I 1665 ble London herjet av en pestepidemi, og i 1666 ble hovedstaden hardt skadet av den store brannen. Den raste i fem dager, og ødela rundt 15 000 bygninger.
Etter at monarkiet var gjeninnført var kronens makt blitt redusert, og ved 1700-tallet var England bortimot like fritt som Nederland for folket, de lavere klasser unntatt. Karl II ble populært kjent som «Merrie Monarch», den lystige monarken, med referanse til både det glade livet og hedonismen ved hans hoff, åpningen av teatrene og en friere presse, og den generelle lettelse å kunne vende tilbake til det normale etter det mørke eller gledeløse styret til Cromwell og puritanerne. Dronningen fødte ham ingen barn, men Karl II anerkjente minst 12 barn utenfor ekteskap med ulike elskerinner. Kongen selv var sympatisk innstilt til katolisismen, og da kongens bror Jakob, hertug av York, var katolikk utløste det en politisk krise i årene 1678–1681 for å få ham ekskludert fra arveretten til tronen. Krisen førte til opprettelsen av de politiske partiene, toriene, som motsatte seg ekskluderingen, og whigene, «landpartiet», var tilhenger av ekskluderingen.
I 1680 oppsto arvefølgekrisen på grunn av de omfattende protestene mot at en katolikk skulle bli konge av England da Jakob, hertug av York, var den åpenbare arving til kong Karl II. Ved kongens død i 1685 ble likevel kongens katolske bror kronet som kong Jakob II & VII. Kongens eneveldige ambisjoner, opprettelsen av en stor stående hær, og ansettelse av katolikker i ledende stillinger førte til at ulike politiske fraksjoner presset på for at den hollandske protestantiske prins Vilhelm av Oranien skulle erstatte kong Jakob II. Vilhelm av Oraniens berettigelse var at han var gift med protestantiske Maria, datter av Jakob II. Hun var også hans fetter. Denne prosessen ble kjent som Den ærerike revolusjon.
I november 1688 gikk Vilhelm i land i England med en invasjonsstyrke på rundt 40 000 mann (omtrent det dobbelte av den spanske armada). Det kom til to avgjørende slag, og store antikatolske opptøyer i flere byer, blant annet London. Det var tvil om lojaliteten til kong Jakobs soldater. En av hans kommandanter, John Churchill, 1. hertug av Marlborough, deserterte til Vilhelm av Oranien. Jakob II tilbød frie valg og amnesti til opprørerne, men i virkeligheten hadde han allerede tatt beslutningen om å flykte fra England da han fryktet å bli halshugget. Natten mellom 9. og 10. desember 1688 forsøkte kongen og hans sønn, prinsen av Wales, å flykte til Frankrike, men ble tatt til fange av noen fiskere. Da Vilhelm ankom London ble han feiret av befolkningen med oransje bånd. Det ble gitt ordre om at hvis Jakob ønsket å reise skulle ingen hindre ham, og således ikke skape en martyr for den katolske saken. Den 23. desember 1688 dro den avsatte kongen til Frankrike.
Maria ble kronet sammen med sin mann Vilhelm III som dronning og konge, og etter hennes død fortsatte han som konge. Deres felles regjeringstid refereres ofte til som Vilhelm og Marias tid. Selv om hun var regjerende dronning, og ikke bare gemalinne, var det i realiteten Vilhelm som fungerte som monark det meste av tiden.
I desember 1689 ble et av de viktigste konstitusjonelle dokumenter i engelsk historie, Bill of Rights, Loven om rettigheter, godkjent. Loven som endret og bekreftet mange tidligere forskrifter etablerte restriksjoner for kongelig forrett. Loven sikret blant annet at kongen ikke kunne utsette lover som var blitt godkjent av parlamentet, pålegge skatter uten parlamentets godkjennelse, innskrenke retten til å protestere, holde en stående hær i fredstid uten parlamentets godkjennelse, nekte protestanter retten til å bære våpen, urimelig innblanding i valg til parlamentet, straffe medlemmer av enten overhuset eller underhuset for hva som blir sagt i politiske debatter, kreve utilbørlige kausjoner eller påføre grusomme og uvanlige straffer. Vilhelm var ikke velvillig til å godkjenne slike begrensninger i monarkens makt, men valgte å ikke gå inn i en konflikt med parlamentet og sa seg enig i å følge lovene.
Jakob II gjorde forsøk på å gjenerobre tronen med makt gjennom krigen på Irland, referert til som både Vilhelmittkrigen og Jakobittkrigen, eller Striden om de to konger. Katolikkene ble kalt for jakobitter ved at de var lojale til Jakob II. Den avsatte kongen ble endelig beseiret av Vilhelm III i slaget ved Boyne i 1690, et slag som fortsatt blir feiret av protestantene i Nord-Irland.
I deler av Skottland og Irland forble katolikkene lojale til Jakob II og ga ikke opp håpet om at han skulle gjeninnsettes som konge. Det fulgte flere blodige opptøyer. Som et resultat av disse ble enhver som nektet å sverge lojalitet til den seirende kong Vilhelm III straffet strengt. Det mest beryktede eksempelet på denne politikken var Glencoemassakrene i 1692. Jakobittenes opprør fortsatte fram til midten av 1700-tallet inntil sønnen til den siste katolske fordringshaveren til tronene, James Francis Edward Stuart (Jakob VIII og III), satte i gang det siste felttog i 1745 fra Skottland. Jakobittstyrkene til prins Charles Edward Stuart, som også huskes av skottene som «Bonnie Prince Charlie», ble endelig beseiret i det blodige slaget ved Culloden i 1746.
I tråd med vanlig praksis regnes «Englands historie» fram til unionen vedtas i 1707
England var i voldsom vekst på 1700-tallet, økonomisk, befolkningsmessig og teknologisk, og tidlig i århundret var det rundt 10 millioner mennesker som levde i England. Samtidig er det beregnet at rundt to millioner var «omvandrende landstrykere, prostituerte, tiggere eller nødlidende». I 1700-tallets England var minst halvparten av befolkningen tidvis eller sesongmessige avhengig av former for veldedighet for å overleve. Under de engelske fattiglovene var et arbeidshus et system hvor mennesker som ikke kunne understøtte seg selv i England, Wales, Skottland og Irland hadde et sted hvor de kunne leve og arbeide. Ved 1776 hadde rundt 1 912 arbeidshus blitt etablert i England og Wales og huset rundt 100 000 trengende.
Acts of Union, Forordningene om union, mellom kongedømmet England og kongedømmet Skottland var to lover som ble vedtatt av begge parlamentene i 1707 hvor de begge ble oppløst for å dannet kongedømmet Storbritannia regjert av et felles britisk parlament i henhold til unionstraktaten. Forordningen forente begge kongedømmene (tidligere adskilte stater med adskilte lovverk, men med samme monark) til et kongedømme, Storbritannia.De to landene hadde delt en monark siden Kronenes union i 1603 da kong Jakob VI av Skottland arvet den engelske trone etter Elisabeth I av England. Han forlot Skottland og kom aldri mer tilbake. Det hadde vært gjort tre forsøk tidligere; i 1606, 1667 og 1689, på å forene de to nasjonene, men det var ikke før på begynnelsen av 1700-tallet det var vilje i begge parlamenter, skjønt av ulike grunner.
Forordningene fikk effekt fra den 1. mai 1707. På denne dato ble det skotske parlamentet og det engelske parlamentet forent for å dannet Storbritannias parlament, i Palace of Westminster i London, det tidligere sted for Englands parlament slik at forandringen for England ikke ble stor. Historikeren Simon Schama har sagt om unionen at «Hva som begynte som en fiendtlig sammenslåing endte til sist opp i et fullt fellesskap i det mektigste konsern i verden... det var en av de mest forbausende omforminger i europeisk historie.»I 1714 endte styret til dronning Anne av Storbritannia. Hun var den siste monark av Huset Stuart. Hun ble etterfulgt av sin tremenning, Georg Ludwig av Hannover, som nedstammet fra Stuartene gjennom sin bestemor på morsiden, Elisabeth av Bøhmen, datter av Jakob VI & I. Han lærte seg imidlertid aldri flytende engelsk, og det ble kun snakket tysk ved hoffet i hans regjeringstid. Han var den første britiske monark av huset Hannover, som regjerte Storbritannia frem til dronning Victoria døde i 1901.
Acts of Union av 1800 assimilerte formelt Irland innenfor den britiske politiske prosess og fra 1. januar 1801 ble det opprettet en ny stat som ble kalt Det forente kongerike Storbritannia og Irland, noe som forente kongedømmet Storbritannia med kongedømmet Irland for å danne en politisk enhet. Den engelske hovedstaden London ble gjort til hovedstad for unionen.
I løpet av slutten på 1700-tallet og begynnelsen av 1800-tallet var det betydelige sosiale omveltninger, da det tidligere hovedsakelig jordbrukssamfunnet ble omformet ved teknologisk framgang og økende mekanisering i det som beskrives som den industrielle revolusjon. Store deler av arbeidsstokken på landet og i jordbruket ble flyttet inn til byene som var sentrene for produksjonen da dampdrevet produksjon kunne utkonkurrere den tradisjonelle hjemmebaserte ullindustrien.
Den påfølgende overbefolkning og trangboddhet i områder med manglende infrastruktur for å håndtere befolkningen førte til dramatiske sosiale problemer som barnedødelighet. Overgangen til industrialismen ble ikke bare møtt med begeistring. Mange så sitt levevis med rette truet av prosessen. Mot slutten av 1800-tallet begynte derimot arbeiderne og de lavere klassene å få økt politisk makt og de sosiale forskjellene utjevnet seg gradvis, særlig inn på 1900-tallet.
Etter flere år med politisk og militær agitasjon for irsk selvstyre, «Home Rule», etablerte Den anglo-irske traktat av 1921 Den irske fristaten (i dag republikken Irland) som en atskilt stat, men etterlot det protestantiske Nord-Irland som en del av Storbritannia. Det offisielle navnet for sistnevnte ble da Det forente kongerike Storbritannia og Nord-Irland.
Konstitusjonelt forble Skottland en selvstendig stat selv om landet ble styrt fra London, men det har i hele unionstiden hatt en egen forvaltning, inkludert eget juridisk og rettslig system som bygger på andre prinsipper enn de engelske. Etter en folkeavstemning ble det egne skotske parlamentet gjenopprettet i 1999.
England (og Skottland) som en del av Storbritannia ble medlem av Det europeiske fellesskap (EEC) i 1973 som igjen ble til Den europeiske union i 1993.
Davie, Norman (1999): The Isles, A History, Oxford University Press, ISBN 0-19-513442-7
Downham, Clare (2008).  Stefan Brink og Neil Price, red. The Viking World: Vikings in England. New York: Routledge. s. 341–350. ISBN 0-203-41277-X. 
Schama, Simon (2000): A History of Britain: At the Edge of the World, 3500 BC – 1603 AD, BBC/Miramax, ISBN 0-7868-6675-6
Schama, Simon (2001): A History of Britain, Volume 2: The Wars of the British 1603–1776, BBC/Miramax, ISBN 0-7868-6675-6
Schama, Simon (2002): A History of Britain – The Complete Collection on DVD, BBC 2002 ASIN B00006RCKI
Trevelyan, G. M. (1944): English Social History: A Survey of Six Centuries from Chaucer to Queen Victoria, Penguin Books (1970, 2000)

Enkeltdistanse-VM på skøyter 1996 – 3000 meter kvinner ble arrangert fredag 15. mars 1996 i Vikingskipet, Hamar. Gunda Niemann ble verdensmester.

Enoch James «Knocker» West (født 31. mars 1886 i Hucknall Torkard i Nottinghamshire, død september 1965) var en engelsk fotballspiller, mest kjent for sin tid som angrepsspiller for Manchester United i årene fra 1910 til 1915. Han ble i 1915 utestengt fra fotballen på livstid da han ble funnet skyldig i kampfiksing, men fikk dommen omgjort og ble frikjent i 1945.
West startet karrieren hos Sheffield United. Ettersom han ikke var noen suksess der, ble han i 1905 solgt til Nottingham Forest for 5 pund. Her begynte han å vise lovende takter, og Manchester United kjøpte ham opp i 1910. Enoch West var med på å vinne ligamesterskapet i sesongen 1910–11 og var klubbens toppscorer tre år på rad, i sesongene 1910-11, 1911-12 og 1912-13. West spilte totalt 181 kamper og scoret 80 mål for Manchester United.
Han ble i 1915, sammen med tre andre spillere fra Manchester United og fire spillere fra Liverpool, dømt for kampfiksing, og ble utestengt fra all fotball for livstid. West protesterte, og forlangte å få dommen omgjort. I 1945 vant han ankesaken, og hans suspensjon på 30 år er fremdeles den lengste suspensjonsperioden i ligaens historie. Ettersom han da var blitt 61 år gammel, var han ikke involvert i fotball etter 1915.
«Free The Manchester United One», en bok skrevet av Graham Sharpe, omhandlet Enoch Wests forsøk på å renvaske seg, selv flere år etter hans utestengelse.

Enoplometopus callistus er en art av revhummere i slekten Enoplometopus (familie Enoplometopidae) i ordenen Reptantia innenfor den store gruppen tifotkreps. Dette er en type hummer som på engelsk kalles «reef lobster», og som lever på relativt grunn havbunn hvor den gjemmer seg mellom steiner, i klipper eller blant korallrev. Slekten er trolig synonym med Hoplometopus, i alle fall for identifiserte arter hittil. Enoplometopus callistus er en av i alt ca 21 anerkjente arter (2013).
Denne arten lever langs hele kysten av Vest-Afrika og i Guineabukta, samt opp til Kapp Verde og Kanariøyene.
Hoplometopus callistus (Intès & Le Loeuff, 1970) = Enoplometopus callistus (Intès & Le Loeuff, 1970)
de Grave, Sammy, et. al., «A classification of living and fossil genera of decapod crustaceans», i: Raffles Bulletin of Zoology. Suppl. 21, 2009, side 1–109
Enrico Gasparri (født 25. juli 1871 i Ussita ved Norcia i Italia, død 20. mai 1946 i Roma) var en av Den katolske kirkes kardinaler, og var tilknyttet Den romerske kurie og det pavelige diplomati, bl.a. som nuntius i Colombia og Brasil. Han var prefekt for Den apostoliske signatur 1933–1946. 
Han ble kreert til kardinal i 1925 av pave Pius XI. Hans kreasjon krevde at det ble gjort unntak fra den piobenediktinske kirkelovs kanon 232,3, som forbød at noen som hadde en onkel tilhørende kardinalskollegiet fra å bli kardinal. Hans onkel Pietro var blitt kreert til kardinal i 1907 og var fremdeles i live. 

Enron-skandalen var en finansskandale i USA, avdekket sent i 2001, som involverte energiselskapet Enron og revisjonsfirmaet Arthur Andersen. Etter en rekke avsløringer som rapporterte om uvanlige regnskapsprosedyrer på grensen til bedrageri, som hadde foregått på hele 90-tallet, stod Enron i fare for å gjennomgå historiens største konkurs ved midten av november 2001. Et redningsforsøk av en «hvit ridder», det mindre men lignende energiselskapet Dynegy, var ikke gjennomførbart. Enron gikk konkurs den 2. desember 2001.
Da skandalen ble avslørt, falt Enron-aksjen fra over 90 dollar til bare få cent. Dette kom som et stort sjokk på finansverdenen, med tanke på at Enrons aksjer hadde blitt ansett som «blue chip». Enrons fall skjedde etter at det ble avslørt at store deler av fortjenesten og utbyttet var et resultat av forhandlinger med spesialforetak (selskaper som de kontrollerte). Disse transaksjonene gjorde det mulig for Enron å utelate store gjeldsforpliktelser og faktiske tap fra regnskapet.
I tillegg førte skandalen til oppløsningen av Arthur Andersen, som på det tidspunktet var et av verdens fem største revisjonsselskaper.
På begynnelsen av 1990-tallet innførte den amerikanske kongressen en ny lov som deregulerte salget av elektrisitet. Det samme hadde blitt gjort for naturgass noen år tidligere. Dette hadde ført til energimarkeder hvor det var mulig for selskaper som Enron å lykkes, mens produsenter og lokale myndigheter ofte klaget over den prisvolatiliteten som hadde oppstått. Sterk lobbyvirksomhet fra Enron og andre, derimot, holdt systemet på plass.Mot slutten av 90-tallet ble Enron-aksjen handlet for 80–90 dollar, og få virket bekymret over uklarhetene rundt de finansielle avsløringene om selskapet. I juli 2001 rapporterte Enron om en omsetning på 50,1 milliarder dollar, nesten tredoblet siden årsskiftet, og slo analytikernes estimater med 3 cent per aksje. På tross av dette holdt Enrons profittmargin seg på et beskjedent gjennomsnitt på omtrent 2.1 %, og aksjeprisen hadde falt med over 30 % siden samme kvartal i 2000.Bekymringene økte derimot i omfang. Enron hadde nylig stått i mot flere alvorlige driftsutfordringer; logistiske vanskeligheter med å drive en ny handelsenhet med kommunisering over bredbånd, etablering av Dabhol Power-prosjektet, et stort kraftverk i India, og kritikk av selskapet for dets angivelige rolle i strømkrisen i California i 2000-2001.
Den 15. august 2001 annonserte Jeffrey Skilling, adm. dir. i Enron og tidligere energikonsulent ved McKinsey & Company, at han trakk seg fra sin stilling etter bare seks måneder. Skilling hadde vært ansatt i Enron siden 1990.
«Årsakene til at jeg forlater bedriften er personlige,» sa Skilling på den tiden, «men jeg skal bare holde det privat en stund». Årvåkne personer merket seg at Skilling hadde solgt minst 450 000 aksjer i Enron før sin avskjed, til en verdi på omtrent 33 millioner dollar (selv om han fortsatt eide over en million aksjer den datoen han sluttet). Likevel gikk Kenneth Lay, styrelederen i Enron, ut og forsikret analytikerne at det var «absolutt ingen regnskaps-, handels- og reservespørsmål, eller tidligere ukjente problemer» i etterkant av avgangen. Han forsikret videre rystede og forskrekkede markedsovervåkere at det «ikke ville bli noen endring i selskapets ytelse eller fremtidsutsikter i dets videre vekst» som en konsekvens av Skillings avgang. Lay annonserte at han selv ville beholde posisjonen som administrerende direktør.
Dagen derpå innrømmet derimot Skilling at Enron-aksjens fallende pris var en av hovedårsakene til hans avgang. Spaltisten Paul Krugman, i New York Times, hevdet at Enron var et eksempel på konsekvensene som oppstår fra dereguleringen og kommersialiseringen av slikt som energi. Et par dager senere gikk Lay ut og forsvarte Enron og selskapets filosofi, i et brev til redaktøren:
Mot slutten av august 2001, med selskapets aksjekurs i stadig fall, hadde Lay ansatt  Greg Whalley (39) som adm. dir. og teknisk direktør for Enron Wholesale Services og Mark Frevert (46), som tidligere hadde vært Whalleys sjef i Enron Wholesale, til en posisjon i styret. Flere påstod at Enrons investorer hadde et stort ønske om å beroliges, ikke minst fordi selskapets forretninger var vanskelige å forstå seg på («utydelige») og vanskelig å uttrykke i en regnskapsrapport. «Det er virkelig hardt for analytikere å finne ut hvorvidt Enron tjener penger i et gitt kvartal, og hvor de taper penger», sa en analytiker. Lay aksepterte at Enrons forretninger var komplekse, men forsvarte seg ved å si at analytikere «aldri ville få all den informasjonen de ønsker» for å tilfredsstille deres nysgjerrighet. Han forklarte også at kompleksiteten knyttet til forretningene hadde mye å gjøre med skattestrategier og posisjonssikring.Lays innsats ble møtt med begrenset begeistring; den 9. september 2001 kommenterte en kjent hedgefondsjef at «Enron-aksjen handles under en sky». Skillings plutselige avgang, kombinert med uklarhetene rundt Enrons regnskap, gjorde skikkelige bedømmelser vanskelig for Wall Street. I tillegg innrømmet selskapet gjentatt bruk av «transaksjoner mellom relasjoner», noe mange fryktet kunne misbrukes enkelt ved å overføre tap som ellers ville vises i Enrons egen balanseoppstilling. Et spesielt urovekkende aspekt ved dette var at flere av disse «relasjonene» var, eller hadde vært, kontrollert av Enrons finansdirektør, Andrew Fastow.Etter terrorangrepet 11. september 2001, fikk selskapet et etterlengtet pusterom fra mediene; mindre enn én måned senere annonserte Enron sitt ønske om å begynne beskjæringen av sine lavmarginseiendeler, til fordel for kjernekompetansen rundt gass- og elektrisitetshandel. Dette inkluderte salg av Portland General Electric til et annet Oregon-selskap, Northwest Natural Gas, for omtrent 1,9 milliarder dollar i kontanter og aksjer, og sannsynligvis salg av sin 65 % andel i Dabhol-prosjektet i India.
Et par dager senere, den 17. oktober 2001, annonserte Enron at dets resultat fra tredje kvartal var negativt, grunnet engangskostnader på over én milliard dollar. Ledelsen i Enron hevdet at tapene i hovedsak kom av tap på investeringer, i tillegg til kostnader på omtrent 180 millioner dollar på restrukturering av selskapets handelsenhet med kommunisering over bredbånd. «Etter en nøyaktig gjennomgang av våre forretninger, har vi bestemt oss for å ta disse kostnadene for å fjerne spørsmålene som har omhandlet ytelsen og profittmulighetene i selskapets kjerneområder» sa Kenneth Lay i en uttalelse. Noen analytikere ble skremt. «Hva er det neste?» spurte David Fleischer i Goldman Sachs, en analytiker som tidligere hadde blitt kalt for «en av selskapets største tilhengere», som nå hevdet at Enrons «ledelse [...] hadde mistet sin troverdighet og må bevise seg selv på nytt. De må overbevise investorer om at disse overskuddene er ekte, at selskapet er ekte, og at vekst vil forekomme».I tillegg hevdet Enron at bredbåndsenheten alene var verdt 35 milliarder dollar, en påstand som ikke ble trodd. «Jeg tror ikke at noen vet hvor mye bredbåndsvirksomheten er verdt» sa Todd Shipman, en analytiker ved Standard & Poor's.Den 22. oktober 2001 falt Enrons aksjepris til 20,65 dollar, noe som var en nedgang på 5,40 dollar på én dag, som en følge av SECs kunngjøring om at de etterforsket flere mistenksomme avtaler knyttet til Enron, kalt «noen av de mest uklare transaksjonene med innsidere vi noen gang har sett». Enron forsøkte å forklare milliardutbetalingen og berolige investorene, men deres uttalelser var vage og vanskelige å forstå seg på. Dette gjorde at mange analytikere følte seg uvitende om hvordan Enron styrte sine forretninger.På tross av at tilliten var lav hos mange eksperter og investorer, nektet selskapet å utdype om sine uvanlige investerings- og regnskapsprosedyrer. Jeffrey Skilling, som fortsatt var fungerende administrerende direktør, gikk så langt som å skjelle ut en deltaker i et konferanserom, som krevde at Enron frigav balansetallene og resultattallene.Angående SECs etterforskning, gikk Lay ut og sa «Vi vil samarbeide fullt ut med SEC og ser frem til muligheten for å legge alle bekymringer rundt disse transaksjonene bak oss».
Bekymringer knyttet til Enrons likviditet førte til at Lay deltok i en telefonkonferanse den 23. oktober, hvor han forsøkte å forsikre investorer om at selskapets kontantbeholdning var tilstrekkelig, og at ingen flere «engangsbeløp» var forestående. I tillegg hevdet han hardnakket at det ikke var noen usømmeligheter ved transaksjonene med samarbeidspartnerne ledet av Andrew Fastow. Lay ytret gjentatte ganger sin fulle tillit til Fastow. David Fleischer, analytiker ved Goldman Sachs, var igjen skeptisk, og fortale Lay og Fastow at «det ser ut til at dere skjuler noe». Fleischer anbefalte likevel at man holdt på aksjen, og argumenterte ved at han «ikke trodde regnskapsførere og revisorer ville ha tillatt slikt tull». Lay forsøkte også å forsikre konferansedeltakerne ved å legge vekt på at alle Enrons finansielle og regnskapsmessige manøvrer hadde blitt gransket av deres revisorselskap, Arthur Andersen. Etter at flere tvilere stilte samme spørsmål, uttalte Lay at Enrons ledelse ville «forsøke å tilby» mer detaljert informasjon for at folk skulle få bedre innsyn i selskapets relasjoner under Fastows kontroll.To dager senere, den 25. oktober 2001, på tross av forsikringer bare noen dager tidligere, ble Andrew Fastow avsatt fra sin stilling av Kenneth Lay. Enrons aksje ble nå handlet for 16,41 dollar, noe som betydde en prishalvering på litt over en uke. «Under mine kontinuerlige samtaler med det finansielle miljøet, ble det klarere for meg at vi måtte erstatte Andy som finansdirektør for å gjenopprette investorenes tillit», sa Lay i en uttalelse hvor han annonserte Fastows avgang. Derimot fryktet noen analytikere, med Skilling og Fastow ute av selskapet, at å sette lys på selskapets praksis ville bli enda vanskeligere.Den 27. oktober begynte selskapet å kjøpe tilbake alle sine sertifikatlån, verdsatt til omtrent 3,3 milliarder dollar, i et forsøk på å begrense investorers frykt rundt Enrons likviditet. Enron finansierte tilbakekjøpet ved å utnytte kredittlinjen hos flere banker. Mens selskapets kredittvurdering fortsatt ble regnet som sikker, ble obligasjonene handlet på et nivå like under, noe som gjorde fremtidige salg problematisk.Ved slutten av oktober 2001, var det seriøse bekymringer knyttet til Enrons mulige manipulering av sine regnskap; derimot hevdet flere at de var umulige å analysere på grunn av den ufullstendige informasjonen utlevert av Enron.Noen fryktet nå at Enron skulle bli det nye Long-Term Capital Management, hedgefondet som med sin kollaps i 1998 truet med et «systemsammenbrudd» i de internasjonale finansmarkedene. Størrelsen på Enron gjorde at konsekvensene ved en slik kollaps kunne bli fatale. Ledelsen i Enron var tause, og aksepterte kun spørsmål i skriftlig form.
Det kortsiktige faremomentet knyttet til Enrons eksistens, ved slutten av oktober 2001, så ut til å være selskapets kredittvurdering. Det ble rapportert at Moody's og Fitch Investors Service, to av de tre største kredittvurderingsbyråene, hadde vurdert Enron og foreslått mulig nedgradering. En slik nedgradering ville tvinge Enron til å utstede millioner av aksjer for å dekke lån man hadde garantert for, en handling som ville redusere verdien av eksisterende aksjer ytterligere.
I tillegg begynte alle selskaper tilknyttet Enron å revurdere sine kontrakter med dem, spesielt på et langsiktig plan, som en følge av at vurderingen av Enron ble satt til «under investeringsgrad», et mulig hinder for fremtidige transaksjoner.Analytikere og synsere fortsatte klagingen på at det var vanskelig eller umulig å foreta en vurdering av et selskap som hadde en såpass mystisk regnskapsrapport. Noen fryktet at ingen i Enron, bortsett fra Skilling og Fastow, kunne gi en fullstendig forklaring på de siste årenes merkelige transaksjoner. «Dere blander dere inn for mye» sa Ken Lay, sent i august 2001, som et svar på detaljerte spørsmål om Enrons forretninger, en reaksjon som bekymret analytikerne.Den 29. oktober 2001 ble nyhetene spredt om at Enron var på jakt etter 1–2 milliarder i lån fra bankene. Dette var et tydelig tegn på at selskapet var i en likviditetskrise på kort sikt.Dagen etter satte Moody's ned kredittvurderingen sin på Enron som fryktet, til Baa2, to nivåer over såkalt høyrisikostatus, fra Baa1. Standard & Poor's nedgraderte også sin vurdering til BBB+, som var tilsvarende Moody's vurdering. Moody's advarte også om at de kanskje ville nedgradere Enrons sertifikatlånvurdering, noe som ville gjøre det vanskelig for selskapet å finne de nødvendige kreditorene for å overleve.November begynte med en kunngjøring om at SEC hadde satt i gang en formell etterforskning, motivert av uklarhetene rundt Enrons forretninger med sine «relasjoner». Enrons styre annonserte også at det ville sette sammen en spesialkomité for etterforskningen av transaksjonene, ledet av William C. Powers, rektoren ved det juridiske fakultetet ved University of Texas. «Vi tar imot dette ønsket med åpne armer», for et samarbeid med SEC, sa Kenneth Lay i en uttalelse. Dagen derpå ble det skrevet en lederartikkel i avisen New York Times som etterlyste en «aggressiv» etterforskning av saken.Den 2. november 2001 lykkes Enron i å sikre ytterligere 1 milliard dollar i finansiering, men nyhetene ble ikke tatt godt imot av alle, siden gjelden var sikret i selskapets verdifulle divisjoner Northern Natural Gas og Transwestern Pipeline.
Noen dager inn i november 2001, ble det kjent at ledelsen i Enron hadde vært ute med følere etter nye investorer eller potensielle oppkjøpere. Det ble rapportert at disse forsøkene var mislykkede, da Enron ble ansett som et svært risikabelt prosjekt. Investoren Warren Buffett ble kontaktet, men avviste frieriet. Andre tilbud ble gitt til kjente oppkjøpsfirmaer som f.eks. Clayton, Dubilier, and Rice, Blackstone Group og Kohlberg Kravis Roberts – uten at noen av dem gav resultater.Kilder hevdet at Enron planla å forklare sine forretningsprosedyrer nærmere innen de nærmeste dagene, i et forsøk på å bygge opp tilliten hos investorene igjen. Enrons aksjer ble nå handlet til omtrent 7 dollar, mens investorene fryktet selskapet ikke ville klare å finne en kjøper.
Etter at selskapet hadde blitt avvist på alle fronter, så man plutselig ut til å ha funnet en kjøper i Dynegy, et annet energiselskap basert i Houston, som ble antatt å ville kjøpe opp Enron «til brannutsalgspriser» eller omtrent 8 milliarder dollar i aksjer. Chevron Texaco, som på den tiden eide omtrent en fjerdedel av Dynegy, gikk med på å tilby Enron 2,5 milliarder dollar i kontanter; nærmere bestemt 1 milliard dollar øyeblikkelig og resten ved fullført avtale. Dynegy måtte også se seg nødt til å overta nesten 13 milliarder dollar i gjeld, i tillegg til annen gjeld som hittil hadde vært skjult av Enrons bokføringsmetoder, muligens så mye som 10 milliarder dollar i «skjult» gjeld. Dynegy og Enron bekreftet avtalen den 8. november 2001.
Flere personer bemerket de forskjellige selskapskulturene til Dynegy og Enron, samt «rett-frem»-personligheten til administrerende direktør i Dynegy, Charles Watson. Noen lurte på om Enrons problemer bare kunne ha vært et resultat av uskyldige regnskapstabber. I november uttalte Enron at «engangsbeløpet» på over en milliard fra oktober egentlig skulle ha vært 200 millioner, hvorav resten hadde vært korreksjoner av banale regnskapstabber. Mange fryktet at andre «tabber» og nye forklaringer fortsatt var i vente.Den 9. november 2001 kom det nok en stor korreksjon av Enrons profitt, med en reduksjon på 591 millioner dollar over det bokførte overskuddet for 1997–2000. Utbetalingene kom angivelig fra de to samarbeidsprosjektene kalt «Jedi» og «Chewco». Korreksjonene resulterte i øyensynlig eliminering av profitten for skatteåret 1997, med betydelige reduksjoner hvert år. Det ble likevel rapportert at Dynegy fortsatt var innstilt på et oppkjøp, på tross av denne avsløringen. Begge selskapene var angivelig nervøse for å motta en offisiell redegjørelse om det foreslåtte salget fra Moody's og S&P (ansett av noen som en «seire eller dø»-situasjon for Enron), antagelig for å forstå effekten av Dynegy og Enrons kredittvurdering på gjennomføringen av oppkjøpet. I tillegg ble det uttrykt bekymringer for antitrustregulerende hindere som kunne lede til en eventuell avhendelse, sammen med det som for noen var radikalt forskjellige selskapskulturer i Enron og Dynegy.Begge selskapene jobbet likevel for å presse frem en avtale, og folk på sidelinjen var håpefulle; Charles Watson ble berømmet for sin iver etter å forsøke å skape den største aktøren i energimarkedet på den tiden. «Vi føler at Enron er et meget solid selskap, med nok av kapasitet til å overkomme det som måtte skje de nærmeste månedene», sa Watson den gangen. Én analytiker kalte avtalen for «en spøk [...] en meget god avtale finansielt sett, det bør også være en god avtale strategisk sett, og fungerer som en umiddelbar stoppekloss for balanseoppstillingen til Enron».Kredittspørsmålene utviklet seg derimot til å bli mer kritiske. På den tiden oppkjøpet ble gjort offentlig, nedgraderte både Moody's og S&P sin vurdering av Enron til ett hakk over junkstatus. Dersom vurderingen av selskapet falt til under investeringsgrad, ville dets muligheter for handel bli svært begrenset, som en følge av et kutt i, eller fjerning av, kassekreditten. I en telefonkonferanse erklærte S&P at de ville senke sin vurdering til lav BB eller høy B, som er vurderinger «ikke engang høyt oppe på junk-listen», dersom Enron ikke skulle bli overtatt. I tillegg hadde mange investorer avsluttet eller begrenset sine forretninger med Enron, i frykt for flere dårlige nyheter. Watson gikk nok en gang ut og forsikret sine aksjonærer, da han uttalte på under en presentasjon for investorer i New York at det var «ingenting galt med Enrons forretninger» Han erkjente også at gunstige løsninger (i form av flere aksjeopsjoner) måtte tas i bruk for å komme på godfot med mange av de ansatte, etter at det ble avslørt at Lay og andre toppsjefer hadde solgt aksjer for hundrevis av millioner dollar i månedene før krisen.Situasjonen ble ikke bedre da det kom frem at Kenneth Lay, som hadde fått sitt «rykte revet i filler», stod foran en utbetaling på 60 millioner dollar. Dette var ment som en godtgjørelse i forbindelse med Dynegys oppkjøp av selskapet. Det skjedde på et tidspunkt da mange av de ansatte hadde sett sine pensjonspenger, som var svært avhengig av Enron-aksjen, kraftig redusert etter at aksjeprisen falt med 90 % på ett år. «Vi hadde noen ektepar som begge var i jobb, som hadde tapt opptil 800 000 eller 900 000 dollar» sa en talsmann for et Enron-eid selskap. «Det ødela egentlig alle de ansattes pensjonsordninger».Watson forsikret investorene om at den sanne natur ved Enrons forretninger hadde gått opp for ham: «Vi er overbeviste om at ingen flere sko vil falle. Dersom det ikke er noen sko, er dette en fenomenalt god transaksjon», sa han den gangen. Watson hevdet videre at Enrons energidivisjon alene var verdt den prisen Dynegy betalte for hele selskapet.
Ved midten av november annonserte Enron sine planer om å selge de aktivaene som ikke presterte som ønsket, til en verdi av omtrent 8 milliarder dollar. I tillegg ble det fortalt om en generell plan for å innsnevre selskapets forretningsområde, i et forsøk på å oppnå finansiell stabilitet.Den 19. november 2001 avdekket Enron ytterligere informasjon til offentligheten om sin kritiske tilstand, hvor det mest oppsiktsvekkende var at selskapet stod overfor tilbakebetaling av obligasjoner på opptil 9 milliarder dollar ved slutten av 2002. En slik gjeld var «drastisk mye høyere» enn selskapets tilgjengelige kontantbeholdning.To dager senere, den 21. november, uttrykte Wall Street sterk tvil om hvorvidt Dynegy ville gjennomføre avtalen i det hele tatt, eller om de ville prøve seg på betydelige reforhandlinger. Enrons aksjepris falt til fra 7 til 2 dollar. I tillegg avslørte Enron, i et brev som skulle arkiveres hos SEC, at de hadde brukt opp alle de nylig lånte pengene som skulle ha blitt brukt til blant annet kjøp av sertifikatlån, på en totalverdi av 5 milliarder dollar, på bare 50 dager. Analytikere ble lamslått av denne nyheten, spesielt siden det ble rapportert at Dynegy var uvitende om Enrons pengebruk. For å kunne løsrive seg fra det planlagte oppkjøpet, ville Dynegy måtte vise til «materialendringer» i omstendighetene rundt transaksjonen.SEC annonserte at de hadde klaget inn Arthur Andersen, Enrons revisjonsselskap, for bedrageri. Et par dager senere hevdet kilder at Enron og Dynegy aktivt drev med reforhandlinger om avtalebetingelsene. Dynegy krevde nå at Enron godtok å kjøpes opp for 4 milliarder dollar, i stedet for 8 milliarder. Det ble rapportert om vanskeligheter i å fastslå hvilke, om noen, av Enrons forretningsområder som var lønnsomme. Senere kom det en ny rapport fra Moodys som gjorde Wall Street nervøst.
Den 28. november 2001 opplevde Enron sine to verste mareritt. Dynegy trakk seg egenhendig fra det planlagte oppkjøpet av selskapet, og Enrons kredittvurdering falt til junkstatus. Selskapet hadde strak kurs nedover, ettersom man hadde veldig lite kontanter til å drive forretninger, og en stor, utestående gjeldsportefølje. Aksjekursen falt til 0,61 dollar mot slutten av dagen. «Enron ser nå ut til å gå mot den perfekte finansielle storm», skrev en redaktør i sin lederartikkel.Enrons långivere og andre energiselskaper led også store tap. Noen analytikere følte at Enrons feilgrep synliggjorde risikoene i økonomien som hadde oppstått etter terrorangrepet den 11. september, og oppfordret investorer til å ta profitt der de hadde muligheten.Utfordringen nå ble å fastslå hvor stor effekt denne skandalen ville få på markedet og andre investorer. De første tallene anslo omtrent 18,7 milliarder dollar. «Vi vet egentlig ikke hvem der ute som blir påvirket av Enrons kreditt», sa en rådgiver. «Jeg råder mine klienter til å forberede seg på det verste».Det ble anslått at Enron hadde 23 milliarder dollar i gjeld; både utestående gjeld og sikrede lån. Spesielt Citigroup og JPMorgan Chase så ut til å måtte lide store tap ved Enrons fall. I tillegg hadde mange av Enrons store aktiva blitt pantsatt til långiverne for å sikre lånene, noe som skapte mer usikkerhet rundt hvor mye de usikrede kreditorene, og eventuelt aksjonærene, ville motta ved en rettsforfølgelse av saken.Enrons europeiske avdeling slo seg selv konkurs den 30. november 2001, og to dager senere, den 2. desember, gjorde moderselskapet i USA det samme. På dette tidspunktet var det den største konkursen i amerikansk historie, og 4 000 ansatte mistet sine jobber.
Det er fortsatt en del usikkerhet knyttet til de langsiktige rettssakene og konsekvensene av Enrons kollaps, men det har dannet seg et tydelig bilde av skandalens omfang. Saken fikk stor betydning både i USA og Storbritannia, ikke minst som følge av pengene Enron gav til politiske formål (omtrent 7 millioner dollar siden 1990). I løpet av Bill Clintons åtte år som president, bidro selskapet og Lay med omtrent 900 000 dollar til Det demokratiske parti. I 1999 og 2000 gav selskapet 362 000 dollar i papirpenger til demokrater. Siden 1996 gikk mellom 72 % og 94 % av deres årlige amerikanske bidrag til det republikanske parti, inkludert store bidrag til George W. Bush sin presidentkampanje.
Konsekvensene av skandalen utvidet seg raskt til alle som var assosiert med Enron. Rettssaken til Arthur Andersen LLP, som var siktet for å hindre rettsforfølgningen av Enron, var med på å avsløre regnskapssvindel hos WorldCom. Deres påfølgende konkurs satte fart i en rekke andre regnskapsskandaler, hvor man avslørte grov korrupsjon, regnskapsfeil og innsidehandel. Selv om Enron på den tiden gjennomgikk historiens største konkurs, har dette blitt overskygget i størrelse av WorldComs konkurs i senere tid.
Enrons konkurs skjedde i form av likvidasjon. Det var først antatt at man heller skulle ha en restrukturering, noe selskapet også annonserte på sin egen hjemmeside. Aktivaene som falt utenfor selskapets kjerneområder, slik som Enrons energi- og båndbreddedivisjoner, energidelen Enron Wind og informasjonsteknologisk rådgivning, ble avhendet. Andre områder som inngikk i avhendelsesprosessen var selskapet Mariner Energy (hvor Enron eide 98 %), som drev med oljefelttjenester, og INSELA, en venezuelansk produsent av gassventiler og elektronisk utstyr, hvor Enron eide 50 %. Enrons papir- og skogproduktselskaper i USA og Canada ble også solgt ut, som inkluderte Garden State Paper Company, Papiers Stadacona og St. Aurelie Timberlands.
Enrons eneste elektrisitetsverk i USA, Portland General Electric, ble omgjort til et uavhengig selskap i 2006, med dets aksjer overlatt til kreditorene.
De resterende driftsområdene ble omorganisert under to store datterselskaper som ble opprettet i 2003: CrossCountry Energy, som dekket Enrons gassrørledningsdrift innenlands; og Prisma Energy International, dannet av mesteparten av Enrons globale elverks- og distribusjonsvirksomheter, tidligere kjent som Enron International. CrossCountry Energy ble solgt til CCE Holdings, et fellesforetak av Southern Union og en del av General Electric, i 2004. Da Portland General Electric ble løsrevet i 2005, stod Prisma Energy igjen som Enrons siste store forretningsaktiva. Prisma Energy ble omsider solgt til Ashmore Energy International i 2006, noe som etterlot Enron Corp. som et skallselskap uten noen former for handel. Dette ble ansett som siste fase av likvideringen.
Som et symbol på selskapets nye form som et mer eller mindre aktivafritt skallselskap, som eksisterer kun for å behandle resterende utbetalinger til kreditorene, endret Enron sitt rettsmessige selskapsnavn til Enron Creditors Recovery Corporation. 
Et av Enrons få gjenværende aktiva er DealBench, en interaktiv transaksjons- og avhendelsestjeneste, som en gang var del av det tidligere EnronOnline.
Jeffrey Skilling ble arrestert av FBI den 11. februar 2004. Kenneth Lay ble tiltalt av en føderal storjury den 7. juli 2004 for sin deltakelse i skandalen. Han erklærte seg «ikke skyldig» den 9. juli.
De deltok begge i en rettssak i januar 2006. Tiltalen, som var på 65 sider og inneholdt 53 tiltalepunkter, dekket et bredt spekter av økonomisk kriminalitet, inkludert bankbedrageri, oppgivelse av falsk informasjon til banker og revisorer, investeringsbedrageri, hvitvasking av penger, konspirasjon, innsidehandel og overføringsbedrageri. Den amerikanske føderale dommeren Sim Lake hadde tidligere avvist forsvarernes forslag om å ha separate rettssaker og å flytte saken ut av Houston. Deres argument var at den negative publisiteten knyttet til Enrons konkurs ville gjøre det umulig å få en rettferdig rettssak.
Den 25. mai 2006 leverte juryen inn sin dom i saken mot Kenneth Lay og Jeffrey Skilling. Sistnevnte ble dømt på 19 av 28 punkter for investeringsbedrageri og overføringsbedrageri, og ble frifunnet på de resterende ni, inkludert siktelsen for innsidehandel. Han fikk en straff på 24 år og 4 måneder i et føderalt fengsel den 23. oktober 2006. I tillegg til dette, ble han pålagt å betale tilbake 26 millioner dollar til Enrons pensjonsfond fra egen lomme. Lay ble dømt på alle seks punkter for investeringsbedrageri og overføringsbedrageri, og fikk en straff på 45 år i fengsel.Den 5. juli 2006 døde han ved en alder av 64 år, før straffeutmålingen var fullført, under et ferieopphold i Aspen, Colorado, etter å ha fått hjerteinfarkt den 4. juli. På dette tidspunktet hadde det totale kravet fra SEC kommet opp i 90 millioner dollar, i tillegg til bøter.
Saken rundt Kenneth Lays kone, Linda Lay, fikk også stor oppmerksomhet. Hun solgte omtrent 500 000 aksjer i Enron, mellom ti og tredve minutter før informasjonen om at Enron skulle kollapse ble gjort offentlig den 28. november 2001. Denne informasjonen hadde ledelsen i Enron sittet på i over ett år.
Tidligere sjef for investorrelasjoner i Enron, Paula Rieker, erklærte seg skyldig i forbundsdomstolen på en tiltale for innsidehandel. Tiltalen for grov forbrytelse mot Rieker innehar en maksimal straff på ti år i fengsel og 1 million dollar i bot. Rieker godtok å aldri mer jobbe som sjef eller direktør i et offentlig selskap. Dersom en forbundsdomstol godkjenner avtalen, vil Rieker måtte betale SEC 499 333 dollar, som tilsvarer fortjenesten ved salget av 18 380 Enron-aksjer. Rieker har vært et verdifullt vitne for myndighetene, ettersom hun forberedte lønnsutbetalinger og telefonkonferanser med Enrons analytikere.
Den 28. desember 2005 erklærte tidligere regnskapssjef, Richard Causey, seg skyldig i investeringsbedrageri. Han vil måtte sitte 7 år i fengsel og betale 1,25 millioner dollar til de amerikanske myndighetene. Causey har mulighet til å begrense straffen til 5 år i fengsel dersom han samarbeider og vitner mot Lay og Skilling.
Den 13. januar 2006 erklærte lobbyisten William «Art» Roberts seg skyldig i å utgi seg for å være medlemmer av senatet under etterforskningen. Han var innleid av en tysk bank i juni 2004 for å skaffe et brev fra et underutvalg av senatet, som hevdet at de hadde foretatt sin undersøkelse av Enrons kollaps med rette hensyn, som en del av bankens forsvar i en sak anmeldt av en London-bank.Tidligere finansdirektør i Enron, Andrew Fastow, som var hjernen bak Enrons komplekse nettverk av offshoresamarbeider og tvilsomme regnskapsprosedyrer, ble tiltalt den 11. november 2002 av en føderal storjury i Houston. Tiltalen inneholdt 78 punkter, inkludert bedrageri, hvitvasking av penger og konspirasjon. Både han og hans kone Lea Fastow, tidligere assisterende kasserer, aksepterte en avtale den 14. januar 2004. Andrew Fastow vil måtte sitte ti år i fengsel og betale 23,8 millioner dollar, mens Lea Fastow må sitte fem måneder i fengsel og ett år under oppsyn, inkludert fem måneder i husarrest; som gjenytelse for redusert straff må de begge vitne mot de resterende tiltalte lederne i Enron.
Ben Glisan Jr., en tidligere kasserer i Enron, var den første som ble sendt i fengsel etter Enron-skandalen. Han erklærte seg skyldig i et punkt om konspirasjon for å begå investerings- og overføringsbedrageri.
John Forney, en tidligere energihandler som oppfant diverse strategier som f.eks. «Death Star», ble tiltalt i desember 2002, på 11 punkter for konspirasjon. Hans rettssak ble satt til 12. oktober 2004. Hans sjefer, Timothy Belden og Jeffrey Richter, har begge erklært seg skyldige i en konspirasjon for å begå bedrageri, og bistår i øyeblikket aktorene i etterforskningen av skandalen.
Den 12. juli 2006 ble et potensielt Enron-vitne, Neil Coulbeck, som etter planen skulle utleveres til USA, funnet død i en park i nordøst-London.[1] Det ble hevdet at Coulbeck og andre konspirerte med tidligere finansdirektør i Enron, Andrew Fastow. [2] Totalt erklærte seksten personer seg skyldige i forbrytelser mot selskapet, og fem andre, inkludert fire tidligere ansatte i Merrill Lynch, ble funnet skyldige i rettssaken. Åtte tidligere ledere i Enron måtte i vitneboksen, inkludert hovedvitnet Fastow, mot sine tidligere sjefer, Lay og Skilling.  En annen var Kenneth Rice, tidligere sjef i Enrons avdeling for høyhastighetsinternett, som samarbeidet i saken. Hans vitnesforklaring  var med på å fastslå dommen mot Skilling og Lay. I juni 2007 mottok han selv en 27 måneders fengselsstraff.
Tusenvis av investorer og ansatte i Enron mistet alle sine sparepenger, barnas skolefond, og pensjonsordninger da Enrons kollapset. Et søksmål på vegne av Enrons aksjonærer ble tatt ut mot ledere og styremedlemmer i Enron. Søksmålet tar for seg 29 av disse, hovedsakelig for innsidehandel og villedelse av offentligheten.
Pensjonsordningene var av typen 401(k), noe som gjorde at PBGC ikke dekket forsikringen, og de ansatte tapte alt de hadde investert i Enron-aksjer.
Den 15. juni 2002 ble Arthur Andersen LLP dømt for å hindre rettsforfølgningen ved å makulere relevante revisjonsdokumenter fra sitt arbeid knyttet til Enron. SEC tillater ikke at dømte forbrytere reviderer offentlige selskaper, og dermed godtok firmaet å gi fra seg sine lisenser og rettigheter til å utøve på vegne av SEC den 31. august. Den 31. mai 2005 valgte likevel USAs høyesterett enstemmig å fjerne straffen på grunn av mangler i lagrettens instrukser. På tross av denne bestemmelsen, er det høyst usannsynlig at selskapet vil kunne operere levedyktig i fremtiden. Flesteparten av selskapets kunder gikk tapt da tiltalen var et faktum, og over 100 sivile søksmål mot firmaet er under behandling, knyttet til dets revisjonsarbeid i Enron og andre selskaper. Etter tiltalen begynte nedleggelsen av Arthur Andersen LLPs amerikanske operasjoner. Antall ansatte ble redusert fra 28 000 i USA og 85 000 på verdensbasis, til omtrent 200 i dag, basert i Chicago. Selskapets hovedfokus går nå på behandling av de resterende søksmålene.
Selskapet var et av de fem store internasjonale revisjonsselskapene, kjent som «Big five», men etter skandalen stod det dermed bare fire igjen. Dette fikk stor betydning for markedet, og skapte problemer for de største selskapene med behov for omfattende revisjonstjenester. I tillegg har prisene på regnskapstjenester blitt mindre elastiske, siden de største aksjeselskapene ofte vier sin tillit til «de fire store».
Enrons fall bidro også til dannelsen av den amerikanske Sarbanes-Oxley Act (SOX). Denne loven kom som en følge av flere store selskapskonkurser som rystet det amerikanske næringslivet rundt årtusenskiftet, og hadde som formål å styrke den interne kontrollen av finansielle rapporteringer. Loven trådte i kraft den 30. juli 2002, og blir regnet som den mest betydningsfulle endringen i amerikansk føderal verdipapirlovgivning siden Franklin D. Roosevelts New Deal på 1930-tallet. Andre land har også innført nye lover knyttet til prinsipper for eierstyring og selskapsledelse.
En historiker innen verdipapirlovgivning, Joel S. Seligman, ble sitert på følgende i The Washington Post; «Dette var den viktigste selskapsskandalen i vår livstid. Det var en av hovedårsakene til dannelsen av Sarbanes-Oxley Act, styrereformene i New York Stock Exchange og  NASDAQ, og den mest betydningsfulle utløseren til endret selskapsatferd i manns minne». [3]
I California opplevde man utbredt offentlig misnøye med elektrisitetskrisen og dens finansielle konsekvenser for staten. Dette var en viktig årsak til fjerningen av guvernøren Gray Davis, og nyvalget av Arnold Schwarzenegger.
Den 8. april 2002 anla advokatfirmaet Lerach Coughlin Stoia Geller Rudman & Robbins et gruppesøksmål, ledet av William Lerach, mot Enron Corp. i amerikansk distriktsrett i Houston. På vegne av sine klienter jobber selskapet med å støtte de som hadde kjøpt offentlige verdipapirer i Enron  mellom 19. oktober 1998 og 27. november 2001. 
Advokatene i Lerach Coughlin gikk raskt til aksjon og frøs 1,1 milliarder dollar i ulovlige innsidehandelgevinster. Sammen med spesialetterforskere intervjuet de mer enn 100 vitner fra diverse selskaper og organisasjoner tilknyttet Enron, inkludert over 3 000 relaterte selskaper, organer og samarbeidspartnere. De gikk også ut og oppfordret Enron og Arthur Andersen LLP til å fremskynde fremleggelsen av relevante dokumenter. Bare 24 timer etter at Andersen uttalte at de hadde makulert et uvisst antall dokumenter som omhandlet Enron-skandalen, gikk advokatene tilbake til retten i et forsøk på å bevare alt bevismateriale. Lerach Coughlins etterforskning avdekket også Enrons omfattende ødeleggelse av dokumenter ved hovedkontoret i Houston.
Amerikansk distriktsrett i Houston har nektet for flere begjæringer for å heve rettstvisten. Partene jobber i dag med fremlegging og begjæring; vitnesforklaringene begynte sommeren 2004.
Peter C. Fusaro, Ross M. Miller: What Went Wrong at Enron: Everyone's Guide to the Largest Bankruptcy in U.S. History, 2002. ISBN 978-0-471-26574-0
Bethany McLean, Peter Elkind: Smartest Guys in the Room: The Amazing Rise and Scandalous Fall of Enron, 2003. ISBN 1-59184-008-2
Mimi Swartz, Sherron Watkins: Power Failure: The Inside Story of the Collapse of Enron, 2003. ISBN 0-7679-1368-X

En énskinnebane (kjent på engelsk og delvis norsk som monorail) er en jernbane med bare én skinne, slik at alle hjulene må stå på linje etter hverandre. Balanseringen av toget kan løses på to måter: 
Toget er gyrostabilisert. Dette ble bare prøvd under et demonstrasjonsprosjekt i London i 1910, og må derfor betraktes som en historisk kuriositet.
Toget henger under skinnen, i underkant av en bøyleanordning som har hjulene på oversiden (se bilde til høyre). Dette prinsippet brukes av hengebanen i Wuppertal (fra 1901).I praksis benyttes en videre definisjon: Skinnegangen er så smal i forhold til togets bredde at toget ikke kan få den nødvendige stabilitet ved å bare plassere sitt tyngdepunkt i forhold til de to skinnene, men må i tillegg ha støttehjul mot skinnegangens sider. Resultatet blir en skinnegang som er smal og med en viss høyde, og dermed kan utformes som en stiv bjelke. Denne kan holdes oppe av loddrette søyler, for å på den måten gå over bakkenivåets trafikk eller ujevnheter.
Type Alweg: Toget ligger overskrevs på bjelken, det vil si det ligger stabilt, sikret mot avsporing, ved at hver vogns chassis er todelt og strekker seg noe nedover på begge sidene av bjelken. Bjelken for denne typen (type Alweg – etter den svenske forretningsmannen Axel Lennart Wenner-Gren) hindrer vertikal passasjerforflytning mot og fra bakkenivået. Derfor krever denne banetypen høytliggende stasjonsplattformer hvis ikke stasjonsarealet er reservert for banen.
Hengebanen: Toget henger under bjelken. Vognene henger på undersiden av 2- eller 4-hjuls boggier (minimale vogner) som kjører på to skinner inne i den hule bjelken. Dermed kan vogner (eller en heis innebygget i en vogn) heises opp eller ned med passasjerer som skal på eller av.
Ukonvensjonelle jernbaner har man forsøkt å konstruere siden 1800-tallet.  Hensikten har gjerne vært å få baner som er mer effektive, hurtigere eller billigere å bygge enn konvensjonelle jernbaner.
Flere forsøkte å lage en bane basert på at det på én skinne kjørte stålhjul som rundt omkretsen var forsynt med en grop tilpasset skinnen, slik at hjulene holdt seg på skinnen.  Både omkringstilt og hengende belastning ble forsøkt, og de viktigste pionerprosjektene vil bli nevnt i forbindelse med omtalen av de to banetypene.Det har vært både en fordel og ulempe for énskinnebanen at de har vært symboler på den fantastiske fremtiden.  Da The Walt Disney Company bygde en énskinnebane (type Alweg) i fornøyelsesparken Disneyland i 1959, ble banetypen for mange besøkende demonstrert på en overbevisende måte, men med en forholdsvis liten lengde. Bruken av slike baner i Disneyland og liknende fornøyelsesanlegg har nok ført til at énskinnebaner gjerne forbindes med moro i stedet for praktisk transport.
Populærpressen har lenge fremstilt énskinnebanen som fremtidens transportform, men da blir emnet lett slått i hartkorn med rakettryggsekker og ferieturer i verdensrommet, slik at det blir forvirring om hva som er nyttig og hva som er fiffig.
Alweg er den vanligste typen, og en forgjenger for denne ble bygd ved Listowel i Irland allerede i 1888.  Banen bruker en bjelke som normalt er 60–90 cm bred. Denne er kompakt, og som regel av armert betong. Toget har gummihjul som ruller oppå og på sidene av bjelken.
Den kompakte bjelken utgjør en barriere som begrenser banens fleksibilitet på flere måter.
Først og fremst er sporveksling problematisk, og dette fører i praksis til at togene enten må gå frem og tilbake på samme linje, eller at de må ha vendesløyfer i begge endene av en fast rute. Bjelken er også en barriere som hindrer vertikalbevegelser mellom bakkeplanet og det høye banenivået.  Derfor krever banen kompliserte stasjonsanlegg med plattform på banenivået, samt heis og trapp for passasjerer som går av og på.  Alternativt må banen gå ned mot bakkenivået ved stasjonen, men dette krever et temmelig stort avsperret område. En konvensjonell jernbane som går på en hevet betongplattform, kan lett forveksles med en Alweg-bane, men den vil mangle sikkerheten mot avsporing, samt kreve et sjenerende stort og dyrt plattformarrangement.
Spesial-hengebaner for varetransport har vært mye brukt innen fabrikkområder, og har også vært brukt i noen gruver. Som for eksempel hengebanen fra 1908 i nikkelgruven i Evje.  (Krossobanen betegnes gjerne som hengebane, men er egentlig en taubane.) I Tyskland finnes det i dag mange hengebaner, blant annet i Dortmund og Düsseldorf, hvor de blir betegnet som H-Bahn (Av: Hängebahn), hvs. SkyTrain.
Den første hengebanen for persontransport ble bygd i Wuppertal i Tyskland i 1901, og den er fremdeles i drift. I 1950-årene utviklet SAFEGE-konsortiet i Frankrike en liknende bane, og den  var i drift sør for Paris mellom ca. 1960 og -71.  (Dette hengebanetoget ble vist som en fremtidsvisjon i filmen Brennpunkt Fahrenheit 451.)
Hengebanebjelken av SAFEGE-typen, som nå er den mest aktuelle, er hul, og hjulene løper inne i den som vist på bildet til høyre.  Da kan man ikke benytte en betongbjelke, men en stålbjelke.  Nordens fremste fagmiljø innen emnet hengebaner finner man ved SwedeTrack i Sverige. Her regner man med at avstanden mellom stolpene må være hvis stålbjelketverrsnittet er 80x80 cm og bjelken belastes med 7 tonn. I tillegg til bjelkens stivhet kommer stivheten til et tog som strekker seg nesten fra stolpe til stolpe, og dette er én av mulighetene for å øke avstanden og/eller togvekten.
En ganske spesiell variant av hengebanen er den som henger med sin ene side mot siden av en ganske høy bjelke. Blant disse kan to nevnes: OTG og Futrex. Disse variantene kan betraktes som en mellomting mellom Alweg og hengebanen, men har den viktige hengebaneegenskapen at bjelken ikke er en barriere mellom banen og bakkenivået.
Hengebanen kan også basere seg på en tynn bjelke – knapt mer enn en horisontal kabel – og i stedet ha mange loddrette opphengsvaiere som henger ned fra et buespenn – slike som hengebroer har to av.  Da holdes banen oppe av noen få store tårn i stedet for mange stolper.  Vanlig spennlengde er 600 meter, men den kan være flere kilometer om ønsket. Enkelte slike konstruksjoner har vært prøvd, og som oftest resultert i  Aerobus.Hengebanen er fri for den barrieren som Alweg-banen har på undersiden, så derfor kan hengebanen utstyres med heis for av- og påstiging, slik at banen i prinsippet kan stoppe hvor som helst.
Den enkleste form for skinnebevegelse er: Den ene enden av en bjelkelengde (på f.eks. 30 meter) kan sideforskyves 80 cm, slik at man kan velge hvilken av to nabo-utgangsbjelker som blir tilkoblet.  Dette blir praktisk gjennomførbart for togtrafikk med hengebane, men mindre praktisk for Alweg-baner, som krever en større bjelkeseparasjon, og dessuten være temmelig handicappet om det skulle benyttes betong også for den bevegelige bjelken.  Hengebanen, derimot, har muligheter for enda hurtigere sporveksling – passende for trikk/buss – hvis man bruker et kortere bevegelig sporparti. Dette bør ligge på en spesiell vekslingsplattform og forutsetter lavere kjørehastighet. Skinnegangen i bjelken minner endel om en vanlig jernbaneskinnegang, og derfor kan i stor grad konvensjonell vekslingsmetodikk benyttes, bortsett fra at det trenges spesiell støtte/stivhet på grunn av at hjul må hoppe over gapet som vognopphenget beveger seg gjennom.Hvis man vil bruke banen til et mylder av private vogner – noe SwedeTrack er orientert mot – blir det for langsomt å la skinnegangen foreta vekslingen.  Da må vognene selv kunne velge side i et stasjonært skinneanlegg.
Hengebanens bjelke kan også forskyves sideveis langs to Alweg-skinner, og da har man en XY-skanner for automatisert jordbruk.
Normalt vil toget bli trukket av elektromotorer som kan være montert i vognene, eller, for hengebaner; på boggier i bjelken.  Lokomotiver regnes gjerne som uaktuelle for moderne tog, men de kan være nyttige for å oppnå en gunstig vektfordeling: Togvekten bør fordeles over en stor bjelkelengde. Av fremdriftsmetoder som er aktuelle for fremtiden, kan nevnes linjærmotoren, med magneter på toget og elektromagneter langs bjelken.  Disse virker da som henholdsvis rotoren og statoren i en vanlig elektromotor.
En liknende interaksjon mellom bevegelige og stasjonære magneter kan benyttes for å løfte opp toget fra underlaget, for man kan lettere oppnå høye hastigheter hvis hjulkontakten kan unngås.  Denne driftsmåten kalles maglev – magnetisk levitasjon. De (forholdsvis eksperimentelle) maglevtogene (som det tyske Transrapid, se bilde til høyre) ligger – blant annet grunnet sin skinnebredde – i gråsonen mellom Alweg og den konvensjonelle (bredsporete) jernbanen, og kan kjøre i opptil 500 km/t.
Hovedfordelen med énskinnebanen er at den reduserer plassforbruket (og bakkenivåraseringen) med 99 %, og praktisk talt ikke hindrer annen trafikk og aktivitet.  Da kan den for eksempel dele broer med veien. Det kan fremholdes som en ulempe at det blir upraktisk for passasjerene å forflytte seg til banens nivå – spesielt gjelder dette de mindre tilgjengelige Alweg-banene. Men denne kritikken blir uberettiget hvis det virkelig er plass til banen på bakkenivået, og da kan jo banen (i hvert fall ved stasjonsområdet) plasseres på bakkenivået. Selv en konvensjonell bane vil bli upraktisk hvis det er trengsel på bakkenivået, for da vil den måtte gå i tunnel under eller på plattform over, og så er man like langt, men med høyere omkostninger.
Da énskinnebanen opererer i sitt eget luftrom, kan den bygges mindre robust og med langt lavere vekt. Da kan banen lettere klare sterke stigninger – spesielt hengebanen, hvis hjul går i et miljø som er beskyttet mot regn og snø, og dessuten kan knipe om sin skinnegang med hjul fra begge sider. En lettvektsbane vil lettere kunne benytte gummihjul, noe som er gunstig for både bakkeklatringen og støynivået. Man kan nok betrakte det som en belastning at en énskinnebane må være en lettvektsbane, men man kan alltids operere med kort søyleavstand hvis man ikke vil bruke lettvektsteknologi.
Dessverre er potensialet til énskinnebanen – og spesielt hengebanen – bare i liten grad blitt utnyttet: Finesser som heis, nedfirbare kabiner og parallellforskyvning av bjelken er foreløpig ikke blitt realisert.
Listen inneholder også énskinnebaner som (2007) er under bygging eller planlegging (vedtatt)
Kim A. Pedersen; Monorails - Trains of the Future - Now Arriving The Monorail Society 2015 ISBN 978-0-9862494-8-8
The Monorail Society – hjemmesiden til en frivillig organisasjon som arbeider for énskinnebaner – med egne sider for vekslingsproblematikken og en hjemmebane
Innovative Transportation Technologies – et nettsted viet prosjekter innen transportteknikk og byplanlegging, tilhørende University of Washington

Enver Halil Hoxha ([ɛn'vɛɾ 'hɔʤa] , født 16. oktober 1908 i Gjirokastër, død 11. april 1985 i Tirana) var en albansk kommunistisk politiker. Som generalsekretær i Arbeidets parti 1943–1985 var han Albanias statsleder fra den andre verdenskrigs sluttfase og til sin død. Formelt var han formann i ministerrådet (statsminister) 1944–1954. Hoxha var leder for massebevegelsen Den demokratiske front og øverstkommanderende for landets væpnede styrker.
Han ledet de albanske partisanene under den italienske og tyske okkupasjonen. Etter krigen etablerte han et stalinistisk diktatur som isolerte Albania fra omverdenen og industrialiserte det føydalistiske jordbrukssamfunnet. Albania ble proklamert som verdens første ateistiske stat i 1967, og grunnlovsfestet et forbud mot religionsutøvelse i 1976. Under Hoxhas styre ble politiske opposisjonelle og religiøse forfulgt, en personkultus ble etablert, og ulovlig utreise fra landet kunne straffes med døden. Det var utstrakt bruk av dødsstraff, tortur og arbeidsleirer. Regimet henrettet minst 5 000–6 000 politiske fanger, og har blitt holdt ansvarlig for opptil 100 000 dødsfall.Hoxha var svært mistroisk til nabostatene på Balkan og de såkalte revisjonistiske kommuniststatene. Han fryktet stadig en invasjon fra Jugoslavia eller Sovjetunionen. Etter det kinesisk-sovjetiske bruddet i 1960-årene valgte Hoxha å tilnærme seg Kina og tre ut av Warszawapakten. Frem til det kinesisk-albanske bruddet i 1978 var Hoxhas politikk inspirert av maoismen.
Hoxha var den lengst sittende statslederen i Østblokken med nærmere 41 år ved makten.
Enver Hoxha ble født i Gjirokastër, den gang en del av Det osmanske rike og kjent under sitt tyrkiske navn, Ergiri. Byen ligger 30 km nordvest for grensen mot Hellas, og huser en stor gresk minoritet. I 1914 fungerte byen som hovedstad i Den autonome republikken Nord-Epirus, som ble proklamert av grekerne i området. Albanerne i Gjirokastër er overveiende toskere. De viktigste forskjellene mellom toskere og ghegere ligger i deres dialekt og tradisjonelle levevis, i liten grad religion; ortodoks og katolsk kristendom og islam har generelt sameksistert fredelig i Albania.
Faren Halil Hoxha var en toskisk og muslimsk landeier, som ifølge ulike kilder var enten kleshandler eller apoteker. Han reiste mye i Europa og Amerika, og bodde periodevis i utlandet. Halil Hoxha hadde fem barn med Gjylihan (eller Gjylo). Farfaren Beqir Hoxha støttet Prizrenligaen. Slektsnavnet Hoxha var opprinnelig en ærestittel, fra tyrkisk hoca, «læremester», som ble tildelt hans forfedre for deres innsats i å spre den islamske troen i landet.
Hoxhas største inspirasjon i barndommen kom fra onkelen Hysen Hoxha, «en fremmedfiendtlig ateist og urokkelig albansk nasjonalist». Albania fikk sin uavhengighet fra osmanerne etter den første Balkankrigen i 1913. Hoxha fullførte grunnskolen i hjembyen, og som 16-åring ble han medlem og sekretær for studentrådet i Gjirokastër. Studentrådet hadde en gjennomgående opprørsk, demokratisk ånd, og Hoxha ledet protesten mot regjeringen etter at den fikk rådet nedlagt etter bare ett år. På denne tiden begynte albanske intellektuelle som hadde studert i Wien, Beograd og Roma, å spre radikale ideer i hjemlandet.Etter grunnskolen forlot han Gjirokastër til fordel for det franskspråklige gymnaset i Korçë. Det er antatt at han formet mye av sitt politiske grunnsyn i løpet av denne perioden. Han skal ha vært veldig fascinert av de franske og russiske revolusjonene. Etter eksamen i 1930 mottok han statsstipend for å studere ved Université de Montpellier i Frankrike. Hoxha studerte naturvitenskap og deltok på møter arrangert av Parti communiste français. I mangel av interesse for biologi sluttet han etter kun ett år, og flyttet til Paris hvor han ønsket å studere jus eller filosofi. Han studerte en tid filosofi ved Sorbonne, og fikk samtidig undervisning i jus av albanske Llazar Fundo, men fullførte ikke studiene. I løpet av sin tid i den franske hovedstaden skrev han flere artikler for den kommunistiske avisen L'Humanité om situasjonen i Albania. Artiklene ble senere en medvirkende årsak til at han ikke mottok stipend etter november 1933.
Etter han sluttet med studiene i 1934, reiste han til Brussel i Belgia, hvor han arbeidet i to år som privatsekretær for den albanske konsulen. I denne perioden studerte han også jus, og fortsatte å skrive for L'Humanité. Da hans republikanske og kommunistiske sympatier ble avslørt i 1936, ble han tvunget til å fratre stillingen ved konsulatet.Etter et kort opphold i hjembyen ble han ansatt som fransklærer ved sitt tidligere gymnas i Korçë. Studietiden gjorde at han behersket både fransk, italiensk, serbisk, engelsk og russisk. Senere skulle han bli beskrevet som «den desidert mest språkmektige statslederen i Øst-Europa». Etter at Italia invaderte Albania i 1939, og kong Zog av Albania drog i landflyktighet, ble alle offentlig ansatte tvunget til å skrive seg inn som medlemmer i Det albanske fascistiske parti. Hoxha nektet å melde seg inn, hvorpå han ble avskjediget fra lærerstillingen. Han flyttet til Tirana og åpnet en tobakksforretning. Derfra drev han også en kommunistisk undergrunnsbevegelse. Da hans aktiviteter ble oppdaget i 1941, ble forretningen stengt, og Hoxha måtte flykte til fjells.I november 1941 mottok han hjelp fra de jugoslaviske partisanene, og etablerte Albanias kommunistiske parti, som i 1948 endret navn til Arbeidets parti. Hoxha ble valgt til medlem av den syv mann store sentralkomiteen og redaktør for partiavisen Zëri i Popullit, «Folkets røst». I 1942 ble den albanske motstandsbevegelsen for alvor organisert. Under kommunistpartiets første kongress i mars 1943 ble Hoxha betrodd vervet som partiets førstesekretær, som han besatt frem til sin død. Kort tid etter etableringen av kommunistpartiet ble den antikommunistiske, nasjonalistiske og republikanske organisasjonen Nasjonal front dannet. Nasjonal front anså kommunistene som medløpere for Jugoslavia, og utgjorde i begynnelsen den største motstandsstyrken.I juli 1943 ble de albanske partisanene organisert i Albanias nasjonale frigjøringshær, som mottok støtte fra den hemmelige, britiske militærenheten SOE. Etter at Italia inngikk våpenhvile med de allierte høsten 1943, ble Albania okkupert av Tyskland, som fryktet at de allierte kunne bruke Albania som landingssted for en invasjon på Balkan. I august 1943 hadde den albanske motstandbevegelsen blitt utvidet til å omfatte det storalbanske området Kosovo i Jugoslavia og deler av Hellas. Den tyske okkupasjonsmakten stilte seg positiv til ideen om Stor-Albania. Dette synet fant gjenklang i Nasjonal front, noe som styrket kommunistenes posisjon i motstandsbevegelsen. For å blidgjøre jugoslavene, utelot kommunistene de storalbanske områdene, men til protest fra Nasjonal front. Kommunistene benyttet anledningen til å ta kontrollen over motstandsbevegelsen.Etter modell fra Jugoslavia trådte Den antifascistiske komité for nasjonal frigjøring sammen, og valgte Hoxha til formann, i Përmet i mai 1944. Den 22. oktober erklærte komiteen seg som Albanias lovlige regjering etter et møte i Berat, og Hoxha ble midlertidig formann i Albanias ministerråd (statsminister).I november 1944 trakk tyske styrker seg ut av Albania, og frigjøringshæren tok makten i landet. Etter at de tyske styrkene forlot Albania, drog Hoxha og flere albanske partisaner til Jugoslavia for å kjempe med jugoslavene og sovjeterne mot tyskerne der. I august 1945 ble Den nasjonale frigjøringshær omdannet til massebevegelsen Den demokratiske front, som ble eneste tillatte parti. Den 11. januar 1946 ble monarkiet formelt avskaffet, og folkerepublikken Albania ble proklamert. Som førstesekretær i kommunistpartiet var Hoxha statsleder. Det nye regimet var dominert av toskere fra det sørlige Albania, som var preget av store jordegods, fremmed undertrykkelse og sosial nød, og der kommunismen fikk stor gjennomslagskraft i befolkningen.
Da Hoxha tok makten, var den forventede levealderen i Albania 40 år, og analfabetismen ble anslått til å være 80–85 %. På landsbygden ble den anslått til å være hele 90–95 % i 1939. Hoxha var inspirert av sovjetisk planøkonomi, og reduserte de store jordeiernes andel av jordbruksarealet i Albania fra 52 til 16 % med ekspropriasjon i 1946. Fra 1955 ble jordbruket kollektivisert, men det var fortsatt meget arbeidsintensivt, og Hoxha lyktes aldri i å gjøre Albania selvforsynt med jordbruksvarer.Albania har Europas nest største potensial for vannkraftutbygging, etter Norge, noe som la grunnlaget for industrialisering. Med utgangspunkt i mineralutvinning, som i likhet med all industri ble nasjonalisert i 1944, bygde regimet ut en relativt variert industrisektor. Hoxhas initiativer var mulig å realisere med utviklingshjelp fra Sovjetunionen og Kina, en lav levestandard og eksport som gav hard valuta. I slutten av 1980-årene stod industrien for mer enn halvparten av Albanias BNP. På samme tid hadde utenrikspolitisk isolasjon stanset kapitaltilførselen til industrien, som ble teknologisk utdatert og gav mindre eksportinntekter. Sosiale og militære utgifter økte. På tross av industrialiseringen var Albania fremdeles det fattigste og mest isolerte landet i Øst-Europa. Privatbilisme var forbudt; før 1989 fantes det ikke mer enn 2 000 biler, fordelt på rundt 3 millioner innbyggere.En side ved industrialiseringen var utbyggingen av skole- og helsevesenet og andre offentlige tjenester. Sykdommer som malaria, difteri, tuberkulose og syfilis var svært utbredt i befolkningen. Alle skoler ble nasjonalisert, og skolegang for alle innbyggere mellom 12 og 40 år ble påbudt. Analfabetismen sank til 30 % av befolkningen i 1950, og i 1985 var den på samme nivå som i Vesten. Økt levestandard, en radikal feminisme, privilegier for store barnefamilier, forbud mot prevensjonsmidler og en restriktiv abortlovgivning bidrog til å øke folketallet i Albania fra rundt 1 million i 1944 til rundt 3 millioner i 1985, og endret kvinnenes posisjon i det hittil patriarkalske samfunnet. I 1989 utgjorde kvinner om lag halvparten av arbeidsstyrken i landet.
Hoxhas regime bar preg av en doktrinær marxisme-leninisme. Hoxha hadde en sterk ideologisk forestilling om at proletariatets diktatur ikke skulle avvikles idet klassekampen øyensynlig var avsluttet, fordi alle alternativer til proletariatets diktatur var uttrykk for utbytternes ideologier. Han mente også at klassekampen ville bli truet, dersom proletariatets diktatur ble avviklet før kommunismen hadde seiret i hele verden. Et annet uttrykk for den doktrinære marxismen var Hoxhas forbud mot religionsutøvelse. Hoxha erklærte i 1967 at «Albania er verdens første ateistiske stat, hvis ene religion er albanismen», et uttrykk lånt fra Pashko Vasa, en poet under den albanske nasjonale vekkelsen på slutten av 1800-tallet.Mellom 1961 og 1971 initierte Hoxha en såkalt statsreformasjon og kulturrevolusjon i Albania. Kulturrevolusjonen var tydelig inspirert av den kinesiske kulturrevolusjonen, og kan sees på som toskiske Hoxhas oppgjør med ghegernes språk, kultur, religion og sosiale organisasjon. Toskiske dialekter fikk forrang. Ghegernes klanssamfunn, der bøndene i overveidende grad var gjetere, var vanskeligere å mobilisere til støtte for regimet. Innslaget av katolske kristne var større blant ghegere enn toskere. Katolske prester ble raskt anklaget for å ha vært italienske spioner under krigen. Hoxha fordømte blodhevn, som har vært mest utbredt blant kristne ghegere, som en «primitiv føydalskikk». Regimet statuerte eksempler ved å henrette klansoverhoder og avstraffe kollektivt.Kulturrevolusjonen innebar også strenge føringer for albanernes livsstil, for slik å komme nærmere hva Hoxha anså som det fullendte mennesket – fysisk og intellektuelt. Morgengymnastikk ble obligatorisk. «Skjegg og langt hår forbinder albanerne med det gamle patriarkiske samfunnet. Korte skjørter og bukser med sleng forbinder de med vestlig liberalisme,» skrev Espen Haavardsholm om reglene for klær og utseende. Vestlige kulturuttrykk ble også forbudt, til fordel for sosialistisk realisme, men en del klassisk litteratur, især italiensk, ble likevel oversatt til albansk, etter ønske fra Hoxha. Mange albanere lyttet til gresk og italiensk radio eller fjernsyn i hemmelighet, men sendingene tjente ofte som bevis på Hoxhas påstand om at nabostatene ignorerte Albania. Idet mange albanske familier ikke eide fjernsynsapparat, pleide desto flere å gå på kino. Mellom 1950 og 1990 ble det vist 400 utenlandske spillefilmer, hvorav 20 % var italienske. Filmer om mafia og terror var ment å illustrere kapitalismens ondskap. I motsetning til Josef Stalin og Josip Broz Tito ble Hoxha aldri portrettert i hjemlige spillefilmer.
Forholdet til Jugoslavia kjølnet raskt, ettersom Tito mente at Albania burde inngå i Jugoslavia. Den fremste albanske talsmannen for et tett økonomisk samkvem med Jugoslavia var Koçi Xoxe. Hoxha anså avtalene med Jugoslavia som en trussel mot Albanias suverenitet, slik avtalene med Italia før krigen hadde vært det. Jugoslavene fordømte Hoxhas politikk som opportunistisk, og mente at Albania ikke kunne inngå avtaler med andre stater uten Jugoslavias samtykke. Xoxe klandret Hoxha for uvennskapet med Jugoslavia, og forsøkte å styrte ham i 1948. Hoxha sikret sin posisjon da Jugoslavia brøt med Sovjetunionen samme år. Hoxha benyttet anledningen til å erklære alle avtaler med Jugoslavia ugyldige, og utvise alle jugoslaver fra landet. Xoxe ble ekskludert fra partiet og henrettet.
Albania gikk inn i COMECON og Warszawapakten. Stalins død i 1953 ble markert med landesorg i Albania. Hoxha fikk befolkningen i Tirana til å møte opp på Skanderbeg-plassen, knele, og avlegge et 2 000 ord langt troskapsløfte til deres «elskede far og store frigjører». Hoxha reagerte med vantro på Nikita Khrusjtsjovs politikk med fredelig sameksistens med kapitalismen, forsoning med Jugoslavia og såkalt avstalinisering. Forsoningen med Jugoslavia i 1955 ble tolket som sovjetisk likegyldighet til Albanias sikkerhet. Khrusjtsjovs fremstøt overfor Hellas om større autonomi for greskalbanerne styrket denne antagelsen.På sin side nektet Albania å rehabilitere Koçi Xoxe. Hoxha lot seg provosere dypt over Khrusjtsjovs plan for COMECON, der Albania i all hovedsak var tiltenkt å være feriedestinasjon og råvareprodusent. Khrusjtsjov skal ha sagt under et besøk i 1959 at Albania burde konsentrere seg om å dyrke appelsiner for eksport. I 1960 sa Mehmet Shehu til Anastas Mikojan at «Stalin gjorde to feil. For det første døde han for tidlig. For det andre likviderte han ikke hele den nåværende, sovjetiske ledelsen». Året etter gikk Hoxha og Khrusjtsjov i åpen, verbal konfrontasjon på sine respektive partikongresser. Albania ble ekskludert fra COMECON og Warszawapakten. Albania brøt alle forbindelser med Warszawapakten etter invasjonen av Tsjekkoslovakia i 1968. I sine memoarer kalte Khrusjtsjov det albanske lederskapet «monstre», og gav deres «frykt for demokratisering» skylden for bruddet med Sovjetunionen. Hoxha fortsatte den tilnærmingen overfor Kina som han hadde påbegynt i 1950-årene.
Mao Zedong betegnet Albania som «sosialismens fyrtårn i Europa» og Kinas «brohode» i verdensdelen. Forbindelsene stagnerte idet Kina begynte å bryte sin internasjonale isolasjon tidlig i 1970-årene. Richard Nixon tok initiativ til en normalisering av det kinesisk-amerikanske forholdet, noe som vakte harme i det albanske lederskapet, og reduserte Kinas interesse for Albania. Dette ble tiltagende etter Maos død i 1976. Ideologisk tok Hoxha sterk avstand fra Maos teori om «de tre verdener». Til gjengjeld ble Kinas økonomiske og militære bistand til Albania kraftig redusert i 1976. Albania åpnet forhandlinger om handel med Frankrike og Italia og nye asiatiske og afrikanske stater, og normaliserte forholdene til Jugoslavia og Hellas i 1971. Hoxhas åpne kritikk av Kinas utenrikspolitikk ble en utløsende årsak til det kinesisk-albanske bruddet i 1978. Sovjetiske og amerikanske fremstøt ble ignorert av Hoxha, og Albania fant ingen ny stormakt å samarbeid med.
Før bruddet med Kina i 1970-årene uttrykte mange maoister begeistring for Hoxhas regime. I den norske ml-bevegelsen fikk Hoxha en spesielt høy stjerne i det maoistiske AKP(m-l). Nordmennene drog paralleller mellom Norge og Albania, hva gjaldt historie, natur og kultur. Innreise til landet var strengt regulert, men en del norske kommunister fikk besøke landet i regi av Vennskapssambandet Norge–Albania. AKP(m-l) tok avstand fra Hoxhas politikk i 1979. I sitt oppgjør med det albanske regimet skrev Finn Sjue i AKP(m-l) at Hoxha, Shehu og Hysni Kapo hadde «degenerert til borgerlige herskere». Grupper som Kommunistisk Arbeiderforbund og Marxist-leninistisk forbund valgte å støtte Albania etter bruddet med Kina.
Den kanskje mest iøynefallende arven etter Hoxha i det albanske landskapet er over 700 000 bunkere. Flesteparten ble bygget som ledd i en forsvarspolitisk strategi mellom 1967 og 1986. Antallet tilsvarer én bunker for hver fjerde albaner, og i snitt 24 bunkere per km². Byggingen alene kostet rundt 2 % av Albanias NMP. Det var en dobbelt så høy kostnad og tre ganger så mye betong som ved byggingen av den franske Maginotlinjen.Hoxha mente at bunkerne var både et symbol og en taktikk for å forhindre en fremmed okkupasjon. Sivilbefolkningen måtte delta i øvelser minst to ganger i måneden, og barn ned i 12-årsalderen fikk våpentrening. Mest av alt fryktet Hoxha en jugoslavisk invasjon, og viste til Titos «utryddelsespolitikk» overfor kosovoalbanerne. I ettertid har bunkerne blitt betraktet som et uttrykk for Hoxhas paranoia og utenrikspolitiske isolasjon. I de siste 20 årene av sitt liv drog Hoxha aldri utenlands.I midten av 1970-årene utgjorde forsvarsutgiftene 11,5 % av Albanias BNP, og landet hadde en stående hær på 65 000 mann og en hærreserve på 100 000 mann.
Kommunistregimet i Albania henrettet minst 5 577 mannlige og 450 kvinnelige politiske fanger. Bare de ti første årene, fra 1945 til 1955, satt rundt 80 000 personer i 40 politiske fengsler og fangeleire i Albania. Anslagsvis 16 000 av dem døde, ifølge en rapport fra det amerikanske Utenriksdepartementet til FNs økonomiske og sosiale råd i 1955. Regimet har blitt holdt ansvarlig for opptil 100 000 dødsfall. Sentralt i den totalitære statens maktapparat stod det hemmelige politiet, Sigurimi, og deres nettverk av angivere. I midten av 1970-årene hadde det hemmelige politiet rundt 5 000 uniformerte ansatte.Tortur under avhør og vilkårlig fengsling var svært utbredt. Albanias straffelov fastsatte dødsstraff for 34 forhold, hvorav 12 politiske og 11 militære. Fluktforsøk fra landet kunne straffes med døden. Dødsstraff ble fullbyrdet ved skyting, i noen tilfeller ved hengning. I sin årsrapport for 1974 skrev Amnesty International at det var sterk grunn til å tro at Albania hadde Europas største antall politiske fanger i forhold til folketallet. Mange ble forfulgt på bakgrunn av etniske eller religiøse forhold. Mellom 1945 og 1968 ble anslagsvis 200 religiøse ledere fengslet eller henrettet. I 1983 var 20 000 greskalbanere internert i fangeleire, ifølge en rapport til Europaparlamentet.Fra 1949 ble albanske flyktninger og emigranter i Egypt, Italia og Hellas som sympatiserte med kong Zog, rekruttert av amerikansk og britisk etterretning. Flere hundre infiltratører ankom Albania i 1950 og 1952, men ble drept eller tatt til fange.
Hoxha beordret utrenskninger i Arbeidets parti i flere omganger, ofte sammenfallende med utenrikspolitiske endringer. Da Albania og Sovjetunionen brøt med Jugoslavia i 1948, ble uttalte projugoslaviske partifeller likvidert. Rundt en fjerdedel av medlemsmassen ble ekskludert. Etter oppstanden i Ungarn og den delvise forsoningen mellom Jugoslavia og Sovjetunionen i 1955/1956 ble flere projugoslaviske og prosovjetiske partimedlemmer forfulgt. Tidlig i 1960-årene rettet forfølgelsene i partiet seg mot resterende Moskva-orienterte medlemmer. Mehmet Shehu uttalte på partikongressen i 1961 at opposisjonelle skulle tildeles «et spytt i ansiktet, et slag i kjeven og – om nødvendig – en kule i hodet».I 1974 ble forsvarsminister Beqir Balluku og flere offiserer beskyldt for å ha planlagt et statskupp, og henrettet.I 1981 døde Mehmet Shehu under uklare omstendigheter, offisielt som følge av depresjon og selvmord. Senere ble han anklaget av Hoxha for å ha spionert for en rekke fremmede makter. Shehu begikk trolig selvmord, eller ble likvidert på ordre fra Hoxha, etter uoverensstemmelser om utenrikspolitikken. Etter Shehus død ble en rekke ministre henrettet eller dømt til lange fengselsstraffer, anklaget for spionasje. Andre ble tvunget til å fratre. En rekke slektninger av Shehu ble også forfulgt. Mehmet Shehus levninger ble først funnet i en umerket grav og flyttet til en gravplass i Tirana i 2001.I 1982 forsøkte fire albanske flyktninger å ta seg inn i Albania med båt fra Italia, i den hensikt å skyte og drepe Hoxha. Tre av medlemmene steg i land i Albania, der to ble drept, mens Halit Bajrami ble arrestert. Bajrami ble løslatt etter å ha vitnet mot den avsatte forsvarsministeren Kadri Hazbiu, og gikk igjen i landflyktighet. Operasjonen kan ha vært iscenesatt av Hoxha som et påskudd for å forfølge Hazbiu og flere andre ministre, som ble henrettet.
Hoxhas mulige lidelser ble gjenstand for rykter, «alt fra kreft til Parkinsons sykdom». Ved hans død var det på det rene at Hoxha hadde lidd av diabetes siden 1948, fikk et hjerteinfarkt i 1973, og ble rammet av hjerneslag i 1983. Mellom mai og oktober 1983 trakk Hoxha seg tilbake fra offentligheten, noe som førte til hyppigere spekulasjoner om hans helse.Da Hoxha døde den 11. april 1985, ble det erklært syv dagers landesorg. Hjertesvikt ble oppgitt som dødsårsak. Hoxha ble gravlagt på den såkalte martyrgravplassen på en høyde over Tirana den 15. april. Etter Hoxhas eget ønske deltok ingen utlendinger under minnehøytideligheten, der partisekretær Ramiz Alia holdt sin minnetale på Skanderbeg-plassen i Tirana. Valget av Alia som ny partisekretær skjedde så raskt at Hoxha trolig utpekte ham til sin etterfølger personlig. Alia opptrådte hyppigere offentlig etter Mehmet Shehus død.
Lite var kjent om Hoxhas privatliv i samtiden. Ektefellen Nexhmije Hoxha, med økenavnet «Tiranas sorte enke», hadde en rekke verv i Arbeidets parti og offentlige stillinger. Hun overtok som leder for Den demokratiske front etter ektemannens død. Paret hadde tre barn, de to sønnene Ilir og Sokol og datteren Pranvera, men ingen av dem spilte noen politisk rolle av betydning. Datteren og svigersønnen er arkitekter, og de tegnet Enver Hoxha-museet, «Pyramiden», som åpnet i 1988. Etter regimets fall har den forfalne bygningen blitt foreslått revet. Ilir Hoxha utgav i 1998 en bok om sin far med memoarer, korrespondanse og presseklipp. Enver Hoxha ble fremstilt som asketisk, men familien levde i virkeligheten et luksuriøst liv.Etter regimets fall i 1991/1992 ble Nexhmije Hoxha arrestert og fengslet i årene 1993–1997 for korrupsjon og misbruk av offentlige midler. Hun utgav i 1998 en biografi i to bind om ektemannen. I 1992 ble Hoxhas og andre partilederes levninger flyttet til en offentlig gravplass i byen; et symbolsk oppgjør med regimet. En rekke andre gjenlevende, kommunistiske ledere ble stilt for retten.
Apor, Balázs, Behrends, Jan C., Jones, Polly og Rees, E.A. (2004). The Leader Cult in Communist Dictatorships. Stalin and the Eastern Bloc (engelsk). London: Palgrave Macmillan. ISBN 978-1-4039-3443-7. CS1-vedlikehold: Flere navn: forfatterliste (link)
Benincasa, Rino (1995). Enver Hoxha: Der Pharao des Sozialismus und der Söhne des albanischen Adlers (tysk). Lengwil: PrismaPoint. ISBN 3-907567-01-3. 
Fischer, Bernd Jürgen (2007). «Enver Hoxha and the Stalinist Dictatorship in Albania». Balkan Strongmen. Dictators and Authoritarian Rulers of South Eastern Europe (engelsk). West Lafayette: Purdue University Press. s. 239–268. ISBN 1-55753-455-1. 
Kvilstad, Dan Roger Luneborg (2011). Fyrtårnet som slukket. AKPs forestillinger om Albania 1973 til 1979 (masteroppgave i historie) (norsk). Universitetet i Oslo. 
Myftaraj, Kastriot (2009). The Enigmas of Enver Hoxha's Domination 1944–1961 (engelsk). Tirana. ISBN 978-99956-57-10-9. 
Myftaraj, Kastriot (2008). The Secret Life of Enver Hoxha, 1908–1944 (engelsk). Tirana. ISBN 978-99956-706-4-1. 
O'Donnell, James S. (1999). A Coming of Age. Albania under Enver Hoxha (engelsk). New York: Columbia University Press. ISBN 0-88033-415-0. 
Pearson, Owen (2007). Albania as Dictatorship and Democracy. From Isolation to the Kosovo War, 1946–1998 (engelsk). London: I.B. Tauris. ISBN 978-1-84511-105-2. 
Pipa, Arshi (1990). Albanian Stalinism (engelsk). Boulder: East European Monographs. ISBN 0-88033-184-4.

Eochaid mac Run, sønn av Run, konge av Strathclyde, kan ha vært konge av pikterne fra 878 til 889. Hans mor kan ha vært en datter av Kenneth MacAlpin (Cináed mac Ailpín). Hans kongedømme er vanligvis forstått som en form for felles styre med Giric. Problemet med Eochaid er at det er langt mindre man ikke vet om ham enn hva man vet.
Det er opptegnelsen av Eochaids styre som konge. Dødsfallet til den irske kongen Áed Findliath, sønn av Niall Caille, er datert til 20. november 879, og solformørkelsen til den 16. juni 885. At kronikøren sier «skjønt andre sier» viser at forvirringen for Eochaid eventuelle styre som konge ikke er av ny dato.
En del varianter av kongelistene i Krønike om kongene av Alba inkluderer ikke Eochaid. Duan Albanach utelater både Eochaid og Giric, hopper fra «Aodh av de hvite blomster» (Áed mac Cináeda) til «Domhnal, sønn av Cusaintin den rettferdige» (Donald II, sønn av Konstantin I). Duan Albanach utelater også eldre konger, slik som Selbach mac Ferchair (konge av Dalriada), men om disse utelatelsene er bevisst eller ved uhell er ikke kjent. Forskeren David Dumvilles forslag er at de bevarte listene er ødelagt ved tilfeller av damnatio memoriae (bevisst slettet fra kollektivt minne) er ikke mulig å bevise, men kan ikke utelukkes. Andrew av Wyntouns Orygynale Cronykl of Scotland (ca. 1420) og George Buchanans Rerum Scoticarum Historia (1579) kjenner til Giric, men ikke Eochaid.
Den amerikanske forskeren Benjamin Hudson, ekspert på keltiske studier, er sikker på at Eochaid kan bli identifisert, og støtter seg da på Bercháns profeti i å fastslå at Eochaid var en skotsk eller piktisk konge. Bercháns profeti, en historie om skotske og irske konger på vers fra 1100-tallet framstilt retrospektivt som framtidsspådommer er en notorisk vanskelig kilde. Da versene refererer til kongene ved epiteter (tilnavn), men aldri ved navn, er det vanskelig å knytte informasjonen til annet materiale. Oppslaget som er antatt å identifisere Eochaid kaller ham for britoner av Clyde, og refererer til hans mor som «kvinnen fra Dún Guaire (Bamburgh)», noe som åpner for flere spørsmål enn svar.
David Dumville, som støtter seg utelukkende på Krønike om kongene av Alba, synes å akseptere at Eochaid var konge, men Archie Duncan, som argumenterer fra samme kilde, avviser helt at Eochaid var konge og tilskriver det foreslått fellesstyret til Giric, og til Giric alene. Det er bevis uavhengig av Krønike om kongene av Alba og beslektede kongelister som kan argumentere for Girics kongedømme, men ingen for Eochaid. Det siterte oppslaget i Krøniken kan ha Eochaid fjernet og fortsatt være lesbart, mens det ikke ville være det uten Giric, hvis navnedag er nevnt som datoen for en solformørkelse.
I korthet, det er ingen akademisk konsensus om Eochaid var konge av pikterne eller konge av Strathclyde, eller ingen konge i det hele tatt.
Anderson, Alan Orr ([1922] 1990): Early Sources of Scottish History A.D 500–1286, bind 1. Opptrykk med rettelser. Stamford: Paul Watkins, ISBN 1-871615-03-8
Dumville, David (2000): «The Chronicle of the Kings of Alba» i: Taylor, Simon, red.: Kings, clerics and chronicles in Scotland 500–1297. Dublin: Fourt Courts Press, ISBN 1-85182-516-9
Duncan, A.A.M. (2002): The Kingship of the Scots 842–1292: Succession and Independence. Edinburgh: Edinburgh University Press, ISBN 0-7486-1626-8
Hudson, Benjamin T. (1996): The Prophecy of Berchán: Irish and Scottish High-Kings of the Early Middle Ages. London: Greenwood.
Smyth, Alfred P. (1984): Warlords and Holy Men: Scotland AD 80–1000. London: E.J. Arnold, gjenopptrykk Edinburgh UP). ISBN 0-7486-0100-7
Eragon er en fantasy-/eventyrfilm basert på romanen Eragon av Christopher Paolini. Filmen hadde internasjonal premiere 15. desember 2006. Produksjonsselskapet er 20th Century Fox.
Filmen er regissert av Stefen Fangmeier. Filmen er hans første i regissørstolen, men han har tidligere arbeidet innen visuelle effekter i filmer om Lemony Snicket's En serie uventede hendelser og Master & Commander. Manusforfatteren er Peter Buchman, som er mest kjent for å ha skrevet manuset til Jurassic Park 3. Innspillingen begynte på Mafilm Fot Studios i Ungarn den 1. august 2005.
Eragon handler om en bondegutt ved navn Eragon, som bor i landsbyen Karvahall i den fiktive verdenen Alagesia. Som 17-åring finner han et drageegg. Egget klekker, og en rekke påfølgende hendelser snur livet hans opp ned.
En vis historieforteller ved navn Brom slår seg sammen med ham, og Eragon tar opp arven etter de legendariske dragerytterne. Han lærer seg magi, sverdkamp og drageriding for å forberede seg på sin hevn mot de som var ansvarlige for familiens død.
Etter hvert slår han seg sammen med Varden, en gruppe rebeller som har som mål å frata kong Galbatorix makten. Innbyggerne i Alagesia lider under denne onde kongens makt.
Kong [albatorix forstår at en ny drageridder har blitt født. Etter hvert finner han ut at drageridderen heter Eragon. Han befaler sine undersåtter å gjøre alt for å drepe den nye drageridderen. Til tross for mange forsøk, mislykkes han med dette, og Eragon allierer seg med Varden. Sammen tar de opp kampen mot ondskapen...
Videospillet, basert på handlingen i filmen, ble lansert 17. november 2006. Spillet er tilgjengelig for følgende plattformer: Microsoft Windows, Xbox 360, Xbox, PlayStation 2, PlayStation Portable, Nintendo DS & Nintendo Game Boy Advance. Utviklerne er Stormfront Studios og Amaze Entertainment. Utgiveren av videospillet er Vivendi Universal Games.
Christopher Paolini, forfatteren av romanen, har uttalt at han ønsket seg en cameoopptreden i filmen, helst som en kriger som mister hodet i slaget ved Farthen Dûr. Han ble imidlertid hindret fra dette på grunn av sin bokturné i Europa.

Desiderius Erasmus Roterodamus (Erasmus, eller Desiderius Erasmus av Rotterdam, opprinnelig Geert Geertsen; født 27. oktober 1466 (eller i 1469) i Gouda nær Rotterdam, død 12. juli 1536 i Basel) var en nederlandsk augustinerkorherre, teolog, 1500-tallets mest betydningsfulle humanist, og en glitrende latinist.
Erasmus var uekte sønn av Rother Gerard, som senere ble katolsk prest, og Margaretha Rogers, en legedatter. Sammen med sin eldre bror ble han oppdratt av moren i Gouda og fikk sin første skolegang der og i Deventer. I Deventer ble han undervist av den kjente humanist Alexander Hegius, og fikk dermed sin første smak på denne åndsretningen allerede i tiårsalderen. Da han var tretten år mistet han sin mor, og året etter døde også faren. Da ble Erasmus sendt i skole til Brødrene av det felles liv ved universitetet i ’s-Hertogenbosch.
Etter sterkt påtrykk fra sine foresatte trådte han mellom 1484 og 1486 inn i augustinerkorherrestiftet Emmaus i Steyn ved Gouda. Han følte intet ekte kall til et slikt liv, og i senere år karakteriserte han dette som hans største ulykke i livet. Hans senere religiøse likegyldighet kan ha sin spore i en gledesløs barndom og de årene han uten indre tilslutning levde i kloster. Han ble da også senere løst fra klosterløftene. I korherrestiftet gav de ham full anledning til å studere, og han hengav seg særlig til studier i klassisk antikk og i patristikk (kirkefedrenes skrifter).
I 1491 ville omstendighetene at han ble fridd fra klosterlivet. Biskopen av Cambrai planla en reise til Italia, og tiltrukket av Erasmus' språkkunnskaper valgte han ham som sin sekretær og reiseledsager. Han presteviet Erasmus i 1492. Det ble likevel ingenting av italiareisen, men Erasmus forble i biskopens tjeneste.
I 1495 sendte biskopen ham til universitetet i Paris for videre studier. Der studerte han filosofi, senskolastisk teologi, gresk og hebraisk. 
I 1499–1500 var han reiseledsageren til en lord i England, og ble kjent med John Colet, Thomas More og William Latimer. Etterpå oppholdt han seg flere steder på det europeiske kontinent og fortsatte i 1504 sine teologistudier i Paris. I 1505 var han igjen i England, og brøt opp som reiseledsager for kong Henrik VIIIs livlege til et tre år langt opphold i Italia. Han tok den teologiske doktorgrad i Torino i 1506, og innledet deretter et vennskap med boktrykkeren Aldo Manuzio, som skulle hjelpe ham i forbindelse med vitenskapelige utgivelser.
Initiativet til Erasmusbibelen, Textus Receptus, kom ikke fra humanisten selv, men fra boktrykkeren Johann Froben i Basel, som ivret etter å få ut et slikt verk i all hast, for å komme et tilsvarende spansk arbeid i forkjøpet på markedet. 
Det dreide seg om Det nye testamente-delen av complutenserteksten (Biblia Polyglota Complutensis), utarbeidet på oppdrag av kardinal Ximenes de Cisneros siden 1502, som etter et møysommelig arbeid ble ferdig og trykket den 10. januar 1514. Man ventet på pavelig godkjennelse før offentliggjøring, eventuelt også på at resten, det vil si Det gamle testamente, skulle bli ferdig (som den ble i 1517).
Froben visste at tiden var knapp. Han engasjerte humanisten Beatus Rhenanus, som den 17. april 1515 kontaktet Erasmus, som da befant seg i England. Han ilte til Basel og begynte arbeidet nokså umiddelbart. Hastigheten gikk utvilsomt ut over kvaliteten, og nyoppdagede manuskripter fikk et gjennomslag som viser at det ikke var mye tid til å vekte dem i forhold til andre kilder. Avslutningen av Åpenbaringsboken (Åp 22,16b-21) oversatte Erasmus tilbake fra latinsk (Vulgata), fordi han ikke hadde for hånden noe gresk kildeunderlag.
Trykkingen begynte i september 1515, og hele arbeidet var ferdigstilt i mars 1516. Erasmusbibelen ble en kritisk utgave av det greske nytestament Novum Instrumentum omne, diligenter ab Erasmo Rot. Recognitum et Emendatum, med en oversettelse til latin (som Erasmus mente var egnet til å erstatte Vulgata), og med anmerkninger. I anmerkningsdelen var det ikke bare faglige kommentarer om tekstforståelsen, men også sarkastiske bemerkninger til de kirkelige forhold i samtiden. Han dediserte verket til pave Leo X. Erasmus utgav etterhvert tre omarbeidede utgaver, i 1522, 1527 og 1535. Fra annenutgaven av ble «Instrumentum» endret til det mer gjengse «Testamentum».
Erasmusbibelen var grunnlaget for det meste av den bibelgranskning som fant sted i det sentrale og nordlige Europa i tiden som fulgte. Den var det viktigste og altoverveiende utgangspunktet for Martin Luthers oversettelse til tysk i 1521. Også den engelske «King James Version» var influert av Erasmusbibelen.
I 1516 ble Erasmus rådgiver ved den senere keiser Karl Vs hoff og oppholdt seg i denne egenskap først i Brussel og senere i Leuven. Samme år løste paven ham fra hans ordensløfter som augustinerkorherre.
Martin Luthers bevegelse begynte i 1517, året etter at Erasmus hadde offentliggjort sitt greske Nytestamente. Dette satte Erasmus på prøve. Berømt som han var i de lærdes verden ble han utfordret fra mange kanter til å ta stilling, men det var imot hans temperament. Vel hadde han ofte kritisert dumhet og misbruk fra geistligheten, men han understreket alltid at han ikke stilte spørsmålstegn ved kirken selv, og la seg ikke ut med kirkens menn. Han hadde stor respekt for Luthers person og lærdom, og var enig i det som i denne tidlige fase av reformasjonen var Luthers viktigste ankepunkter mot kirken.
Luther på sin side håpet på Erasmus' støtte. I den tidligste brevveksling mellom de to uttrykte Luther en stor beundring for Erasmus. Men beundringen dalte raskt. Allerede i 1517 skrev han:
Min aktelse for Erasmus avtar fra dag til dag. .. Det menneskelige er av større verdi for ham enn det guddommelige ... Dette er en farlig tid, og jeg innser at en mann ikke er en mer oppriktig eller vis kristen for all hans lærdom i gresk eller hebraisk.Likevel fortsatte Luther å påvirke Erasmus til å slutte seg til den nye bevegelse. Men Erasmus ville ikke innlate seg på det, og skrev at det var bedre i pakt med hans posisjon å holde seg utenfor; bare som uavhengig ville han kunne påvirke religionens reform. Luther oppfattet dette som unnfallenhet. Erasmus på sin side var imot læremessige forandringer, og mente at det måtte være rom for de reformer som var nødvendige uten å rokke ved læresetninger.
Med sin innstilling fikk Erasmus motstandere både på katolsk og luthersk side. Ulrich von Hutten, en humanist som hadde valgt den lutherske side, sa at det var uærlig av Erasmus ikke å gjøre det samme. Erasmus tilbakeviste dette i svarskrivet Spongia adversus aspergines Hutteni (1523).
Selv om Erasmus ønsket å beholde sin nøytralitet, satt han ikke på gjerdet i alt. Han lot seg engasjere i et sentralt læremessig spørsmål, og forsvarte katolsk lære mot Luthers oppfatninger. Punktet gjaldt den menneskelige viljes frihet.
I sitt verk De libero arbitrio diatribe sive collatio (1524 – om den frie vilje), analyserer han det han oppfattet som åpenbare lutherske overdrivelser hva gjelder den menneskelige frihets begrensninger. Luther tok dette meget ille opp og svarte med skriftet De Servo Arbitrio (1525 – om den trellbundne vilje), der han ikke bare angrep Erasmus' verk, men også Erasmus personlig, og hevdet at Erasmus ikke var kristen.
Den katolske side ville gjerne hatt et klarere motreformatorisk engasjement fra Erasmus' side, men han hadde sitt eget opplegg, en «erasmisk reform» som skulle benytte humanistisk lærdom for å få bukt med misbruk. Men han brukte ikke sine krefter på å utvikle metoder for å få satt dette program ut i verden. Da Erasmus senere ble anklaget for å ha «lagt det egget som Luther ruget ut», gav han sine kritikere halvveis rett i det, men sa at han hadde forestilt seg en helt annen fugl.
I tillegg til det forfatterskap som allerede er nevnt, må Erasmus' allsidighet eksemplifiseres. Mange av hans skrifter henvendte seg til de bredere lag og omhandlet emner med bred appell. Hans mer alvorlige forfatterskap begynte tidlig, med Enchiridion Militis Christiani (1503). Her skisserer  Erasmus idealene for det normale kristelige livsførsel som han skulle bruke resten av sitt liv til å utdype. Tidens største onde var etter hans mening en formalisme – en ensidig respekt for tradisjoner uten referanse til Kristi sanne lære.  I denne gjennomgangen av formalisme anførte Erasmus eksempler fra klosterlivet, helgendyrkelsen, krig, klassebevissthet. Et verk med samme innretning er Institutio Principis Christiani (Basel, 1516), som var skrevet som et råd til den unge kong Karl av Spania, som senere skulle bli den tysk-romerske keiser Karl V. 
Erasmus' mest kjente arbeid, satiren «Moriae Encomium» (norsk: Dårskapens pris, engelsk: Praise of Folly, nederlandsk: Lof der Zotheid), var tilegnet vennen Thomas More i England og ble skrevet i 1509. 
Blant hans øvrige forfatterskap må også nevnes Colloquia, Apophthegmatum opus og Adagia. I 1536 skrev han De puritate ecclesiae christianae der han tok sikte på kirkelig forsoning.
I den siste fasen av sitt liv holdt han seg på enda større personlig avstand fra tidens religiøse stridigheter enn tidligere (selv om han ivret for forsoning). Han hengav seg mest til humanistiske studier og en engere krets venner som Bonifacius Amerbach, Beatus Rhenanus og Glareanus. 
Imens fikk den zwinglianske reformasjon innpass i Basel, og ble ledsaget av utstrakt ødeleggelse av religiøse bilder og statuer. Erasmus følte seg på ingen måte tilpass med det, og flyttet i 1529 til det katolske Freiburg im Breisgau, ikke langt fra Basel. 
Men i 1535 flyttet han tilbake til Basel. Han takket ja til en invitasjon fra Maria, regent av Nederlandene, til å slå seg ned i Brabant, men før han fikk reist avsted, fikk han tyfoidfeber. Kort før sin død mottok han melding fra England om at to av hans engelske venner, Thomas More og biskop John Fisher, var blitt henrettet. Han døde den 11. juli 1536 i Basel.
Encomium moriae (1509 eller 1510)--Dårskapens lov (Encomium Moriae), oversatt av Sven Rosén, Stockholm 1935Julius vor der verschlossenen Himmelstür (1513)
Novum Testamentum. – Basileae : Froben, 1516. – Digitalisert utgave hos Universitäts- und Landesbibliothek Düsseldorf
Erasmi Roterodami Epistole || ERASMI ROTERODAMI EPISTOLA || ad Leonem X.Pont.Max. de laudibus illius: & noua || Hieronymianorũ operum editione.|| Eiusdem ad Reuerendiss. D. Grimannum S. M. Gardi=||nalem Epistola.|| Eiusdem ad reuerendiss. Dn.Raphaelem Rearium … || Cardinal em Epistola.|| Eiusdem ad … Doctorem Martinũ || Dorpium Hollandum Epistola Apologetica de suarum || lucubrationum editione.|| Eiusdem in laudem urbis Selestadii Panegyricũ carmen.|| Iani Damiani Senensis ad Leonẽ X. Pont. Max. de expeditio||ne in. Turcas Elegia.|| – Köln : Cornelius von Zierickzee, 1516.
Querela pacis (Die Klage des Friedens) (1517) Übersetzt und herausgegeben von Kurt Steinmann, Insel-Verlag 2001. ISBN 3-458-34487-X
De libero arbitrio (Om den fri vilje) (1524) Verlag Vandenhoeck und Ruprecht 1998. ISBN 3-525-34007-9
DIVI Ambrosius von Mailand|AM-||BROSII EPISCOPI MEDIO-||LANENSIS COMMENTARII IN || omnes Diui Pauli epistolas, ex restitutio||ne D.Erasmi diligenter recogniti.|| CVM INDICE.|| – Köln : Johann Gymnich I., 1530. Digitalisert utgave hos Universitäts- und Landesbibliothek Düsseldorf
Apophthegmata, eine Sammlung erbaulicher Anekdoten (1533) Übersetzt und herausgegeben von Heribert Philips, Würzburg 2001. ISBN 978-3-8260-2015-5
De recta Latini Graecique sermonis pronuntiatione Des. Erasmi dialogus. – Paris : Simon Colin, 1528. Digitalisert utgave hos Universitäts- und Landesbibliothek Düsseldorf
Desiderii Erasmi// Roterodami, Epistolae Palaeonaeoi : Ad Haec// Responsio Ad Dispvtationem Cvivsdam// Phimostomi, De Divortio. – Fribvrgi Brisgoiae : Emmeus, 1532. Digitalisert utgave hos Universitäts- und Landesbibliothek Düsseldorf
Absolvtissimus de octo oratio[n]is partiu[m] Constructione libellus, nec minus eruditione pueris utilis futurus, [at]q[ue] compendio & perspicuitate co[m]modus, ac iucundus : nuperrime uigila[n]tissima cura recognitus, & in nostra officina summa diligentia excusus. – Basileae : Pro Io. Erasmo Frobenio Io. filio, 1517. Digitalisert utgave hos Universitäts- und Landesbibliothek Düsseldorf
Rolf Becker: Erasmus von Rotterdam – der Makel seiner Geburt, in: Reinhold Mokrosch, Helmut Merkel (Hg.), Humanismus und Reformation. Historische, theologische und pädagogische Beiträge zu deren Wechselwirkung (Arbeiten zur Historischen und Systematischen Theologie, Bd. 3), 2001, S. 47-54.
David Bentley-Taylo: My dear Erasmus. Christian Focus Publications, Fearn 2002.
Christine Christ-von Wedel: Das Nichtwissen bei Erasmus von Rotterdam. Zum philosophischen und theologischen Erkennen in der geistigen Entwicklung eines christlichen Humanisten, Basel, Frankfurt a.M. 1981.
Christine Christ-von Wedel: Erasmus von Rotterdam: Anwalt eines neuzeitlichen Christentums. Lit, Münster 2003, ISBN 3-8258-6678-5.
Christine Christ-von Wedel, Urs Leu (Hgg.): Erasmus in Zürich. Eine verschwiegene Autorität, Zürich 2007.
Lorenzo Cortesi, Esortazione alla filosofia. La Paraclesis di Erasmo da Rotterdam, Ravenna, SBC Edizioni, 2012 ISBN 978-88-6347-271-4
Léon E. Halkin: Erasmus von Rotterdam. Eine Biographie. Benziger, Zürich 1989, ISBN 3-545-34083-X.
Johan Huizinga: Erasmus. Eine Biographie. 1928; wieder Schwabe, Basel 1988; mit aktual. Bibliogr. Rowohlt, Reinbek 1993, ISBN 3-499-13181-1.
Guido Kisch: Erasmus und die Jurisprudenz seiner Zeit. Studium zum humanistischen Rechtsdenken. Basler Studien zur Rechtswissenschaft 56, Basel 1960, S. 69–89.
Guido Kisch: Erasmus’ Stellung zu Juden und Judentum (= Philosophie und Geschichte. Nr. 83/84). Mohr, Tübingen 1969, S. 5–39.
Frank-Lothar Kroll: Erasmus von Rotterdam. Humanismus und Theologie im Zeitalter der Reformation. In: Helmut Altrichter (Hg.): Persönlichkeit und Geschichte. Palm und Enke, Erlangen 1997, ISBN 3-7896-0353-8, S. 57–68.
Josef Lehmkuhl: Erasmus – Niccolò Machiavelli. Zweieinig gegen die Dummheit. Königshausen & Neumann, Würzburg 2008.
Heiko A. Obermann: Wurzeln des Antisemitismus. Christenangst und Judenplage im Zeitalter von Humanismus und Reformation. Severin und Siedler, Berlin 1981, ISBN 3-88680-023-7.
Karl Heinz Oelrich: Der späte Erasmus und die Reformation (= Reformationsgeschichtliche Studien und Texte. Bd. 86). Aschendorffsche Verlagsbuchhandlung, Münster 1961.
Heinz Holeczek: Die volkssprachliche Rezeption des Erasmus von Rotterdam in der reformatorischen Öffentlichkeit 1519–1536. Frommann-Holzboog, Stuttgart/Bad Cannstatt 1983
Wilhelm Ribhegge: Erasmus von Rotterdam. Primus, Darmstadt 2009, ISBN 978-3-89678-667-8.
Peter Schenk: Desiderius Erasmus von Rotterdam. In: Wolfram Ax (Hrsg.): Lateinische Lehrer Europas. 15 Porträts von Varro bis Erasmus von Rotterdam. Böhlau, Köln 2005, ISBN 3-412-14505-X, S. 391–422.
Uwe Schultz: Erasmus von Rotterdam: Der Fürst der Humanisten. Ein biographisches Lesebuch. Deutscher Taschenbuch Verlag, München 1998, ISBN 3-423-12608-6.
Susanne Zeller: Juan Luis Vives (1492–1540): (Wieder)Entdeckung eines Europäers, Humanisten und Sozialreformers jüdischer Herkunft im Schatten der spanischen Inquisition. Ein Beitrag zur Theoriegeschichte der sozialen Arbeit. Lambertus, Freiburg 2006, ISBN 3-7841-1648-5.
Susanne Zeller: Der Humanist Erasmus von Rotterdam (1469–1536) und sein Verhältnis zum Judentum. In: Kirche und Israel: Neukirchener theologische Zeitschrift. Bd. 21 (2006), H. 1, S. 17–28.
Stefan Zweig: Triumph und Tragik des Erasmus von Rotterdam. Reichner, Wien 1934; zuletzt: Fischer-Taschenbuch-Verlag, Frankfurt am Main 2011, ISBN 978-3-596-22279-7. (E-Text)Zweig, Stefan: Erasmus av Rotterdam (Triumph und Tragik des Erasmus von Rotterdam), oversatt av Georg Rønberg. Jespersen og Pios Forlag, 1934
(en) Kategori:Desiderius Erasmus – bilder, video eller lyd på Wikimedia Commons
(en) Desiderius Erasmus – galleri av bilder, video eller lyd på Wikimedia Commons

Erhard von Queis (født ca. 1490 i Storkow/Niederlausitz i Tyskland, død 10. september 1529 i Preussisch Holland), katolsk biskop av Pomesania som gikk over til reformasjonen og var en drivkraft bak innførelsen av reformasjonen i Preussen. På grunn av sin tidlige død står Queis i skyggen av sin mer kjente embedsbror biskop Georg von Polentz av Samland. 
Eberhard von Queis' bakgrunn og ungdom er ukjent. Han fikk en humanistisk preget utdannelse ved universitetene i Frankfurt/Oder (det er påvist at han var immatrikulert der i 1506) og Bologna (i 1515 ble han juridisk doktor der). 
Deretter trådte han inn i hertugen av Liegnitz' tjeneste som kansler. Der ble svogeren til hertugen, Albrecht von Brandenburg-Ansbach, oppmerksom på ham. Albrecht var da høymester av Den tyske orden, og han fikk domkapittelet for bispedømmet Pomesania (som var et ordensbispedømme i Den tyske ordens område i Preussen) til å velge Queis til ny biskop den 10. september 1523. (Forgjengeren, biskop Hiob von Dobeneck, var avgått med døden 25. mai 1521.) På den måten ønsket Albrecht å styrke ledelsen av dette bispedømmet i Den tyske ordens hånd; bispedømmet hadde indirekte kommet under den polske krones innflytelse gjennom romerske kardinaler som stod polakkene nær.
Imidlertid mottok Queis aldri noen pavelig approbasjon som biskop av Pomesania. Pave Klemens III ville nemlig hatt sin nevø kardinal Nicolò Ridofi i dette embedet. Likevel overtok Queis i oktober 1523 den geistlige og verdslige ledelse av det prøyssiske bispedømmet.
Hans embedsperiode kom akkurat i den reformatoriske brytningstid, og allerede i 1524 sympatiserte Queis i all åpenhet med Luthers lære ved å holde en programmatisk evangelisk preken i Graudenz. 
Etter at Albrecht von Brandenburg sekulariserte ordensstaten Preussen den 10. april 1525 og tok det i len fra Polen som et verdslig hertugdømme, hyllet Queis sammen med nabobiskop Georg von Polentz av Samland landsherren, og bekjente seg samtidig til den reformatoriske lære. 
Den 1. januar 1525 gav han et mandat til fremme av reformasjonen i bispedømmet Pomesania. I de "22 themata" som han oppstilte, orienterte han seg etter Luthers skrift "Von der babylonischen Gefangenschaft der Kirche", skjønt han på noen felter inntok enda mer radikale standpunkter enn Luther. For eksempel forkastet han skriftemålet helt og holdent. To år etter overdro han sine herrskapsrettigheter og -innkomster til hertugen, for bedre å kunne vie seg fullstendig til sine geistlige oppgaver som den første reformatoriske biskop av Pomesania (23. oktober 1527). Hertug Albrecht sikret ham økonomisk ved å overdra til ham amtet Marienwerder på livstid og dessuten Schönberg, og dessuten en årlig livrente på 500 mark (26. oktober 1527).   
Også i 1527 giftet han seg med Apollonia von Münsterberg und Oels, datteren til den slesiske hertug Viktorin von Troppau-Münsterberg. De fikk en datter sammen. 
Albrecht von Brandenburg dro gjentatte ganger Queis inn i politiske anliggender. Slik var han en leder ved fredsforhandlingene i Budapest og Kraków i 1525, som fikk slutt på ridderkrigen og forberedte at Albrecht fikk Preussen som polsk lensområde. Ved nyttår 1526 var han med til Flensburg og Kiel der ekteskapskontrakten mellom hertug Albrecht og Dorothea av Danmark ble utarbeidet. Litt senere ledsaget han Albrecht til et møte med kong Sigismund av Polen i Danzig. I 1527 representerte han Preussen på landdagen for det kongelige Preussen i Elbing. I juli 1526 utnevnte hertugen ham til medlem av sitt geheimråd. 
Også i teologiske spørsmål gav Quardt sin lensherre råd. Blant annet var han med på å utarbeide den første prøyssiske kirkeordningen som ble vedtatt på landdagen i Königsberg den 10. desember 1525.
Hans virke fikk en brå slutt. Den 10. september 1529 døde han på sotteseng i Preussisch Holland, av den såkalte "engelske svette". Han døde seks måneder etter sin ektemake Apollonia, som døde i barsel. 

Eric William Ives (født 12. juli 1931 i Essex i England, død 25. september 2012) var en britisk historiker, med Tudortiden som spesialfelt. Han var professor ved University of Birmingham hvor han startet å undervise i 1958.Han er særlig kjent for sitt arbeid omkring Anne Boleyn, Henrik VIIIs andre kone. Han begynte å forske på hennes liv i 1979, og i 1986 gav han ut en biografi om henne. Biografien ble modifisert og oppdatert for nyutgivelse i 2004, under den nye tittelen The Life and Death of Anne Boleyn. Hans teorier har ført til at han har blitt trukket inn i en hissig debatt med den amerikanske historikeren Retha Warnicke, som skrev The Rise and Fall of Anne Boleyn i 1989 for å tilbakevise hans funn. 
Ives har også skrevet mye om rettshistorie, utviklingen av moderne høyere utdanning, politikk i Henrik VIIIs tid og om forskjellige medlemmer av hoffet i Tudortiden. I sistnevnte kategori kommer hans biografi om William Brereton, en walisisk jordeier som ble urettmessig dømt til døden i 1536 på grunn av en falsk anklage om at han var Anne Boleyns elsker. 
I 2001 ble han utnevnt til offiser av Order of the British Empire av Elizabeth II for sine bidrag til historieforskningen.

Erik Waldemar Glosimodt (født 19. desember 1881 i Kristiania, død 19. september 1921 i Trondhjem) var en norsk arkitekt. 
Glosimodt studerte først under Herman Major Schirmer ved Den kongelige Tegneskole i Kristiania og ble gjennom dette påvirket av byggeskikken på landsbygda på Østlandet. Han gikk også på Kunstakademiet i København.
Som utdannet arkitekt arbeidet Glosimodt hos Ole Sverre fra 1904 til 1907. Deretter var han i København, hvor han blant annet tegnet Paladshotellet i København (med Anton Rosen). Tilbake hos Ole Sverre bidro han ved ombyggingen av Grand Hotel.I 1911 etablerte han egen praksis i Kristiania. Han vant konkurransen om Sparebanken i Haugesund i 1913. Omtrent samtidig fikk han oppdraget med det som nok har gjort ham mest kjent: en rekke stasjoner langs Dovrebanen: Fokstua, Vålåsjø, Hjerkinn, Kongsvoll og Drivstua, alle i nasjonal stil og med barokk- og rokokkoornamentering.Glosimodt tegnet også flere mindre stasjoner i hovedstaden, langs Holmenkollbanen og Ekebergbanen. Videre tegnet han kiosker for Narvesens Kioskkompani, for eksempel den som fortsatt står på hjørnet av Karl Johans gate og Rosenkrantz' gate.

Erik Lindegren-priset er en lyrikkpris på 100 000 SEK som blir delt ut hvert annet år av Luleå kommune. Prisvinneren utpekes av en jury som består av tre til fem ledende litteraturkjennere. Prisen deles ut i forbindelse med arrangementet Bok & Bild. I 2006 ble arrangementet forskjøvet ett år og det ble heller ikke delt ut noen pris det året. 
I 2007 ble en ny pris innstiftet, Lilla Erik Lindegren-priset, med et prisbeløp på 5 000 SEK som deles ut til en ung forfatter mellom som er mellom 15-20 år gammel. Denne prisen blir på samme måte som Erik Lindegren-priset delt ut hvert annet år.  

Erik Möller (født 1979) er en tysk freelance journalist ,forfatter softwareutvikler og er visedirektør for Wikimedia i San Francisco i California. Möller har også arbeidet som webdesigner og tidligere administrerende direktør for myoo.de. Han har skrevet boken Die heimliche Medienrevolution - Wie Weblogs, Wikis und freie Software die Welt verändern.

Erik Sæmundsson (fødselsår og fødested er ukjent; Død omkring årsskiftet 1449/50.) var en norsk ridder, riksrådsmedlem og medlem av slekten Skanke. Han er nevnt som fogd i Viken 1410 og 1439, og omtales som høvedsmann i Tønsberg 1446. Han ble trolig utnevnt til ridder ved Christoffer av Bayerns kroning i Oslo 1442, og ble opptatt i riksrådet 1445. Sæmundsson ble muligens drept etter ordre fra Hartvig Krummedike på grunn av stridigheter om hvem som skulle bli konge av Norge etter Christoffer av Bayerns død. Sæmundsson støttet Karl I mens Krummedike støttet Christian I.

Erik Wilhelm «Erkka» Wilén (født 15. februar 1898 i Helsingfors, død 23. juli 1982 i Helsingfors) var en finsk friidrettsutøver som deltok i de olympiske leker 1920 i Antwerpen, 1924 i Paris og 1928 i Amsterdam.
Wilén vant en olympisk sølvmedalje under OL 1924 i Paris. Han kom på andreplass på 400 meter hekk bak Morgan Taylor fra USA.

Erik Zabel (født 7. juli 1970 i Øst-Berlin) er en tysk tidligere profesjonell sykkelrytter. Han ble regnet for å være en av verdens beste spurtere på slutten av 1990-tallet. Zabel har blant annet vunnet den grønne poengtrøya i Tour de France hele seks ganger på rad (1996–2001), poengkonkurransen i Vuelta a España (2002–2004), og klassikeren Milano–Sanremo fire ganger. 
I mesteparten av sin karriere syklet Zabel for T-Mobile Team, hele tretten sesonger, før han avsluttet med tre sesonger i Team Milram. Han la opp som profesjonell syklist etter 2008-sesongen, og Paris–Tours 12. oktober ble hans siste landeveisritt. Før han la opp syklet han også noen seksdagersritt på bane. I perioden 2009 - 2011 var Zabel blant annet rådgiver for spurterne i Team HTC-Highroad. Da HTC-Highroad ble lagt ned etter 2011-sesongen, fikk han en tilsvarende rolle i sykkellaget Katusja fra 2012. Etter dopinginnrømmelsen 28. juli 2013 ble Zabel suspendert fra sin rolle i Katjusja, og 29.7.2013 trakk han seg fra alle sine verv innen syklingen. I 2019-sesongen var Zabel "Performance Director" i Katjusja.Med over 200 seire er Zabel sannsynligvis den mestvinnende profesjonelle syklisten i perioden etter 1988, året da Francesco Moser la opp. Dessuten er han den mestvinnende tyske rytteren gjennom tidene.
Erik Zabel ble født 7. juli 1970 i Øst-Berlin og vokste opp i Bezirk Marzahn, som i dag er en del av bydelen Marzahn-Hellersdorf. Hans foreldre er den tidligere DDR-syklisten Detlev Zabel og hans kone Marianne. Som liten prøvde Zabel seg på idretter som fotball og bryting før han ti år gammel fant gleden i sykling. Etter å ha drevet med sykling i noen år søkte Zabel seg i 1983 til TSC Berlin, en sportsskole for barn og ungdom. For å komme inn på skolen måtte Zabel sykle 100 meter flygende spurt under en viss tid. Den kommende spurtstjernen skulle imidlertid slite hardt for å bestå opptakskravet. Først i siste forsøk klarte han det, takket være en velvillig funksjonær som så hans talent og trykket litt for tidlig på stoppeklokken. 
Zabel traff sin store kjærlighet, Cordula, under et sykkelritt mens han syklet for RC Olympia Dortmund. De giftet seg 3. oktober 1992 og fikk sønnen Rick Zabel ett år senere. Rick er oppkalt etter den tidligere syklisten Rik Van Looy og er proff i BMC Racing Team. Rick tok sin første seier som sykkelproff på Eriks bursdag 7. juli 2015 på tredje etappe i Østerrike rundt. Som person blir Erik Zabel gjerne beskrevet som sympatisk og jordnær. I dag bor familien Zabel i Unna, en by i delstaten Nordrhein-Westfalen.
Zabels internasjonale gjennombrudd kom i junior-VM i 1987, hvor han tok bronsemedalje med DDRs firer i banesykling. Han var egentlig ikke tiltenkt en plass på DDRs lag, men kom inn som reserve kort tid før VM. Året etter fulgte han opp med en femteplass i poengrittet. Med klubblaget TSC Berlin ble han DDR-mester i 4000 meter forfølgelsesritt på bane for lag i 1989. I 1990 var han en av de beste østtyske rytterne og fikk i Ardennene rundt sin første seier i et flerdagsritt.
Etter den tyske gjenforeningen byttet Zabel lag til RC Olympia Dortmund. Mye takket være sin sølvmedalje i det tyske amatørmesterskapet i landeveisritt i 1991 ble han tatt ut til VM-laget samme år. I 1992 vant han spurten i gruppe to under landeveisrittet i OL i Barcelona og tok med det en fjerdeplass. Ledelsen i det tyske profflaget Team Telekom la etter hvert merke til unggutten og signerte ham til 1993-sesongen.
Allerede i sitt første proffår debuterte Zabel i det som raskt ble hans favorittritt: Milano–Sanremo. Sin første proffseier av betydning tok han da vant første etappe i Tirreno–Adriatico i 1993. Etter dette vant han noen mindre ritt, før han høsten 1994 tok sin første store seier som proff da han vant klassikeren Paris–Tours.
I 1994 debuterte Zabel i Tour de France, men han måtte bryte på grunn av et mage-tarmvirus og maktet heller ikke å ta en etappeseier. Året etter kom han tilbake og fikk sin første Tour-seier 7. juli på 6. etappe. Avgjørelsen falt i en massespurt der han først tok hjulet til Dzjamolidin Abduzjaparov og siden passerte ham like før mål. Seieren kom for øvrig på Zabels 25-årsdag. Senere vant han også den 17. etappen til Bordeaux. Med de to seirene i Touren, samt blant annet to etappeseire i Sveits rundt, begynte Zabel å etablere seg som en spurter i verdenstoppen. Zabels sportslige resultat var bedre enn Telekoms aldrende toppspurter Olaf Ludwig,  noe som styrket hans posisjon i laget. Samtidig sørget seirene for oppmerksomhet rundt laget, noe som var viktig for å holde lagsponsoren Deutsche Telekom fornøyd. 
Under Touren i 1996 tok Zabel sin første seier på 3. etappe. En uke senere vant han 10. etappe, tok begge de innlagte spurtene, og kunne for første gang i karrieren ikle seg Tourens grønne poengtrøye. Zabel beholdt trøyen gjennom resten av rittet og tok med det sin første seier i Tourens poengkonkurranse.
Gjennom denne perioden befestet og senere styrket Zabel sin posisjon som en av verdens beste spurtere. Dette kom først og fremst til uttrykk gjennom ytterligere tre poengtrøyer og flere gode etappeplasseringer i Touren. Med to seire og en andreplass i Milan–Sanremo viste han seg dessuten frem som en rytter med klassikerferdigheter. (Mer om Zabels  fem siste poengtrøyer og resultat i Milan–Sanremo finnes i egne avsnitt lenger nede i artikkelen). Selv om Zabel var svært hurtig på denne tiden, var kanskje hans virkelige konkurransefortrinn at han i tillegg var brukbar i korte bakker og fjell. Flere av hans konkurrenter måtte nemlig bryte eller bruke svært mye krefter på harde fjelletapper i for eksempel Touren, mens Zabel med sine relativt gode klatreegenskaper var i stand til å komme seg over fjellene uten å havne utenfor tillatt maksimaltid eller bruke for mye energi. Dessuten gav disse ferdighetene ham muligheten til å vinne mer kuperte etapper og klassikerritt enn en del andre spurtere.
Til tross for den sportslige fremgangen ble Zabels posisjon i laget noe svekket i disse årene. I sesongene 94 og 95 var det først og fremst Zabel som stod for de viktige seirene, dessuten var han tysker i et tysksponset lag lokalisert i Tyskland. Disse faktorene gav ham ekstra stor oppmerksomhet, høye forventninger til resultat og en sterk posisjon laget. Etter Bjarne Riis og tyske Jan Ullrich sine prestasjoner i Touren 1996 fikk Zabel svært hard konkurranse, og etter Ullrichs seier i Touren i 97 var det helt klart at Zabel ikke lenger var den største profilen.
I denne perioden hadde Zabel sine beste plasseringer på UCIs verdensranking for landeveisritt. Dette var en ranking som, basert på rittype og vanskelighetsgrad, gav poeng for resultater i alle UCI-kategoriserte ritt. I år 2000 ble han nummer 2 før han året etter for første gang avsluttet sesongen som nummer 1. Denne prestasjonen ble gjentatt i 2002, mens de to påfølgende årene endte med 2.- og 3.-plass.
I 2000 vant han også UCIs verdenscup, en konkurranse som var basert på prestasjonene i 10 endagsritt, hovedsakelig takket være seirene i Milano–Sanremo og Amstel Gold Race, tredjeplass i Paris–Roubaix og fjerdeplasser i HEW Cyclassics og Flandern rundt. I 2001 endte han på andreplass i UCIs verdenscup. Dette året tok Zabel dessuten sine første etappeseire i Vuelta a España, da han vant 2., 3. og 4. etappe. Etter tusenårsskiftet er han den eneste som har vunnet tre strake etappeseire i det spanske treukersrittet. Det så også ut til at Zabel skulle vinne Vueltaens poengtrøye, men på nest siste etappe ble han passert av klatrespesialisten José María Jiménez. 
I 2002 ble Zabel vippet ned fra Tour de Frances poengtrone av Robbie McEwen, men til gjengjeld tok han sin første seier i tilsvarende konkurranse i Vuelta a España. 2003 og 2004 endte også med seier i Vueltaens poengkonkurranse og Zabel tok dermed med seg poengtrøyen fra en Grand Tour i imponerende 9 strake år.
I denne perioden tok Zabel bronse- og sølvmedalje i VM i landeveissykling etter å ha tapt massespurtene mot Mario Cipollini og Robbie McEwen i 2002 og Óscar Freire i 2004.
I 2005 vant Zabel  sin første landeveisseier for året i Rund um den Henninger-Turm og ble dermed den første syklisten til å vinne tre seire i dette rittet. Dette året deltok han i Giro d'Italia for første gang, men klarte verken å ta med seg en etappeseier eller poengtrøyen. Zabel ble ikke tatt ut til Touren fordi han ikke lenger var en garanti for seire, samtidig som T-Mobile Team ønsket å konsentrere seg om sammenlagtkonkurransen.31. juli offentliggjorde Zabel at han ville forlate T-Mobile etter sesongen og under VM noen måneder senere fortalte han at Team Milram ville bli hans neste arbeidsgiver.
Hans siste ritt i den karakteristiske rosa T-Mobile-trøyen var klassikeren Paris–Tours. Zabel hadde ikke mange toppresultat dette året, noe som antydet at han i en alder av 35 år kanskje ikke var rask nok til å vinne viktige massespurter lenger. Da rittet skulle avgjøres kom knapt 100 mann samlet mot mål og det var klart at det ville bli en massespurt. Da det gjensto 4–5 kilometer, var Zabel isolert fra lagkameratene sine og måtte dermed manøvrere seg i feltet på egen hånd. Dette lyktes han svært godt med og klarte akkurat å passere Daniele Bennati før målstreken. Med denne triumfen ble Zabel den fjerde (etter Gustave Danneels, Paul Maye og Guido Reybroeck), og den første i perioden etter 1968, som har vunnet tre seire i dette rittet.
Foran denne sesongen ble verken Zabel eller Milrams andre storspurter Alessandro Petacchi utropt til den klare spurtkapteinen i laget. Hvem av de to som skulle være kaptein skulle variere etter rittprofil og -betydning, samt interessene til de to rytterne. I praksis betydde dette at Petacchi for det meste var lagets kaptein, men i de tyske rittene Rund um Köln og Rund um den Henninger Turm var Zabel kapteinen til tross for at også Petacchi stilte til start. Grunnen til dette var at Zabel som tysker hadde størst interesse for disse rittene.
24. mai tok Zabel sin første landeveisseier for året da han vant en etappe i Bayern rundt. Sammenlignet med de fleste tidligere årene i hans karriere var dette svært sent på året. Foran Tour de France var det planlagt at Zabel skulle være en avgjørende brikke i Petacchis spurtopptrekk, men under Giro d’Italia ble italieneren skadet og Zabel ble forfremmet til kaptein i Touren. Til tross for en rekke gode plasseringer på Tourens spurtetapper ble hans beste plasseringer kun to tredjeplasser. I poengkonkurransen ble Zabel nummer to, men han var hele 89 poeng bak vinneren Robbie McEwen. 
Under Tyskland rundt tok Zabel poengtrøyen og bar ledertrøyen etter 5. etappe. Dessuten viste han seg frem fra en annen side da han sammen med Sebastian Lang var i et langt brudd på et av rittets harde fjelletapper. 
På den 4. etappen av Vuelta a España tok Zabel sin første ProTour-seier for året. Denne prestasjonen fulgte han opp ved å vinne rittets avsluttende etappe til Madrid. En knapp uke senere kom han til VM som kaptein for det tyske laget. Her ble han kun slått av Paolo Bettini og tok dermed sitt andre VM-sølv. Etter 1982 er det kun Óscar Freire og Alejandro Valverde som har tatt flere VM-medaljer i proffenes landeveisritt enn Zabels tre.
Dette årets første seier kom i seksdagersrittet i Bremer på bane. Noen måneder senere vant han to etappeseire og poengtrøyen i Bayern rundt. I Sveits rundt vant han den andre etappen. 
Etter at Petacchi ble utestengt fordi han hadde brukt for mye astmamedisin, ble Zabel igjen Milrams kaptein i Touren. Heller ikke dette året klarte Zabel å ta en ny etappeseier, men han klarte til gjengjeld to andreplasser og én tredjeplass. I tillegg fikk han ikle seg den grønne trøyen etter 6. etappe. Det var første gangen siden 13. etappe av Touren 2002 at Zabel ledet poengkonkurransen, og det skulle også vise seg å bli den siste gangen han fikk bære denne trøyen.
Under Tyskland rundt vant Zabel den tredje etappen og poengkonkurransen sammenlagt. Dette var syvende gang på ni år at han vant dette rittets poengtrøye, og han er også mestvinnende i denne konkurransen.
På den 7. etappen av Vuelta a España vant Zabel spurten mot Allan Davis og Paolo Bettini. Dette var hans 8. etappeseier i rittet og ble hans siste store seier.
I 2008 sesongdebuterte Zabel på landeveien i Algarve rundt. Hans første seier kom 27. februar i Valencia rundt. Etter å ha vært opptrekker for Alessandro Petacchi under hele 2007-utgaven av rittet, satset Milram på Zabel på andre etappe. Dette endte med seier i en massespurt foran italieneren Mirco Lorenzetto. Denne triumfen ble Zabels siste på landeveien. 
I begynnelsen av mai ble det klart at Petacchi ikke kunne starte i Giro d'Italia på grunn av bronkitt og Zabel ble Milrams kaptein under rittet. Til tross for tidvis godt arbeid fra resten av laget klarte ikke Zabel å ta sin første etappeseier i Giroen. Hans beste resultat kom på 2. etappe, da han ble nr to bak Daniele Bennati i en massespurt. Dessuten spurtet han inn til tre fjerdeplasser og en niendeplass sammenlagt i poengkonkurransen.
I mai ble Petacchi ilagt en utestengelse på 1 år som følge av sterkt overdreven bruk av astmamedisin. (Dette var den samme saken som gjorde at han ikke fikk starte Touren i 2007, men dommen ble anket og den endelige avgjørelsen ble først tatt mai 2008). På grunn av Petacchis fravær ble Zabel Milrams kaptein i Tour de France. Heller ikke her maktet Zabel å vinne, og det ble med to tredje- og fjerdeplasser. I poengkonkurransen endte han som nummer tre, kun tre poeng bak Thor Hushovd på andreplass, mens han ble nummer 43. sammenlagt. Touren 2008 var på mange måter en god illustrasjon på Zabels ferdigheter som syklist de siste årene av hans karriere. Han var fortsatt en svært god spurter, men i de fleste ritt var det stort sett minst en annen som var bedre enn ham. Dessuten var hans kapasitet i bakker og fjell kanskje enda bedre enn i begynnelsen av karrieren – en 43.-plass i Touren er et godt resultat for en spurter - men disse egenskapene var langt fra gode nok til å gi ham resultat av betydning. En måned senere startet Zabel i Vuelta a España, noe som betydde at han for første gang i karrieren startet i alle de tre Grand Tours i samme sesong. Han var, sammen med Marzio Bruseghin, den eneste som startet i alle Grand Tours dette året, og begge klarte å fullføre alle de tre rittene. Zabels beste plassering i Vueltaen var en 3.-plass på 3. etappe.
I klassikerne kom hans beste plassering i Gent–Wevelgem, hvor han endte som nummer 4 etter en massespurt. I VM ble han som nest beste tysker nummer 29.
26. september 2008 kunngjorde Erik Zabel at han ville legge opp etter sesongen. I en pressemelding sa han at han hadde hatt mye moro dette året og at han fortsatt var på et sportslig høyt nivå, men at han ikke var sikker på om han ville klare dette en sesong til og at tiden derfor var inne for å legge opp. Hans siste landeveisritt var Paris–Tours 12. oktober, hvor han endte på syvendeplass etter å ha blitt nummer tre i spurten i hovedfeltet.
Til tross for at Zabel hadde fokus på landeveisritt fra begynnelsen av 90-tallet, var han en habil banerytter gjennom hele karrieren. Dette skyldtes at hurtighet, en av Zabels styrker som landeveisrytter, er viktig i mange typer baneritt. Spesielt på 2000-tallet stilte Zabel opp i seksdagersritt på vinterstid. Dette er ulike varianter av baneritt som sykles over en periode på seks dager, og alle resultatene de ulike dagene legges sammen slik at en sammenlagtvinner, som som oftest består av et lag på to ryttere, kåres.  Sammen med Rolf Aldag, en lagkamerat fra Telekom, vant Zabel seksdagersrittet i Dortmund i 1996. Denne prestasjonen gjentok de i 2000, 2001 og 2005. Andre seksdagerspartnere Zabel har hatt inkluderer Robert Bartko og Bruno Risi. Zabel besluttet at han ville avslutte karrieren ved å delta i slike ritt senhøsten 2008 / tidlig vinter 2009. Dette betød at han ville sykle sine siste proffritt på samme underlag som hans internasjonale gjennombrudd kom omtrent 21 år tidligere. 
Det første seksdagersrittet Zabel deltok i på senhøsten 2008 var i Amsterdam. Etter å ha ledet før siste dag ble Zabel og lagkameraten Leif Lampater såvidt passert mot slutten og de endte dermed på andreplass. Dette var en plassering opp i forhold til 2007-utgaven av rittet. Zabel og Lampater vant senere seksdagersrittene i Dortmund og Bremen.
Zabels siste dag som profesjonell syklist var 28. januar 2009, da han og lagkameraten Robert Bartko, som Zabel blant annet vant seksdagersrittet i München 2005 med, vant seksdagersrittet i Berlin. Med denne triumfen kom Zabel opp i 13 seire i seksdagersritt, noe som i 2009 gjorde ham til en av de 60 mestvinnende seksdagersrytterne gjennom tidene.
På grunn av sine to etappeseire og femteplass i poengkonkurransen i Touren i 1995, var Zabel en av utfordrerne til å vinne poengtrøyen i 1996. Etter seire på 3. og 10. etappe tok Zabel ledelsen i poengkonkurransen. Gjennom blant annet 9. og 10.-plass på de to neste etappene økte Zabel avstanden til sin hardeste utfordrer i poengkonkurransen, Frédéric Moncassin. Moncassin avsluttet Touren sterkt med seier på 19. og andreplass på 21. etappe, men Zabel fulgte få plasseringer bak, og takket være forspranget han hadde skaffet seg i midten av Touren tok han en komfortabel sammenlagtseier. Noe som gjør Zabels seier mer imponerende, er at hans hovedmål gjennom store deler av Touren var å hjelpe lagkapteinen Bjarne Riis.Foran 1997-utgaven av Tour de France var Zabel en av de største kandidatene til å ta den grønne trøyen. Etter 4. og 2.-plass på de to første etappene var han i god posisjon til å ta trøyen på 3. etappe. Avslutningen på denne etappen hadde en kort og bratt bakke, noe som var en ulempe for Zabels hardeste konkurrent Mario Cipollini. Telekom utnyttet dette og gav Jan Ullrich oppgaven å lede Zabel mot spurten. Zabel takket for tilliten og tok både etappen og poengtrøyen. På 6. etappe krysset Zabel nok en gang mållinjen først, men ble fratatt seieren fordi han hadde dyttet Damien Nazon i sprinten. Både Zabel og Telekoms lagleder Rudy Pevenage var uenige i deplasseringen og avgjørelsen ble anket uten å bli tatt til følge. Zabel fikk raskt revansje, da han først vant 7. og deretter 8. etappe. Av flere årsaker var 97-utgaven sannsynligvis Zabels beste Tour noensinne. Dette var eneste gangen han klarte to strake etappeseire i Touren, han vant 3 etapper totalt, han syklet med poengtrøyen i hele 19 dager på rad, og han vant poengtrøyen med en seiersmargin på hele 127 poeng. Denne avstanden ned til nummer to er den største i perioden fra og med 1994 til og med 2011, og dermed også Zabels største seiersmargin. I perioden fra og med 2012 er avstanden mellom nummer én og nummer to generelt høyere enn tidligere, blant annet grunnet omlegging i poengsystemet.
Etter en brukbar prolog i 1998-Touren og en 2.-plass på 1. etappe var Zabel kun åtte sekunder bak ledende Chris Boardman. På 2. etappe tok Zabel 12 bonussekunder på innlagte spurter og til tross at han kun ble nummer 17 på etappen, kunne han før første gang ikle seg den gule trøyen. Neste dag fikk et brudd gå helt til mål og Zabel mistet ledelsen. Imidlertid fikk Zabel kun sykle i sin rosa Telekom-trøye i 2 dager, for etter 2.-plassen på 5. etappe tok han over føringen i poengkonkurransen. Selv om Zabel ikke vant en eneste etappe i denne Touren, beholdt han poengtrøyen til målgang på Champs-Élysées i Paris. 
I 1999 var Telekoms sammenlagtstjerne Jan Ullrich skadet, og som følge av dette var det Zabel det ble stilt størst forventninger til. Sett i lys av dette var 1999-Touren skuffende. Mario Cipollini og Tom Steels dominerte den første uken med henholdsvis 4 og 2 etappeseire og det var først på 12. etappe Zabel kom seg i grønt. Zabel endte uten etappeseire i Touren for andre år på rad, men hans fire andre- og to tredjeplasser holdt til en solid seier i poengkonkurransen. 
Det neste året tok Zabel over poengtrøyen på 9. etappe, etter at den tidligere lederen Marcel Wüst bommet totalt i spurten. Zabel beholdt trøyen men det så lenge ut til at han ville stå uten etappeseier for tredje år på rad. Først på 20. etappe, tre år og ni dager etter forrige gang, lyktes det Zabel å krysse mållinjen i Touren først. Med sin femte strake poengtrøye ble Zabel den rytteren som har tatt flest poengtrøyer på rad i et og samme Grand Tour-ritt. Hans seiersmargin på 118 poeng er den nest største i perioden fra og med 1994 til og med 2011. 
I 2001 fikk Zabel en svært god start på Touren da han vant første etappe og tok poengtrøyen. Imidlertid mistet han trøyen allerede neste dag, noe som betydde at han første gang i karrieren ikke klarte å forsvare en ledelse i Tourens poengkonkurranse. Zabel vant 3. etappe og tok tilbake trøyen, men mistet den til Stuart O'Grady på 8. etappe. O'Grady så lenge ut til å ta trøyen, og Zabel lå 11 poeng bak etter 18. etappe. På 19. etappe satset Telekom alt på å erobre trøyen og Zabel ble nr to og en på de innlagte spurtene. Etappen ble kronet med Zabels tredje Tour-seier for året, men O'Grady endte på plassen bak Zabel både på de innlagte spurtene og etappen. Som følge av dette ledet O'Grady med kun to poeng før den avsluttende etappen. På den siste dagen vant Zabel den første innlagte spurten foran O'Grady og de to rivalene hadde dermed like mange poeng. Zabel tok også den andre innlagte spurten, dessuten klarte Zabels lagkamerat Aleksandr Vinokurov å slå australieren. I massespurten på Champs-Élysées ble Zabel nr to og O'Grady nr tre. Med dette tok Zabel sin siste poengtrøye i Touren med kun 8 poengs margin.Totalt har Zabel båret Tourens poengtrøye i 88 dager og vunnet 12 etappeseire. Begge deler er tysk rekord. I en periode hadde Zabel også den tyske rekorden for flest Tour-deltakelser, men i 2012 ble han passert av Jens Voigt.
I tiden før Milano–Sanremo 1997 ble Erik Zabel regnet som en av de farligste outsiderne til tross for at rittet ikke hadde endt med massespurt siden 1980. Året før hadde Zabel blitt hektet av mot slutten av rittet og kom inn til 39.-plass. I 1997 hadde Zabel tatt 42 av sine 44 tidligere seire i massespurter, og det syntes klart at han var avhengig av en slik avslutning for å kunne vinne. Opp Poggio, som er den siste bakken mot slutten av rittet, skjønte Zabel at det var gode muligheter for at det ville ende med en massespurt og for at han ville ha gode nok ben til å henge med feltet. Da de nærmet seg mål var det knappe 40 mann igjen i teten. Alberto Elli startet en langspurt 400m fra mål og så ut til å kunne vinne da det gjenstod 50 meter, men Zabel hadde lagt opp spurten perfekt og passerte den italienske veteranen før målstreken. Zabel tok dermed sin andre verdenscupseier og sin første triumf i Milano–Sanremo. Etter målpassering sa han "I'm above all a sprinter. And in this domain there's already quite enough competition to make it unrealistic [for me] to think of becoming a classics specialist," en uttalelse som står i kontrast med de resultatene han senere oppnådde. Med denne seieren ble han også den andre tyskeren (etter Rudi Altig i 1968) til å vinne vårens første klassiker.
Foran 1998 utgaven av Milano–Sanremo ble Zabel utpekt som en av de største favorittene til å vinne. Som en følge av dette jobbet de syv lagkameratene hans knallhardt i fronten av feltet for å sørge for at rittet skulle ende i en massespurt. Imidlertid kostet dette mye krefter – kun to av hjelperne hans fullførte rittet – og etter Poggio var Zabel alene i feltet. Allikevel klarte han å posisjonere seg godt foran spurten, og i selve spurten var han overlegen.
I 1999 ble Zabel straffet for at han ikke hadde med seg lagkamerater inn mot oppløpet. Andrei Tchmil stakk fra feltet 600m fra mål og Zabel endte som nummer to.
Året etter hadde Telekom lært av sine feil i 1999-utgaven, og sparte Gian Matteo Fagnini til siste delen av rittet. Selv om de brukte mye krefter på å kontrollere feltet fikk Zabel dermed med seg en hjelper i spurten. Det var nok en gang flere rykk inn mot avslutningen men Fagnini gjorde et fantastisk spurtopptrekk for Zabel, som kunne ta sin tredje La Primavera-seier.2001 ble en ren kopi av 2000. Telekom kontrollerte feltet og fra 800 - 500m før mål gjorde Fagnini et perfekt opptrekk for Zabel som tok sin fjerde seier i rittet.I 2004 var Zabel tilbake i toppen av Milano–Sanremo. Han hadde muligheten til å bli den tredje med fem seire i den italienske klassikeren etter en svært god spurt, men dessverre løftet han armene for å juble litt for tidlig og Óscar Freire passerte ham like før målstreken. Bilder av hendelsen kan bl.a. sees hos Cyclingnews. På grunn av dette må han nøye seg med å dele tredjeplassen over dem med flest seire i Milan-Sanremo med Gino Bartali. Etter 1950 er det kun Zabel og Eddy Merckx som har flere enn tre seire, mens Bartali og Costante Girardengo klarte dette før 1951.
Milano–Sanremo var et av Zabels favorittritt, og etter hans tredje seier i 2000 fikk han tilnavnet «Signore Sanremo», eller «Hr. Milan–Sanremo», av Gazzetta dello Sport. Navnet ble snart fulgt opp av andre media, og ble etterhvert et etablert kallenavn på Zabel. Hans siste deltakelse i rittet endte med en 17.-plass som hjelperytter for Alessandro Petacchi i 2008.
Våren 1994 testet Zabel positivt for kortison. Zabel forklarte at han hadde brukt en salve mot sittesår og det viste seg at denne inneholdt kortison, selv om det ikke var opplyst på pakken. Som følge av dette ble han ikke utestengt og han ble heller ikke offisielt regnet som dopet. Imidlertid gikk han ikke helt ustraffet fra hendelsen, da han ble han ilagt en bot på 3000 sveitserfranc og mistet 50 UCI-poeng.Erik Zabel innrømmet 24. mai 2007 bruk av dopingmiddelet EPO i den første uken av Tour de France 1996. Innrømmelsen fra Zabel kom i forbindelse med at flere ryttere fra hans tidligere lag Team Telekom innrømmet å ha dopet seg i kortere eller lengre perioder på nittitallet. Zabel kom med tilståelsen på en pressekonferanse sammen med den tidligere lagkameraten og daværende sportsdirektøren i Team Columbia, Rolf Aldag. Med dette ble Zabel den første fortsatt aktive syklisten som innrømmet å ha brukt EPO under Touren i 1996.Zabels innrømmelse kom, i motsetning til Aldag, på det tidspunktet som en stor overraskelse på de fleste og han var tydelig preget under pressekonferansen. Med tårer i øynene beklaget han det han hadde gjort, og forklarte at han hadde sluttet etter en uke pga bivirkninger og redsel for «å ikke våkne opp neste morgen». Zabel fikk ingen dopingdom etter dette fordi foreldelsesfristen for slike saker er åtte år. Pga dopingtilståelsen var det lenge usikkert om Zabel ville bli tatt ut til VM, men det endte med at han fikk delta og han spurtet inn til en 17.-plass. I juli 2007 ble han fratatt seieren i spurtkonkurransen i 1996 av ledelsen i Tour de France på grunn av doping. Denne trøyen fikk han imidlertid tilbake et knapt år senere fordi innrømmelsen kom etter foreldelsesfristen. Disse innrømmelsene var medvirkende til at også Bjarne Riis stod frem med sitt bruk av EPO bare dager senere.
24. juli 2013 offentliggjorde det franske senatet en rapport som hevdet at en rekke av deltakerne i Tour de France 1998 hadde brukt EPO. I 1998 eksisterte det ingen dopingtest som kunne avsløre EPO-bruk, men det franske antidopingbyrået utførte i 2004 tester for EPO på gamle prøver fra 1998. Denne testingen ble utført av forskningsmessige årsaker og oppfylte ikke de formelle kravene, blant annet i forhold til B-prøve, for å kunne brukes som bevis i en dopingsak. Dermed ble heller ikke resultatene offentliggjort, før de ble inkludert i en rapport om doping bestilt av det franske senatet i 2013. Det ble her kjent at Zabel hadde avgitt flere prøver som hadde resultert i positive tester for EPO. Zabel uttalte at han ville se på rapporten og gjennomgå en selvransakelse før han ville uttale seg.28. juli 2013 offentliggjorde den tyske avisen Süddeutsche Zeitung utdrag av et intervju med Zabel der han innrømmer omfattende dopingbruk i perioden 1996 til 2003. Zabel forteller her at han i 1996 tok et bevisst og selvstendig valg om å begynne med doping. I de første årene brukte han mye EPO, men etterhvert som det ble lettere å avsløre EPO-bruk begynte han også med bloddoping. I perioden han dopet seg bruke han også kortison, men han hadde aldri en strukturert dopingplan og så derfor ikke på seg selv som en "superdoper".  Denne omfattende dopingbruken står i strid med det Zabel sa i 2007. Som begrunnelse for løgnen i 2007 forteller Zabel: "Fremfor alt ville jeg beholde livet mitt, mitt drømmeliv som sykkelproff. Dette elsket jeg så høyt, denne sporten, reisene. Denne egoismen var ganske enkelt sterkere." En innrømmelse av omfattende dopingbuk i 2007 ville gjort det svært vanskelig for Zabel å fortsette sin aktive karriere, men han innså allerede samme dag at det var et feiltrinn å fotelle at han kun hadde dopet seg i én uke. Nå når alle kortene er på bordet håper Zabel å igjen kunne finne sin indre ro og se seg selv i speilet.
I desember 2008 ble det klart at Zabel ville bli tilknyttet Team Columbia fra og med 2009. Tilknytningen medførte verken en plass i ledelsen eller fulltidskontrakt, men kun en posisjon som rådgiver for lagets spurtere.
I 2009 har han også vært testrytter for sykkelrammeprodusenten Canyon, samt bidratt med teknisk knowhow og vært mentor for unge ryttere som støttes av Canyon. Som følge av dette produserte Canyon i 2009 et begrenset antall sykler oppkalt etter, og utviklet i nært samarbeid med, Erik Zabel.
11. august 2009 offentliggjorde Zabel at han hadde forlenget kontrakten med Columbia med to år. Zabel uttalte at jobben er gøy, men også mer tidskrevende enn han hadde trodd. Rådgivningen hans foregår hovedsakelig via DVD og video. Dessuten sykler han gjennom spurten i blant annet Tour de France, for å kunne gi et detaljert bilde av avslutningen og gi råd om hvordan den bør kjøres. Cavendish har tidligere sagt at han ikke kunne ha vunnet Milano–Sanremo 2009 uten Zabels hjelp. Fra tid til annen deltar Zabel også på treningsleire sammen med Columbia-laget, for å pleie den personlig kontakten og best mulig være i stand til å gi gode råd. 
I oktober 2009 overtok Zabel plassen til Rudolf Scharping i Pro Tour-rådet, og fikk dermed innflytelse over et av landeveissyklingens viktigste arrangement. Som følge av UCI-endringer i sykkelkalenderen og rankingsystemet, skiftet Pro Tour-rådet navn til "Professional Cycling Council" i 2011. I 2011 påtok Zabel seg rollene som sportsdirektør for endagsrittet Vattenfall Cyclassics og sportslig leder for seksdagersrittet i Köln 2012.Som følge av at Team HTC-Highroad ble lagt ned etter 2011-sesongen opphørte Zabels rolle som rådgiver for laget. I oktober 2011 ble det imidlertid klart at han hadde takket ja til en jobb i Team Katusha. Zabels rolle var her den samme som hos HTC, noe som blant annet innebar rådgivning for Katushas spurtere. 
I forbindelse med at Zabel innrømmet omfattende dopingbruk i sin aktive karriere, ble det 29. juli 2013 kjent at han ville fratre alle sine posisjoner innen syklingen. Dette inkluderte rollene som sportsdirektør for Vattenfall Cyclassics, medlem av Professional Cycling Council, ambasadør for sykkelprodusenten Canyon, og rådgiver for Team Katusha.I desember 2018 offentliggjorde Team Katusha at Zabel var ansatt som "Performance Director". Dette er lederstillingen for lagets nye performance-avdeling, som skal støtte rytterne og bidra til deres utvikling. I starten av 2019-sesongen var Zabels arbeid en medvirkende årsak til Marcel Kittels seier i Trofeo Palma de Mallorca, som er en del av Vuelta a Mallorca. Imidlertid skulle dette vise seg å bli Kittels eneste seier for sesongen. Zabels sønn, Rick Zabel, syklet for øvrig for Katusha i 2019-sesongen.
Til tross for at han har lagt opp er Zabel fortsatt en svært aktiv syklist. Da han la opp ble han anbefalt å sykle halvparten så mange kilometer pr år som han hadde gjort som proff, det vil si 10 000 km, men dette tallet hadde han bak seg allerede da han forlenget kontrakten med Columbia i august 2009.
Erik Zabel har hatt en helt unik karriere og blir sett på som en av de største syklistene på 90- og 00-tallet. Om man ser på sykkelhistorien under ett vil Zabels navn fortsatt peke seg ut. Men fordi han i 2013 innrømmet omfattende bruk av dopingmidler i den perioden han tok de aller fleste av sine mange seire, blir hans ettermæle i sykkelhistorien ikke hva man trodde den ville bli.
Med over 200 seire er Zabel en av de mestvinnende profesjonelle syklistene gjennom tidene og etter all sannsynlighet den mestvinnende siden Francesco Moser avsluttet sin karriere i 1988. Til sammenligning klarer de fleste syklister aldri å få et tosifret antall seire gjennom en hel karriere, mens det er rundt 300 seire opp til tidenes mestvinnende profesjonelle syklist, Eddy Merckx. I Zabels samtid er det nok Mario Cipollini som med rundt 190 seire er nærmest. Det nøyaktige antallet seirer for Zabel varierer i ulike kilder. Et av de høyeste tallene er 222, mens 211 er et av de lavere tallene. De fleste nøyer seg derfor med å si «over 200 seire».
Med seire i poengkonkurransen i en Grand Tour i ni strake år, fra 1996 til 2004 (Touren 96–01, Vueltaen 02–04), er Zabel den rytteren som har tatt flest poengtrøtyer i Grand Tours gjennom tidene. Nummer to på listen er Seán Kelly med åtte. Dermed er det naturligvis heller ingen som har vunnet Grand Tour-poengtrøyer i flere år på rad enn Zabel.  
Frem til 2014, da Peter Sagan vant sin tredje strake poengtrøye, var Zabel er den eneste som hadde vunnet mer enn to poengtrøyer på rad i Tour de France. Etter 1994 er det kun Zabel og Sagan som har klart å forsvare den grønne trøyen, mens det totalt er fem andre ryttere som har klart dette: Dzjamolidin Abduzjaparov, Seán Kelly, Merckx, Jan Janssen og Stan Ockers. Zabels seks seire i Tourens poengkonkurranse var rekord frem til den ble slått av Sagan i 2019. Zabel uttalte at han, grunnet Sagans imponerende resultat over de foregående ti årene, var beæret over at Sagan var den som slo rekorden. 
I Vuelta a España er det kun Zabel og Laurent Jalabert som har tatt poengtrøyen mer enn to år på rad. Zabel klarte tre strake seire, mens Jalabert klarte fire fra 1994 til 1997.
Om man ser på Grand Tour-rittene hver for seg, er det kun Zabel, nevnte Jalabert, Giuseppe Saronni, Peter Sagan og Francesco Moser, som har mer enn to seire på rad i poengkonkurransen i et Grand Tour-ritt.
I tillegg til sine seks seire i Tourens poengkonkurranse, har Zabel ytterligere seks plasseringer blant de tre beste i denne konkurransen i årene 2002 til 2008. Dessuten ble han nummer 5 i samme konkurranse i 1995 og har dermed endt blant de fem beste alle de 13 årene han har fullført Touren.
Med sine 14 Tour-deltakelser er Zabel på delt tolvteplass over dem med flest Tour-starter. Dette antallet deltakelser var en periode tysk rekord, men i 2012 ble Zabel passert av Jens Voigt. Når det gjelder etappeseire i Grand Tours har Zabel med sine 20 seire (12 i Touren og 8 i Vueltaen) vært relativt beskjeden i forhold til syklister som Mario Cipollini og Alessandro Petacchi. Imidlertid tok begge disse flesteparten av sine Grand Tour-seire i Giroen, så om man kun ser på Touren blir bildet helt annerledes. Blant Zabels hardeste spurtkonkurrenter har Robbie McEwen og Mario Cipollini 12 og Tom Steels og Abduzjaparov 9. Andre spurtere i Zaberls samtid som tok mange etappeseire i Touren er Jean-Paul van Poppel (9 seire) og Mark Cavendish (30), som var aktive i henholdsvis begynnelsen og slutten av Zabels karriere. Fra sin siste Tour-seier i 2002 og frem til Touren 2010 var Zabel, først sammen med Cipollini og senere også McEwen, den spurteren med flest etappeseire i Touren siden Freddy Maertens. Om man legger antall etappeseire til grunn, er Zabel blant de åtte beste spurterne i Tourens historie.
Med sine fire seire i Milano–Sanremo er Zabel den nest mestvinnende i dette rittet etter 1950. Zabels tre triumfer i Paris–Tours gir delt førsteplass på listen over mestvinnende ryttere i dette rittet. Etter 1968 har ingen flere seire enn Zabel. Zabel er, sammen med Michele Bartoli, den som har nest flest seire i de 13 klassikerne (Milano–Sanremo, Flandern rundt, Gent–Wevelgem, Paris–Roubaix, Amstel Gold Race, La Flèche Wallonne, Liège–Bastogne–Liège, Vattenfall Cyclassics, Clásica de San Sebastián, GP Ouest-France, Paris–Tours, Züri-Metzgete og Lombardia rundt) etter 1989. De står med ni mens Johan Museeuw har 11.
I OL har han plasseringene 4 – 20 – 14 – 4 i landeveisrittet i perioden 1992 til 2004. De to fjerdeplassene var til sammen kun 47 sekunder fra to gullmedaljer. Fra VM tok han med seg totalt tre medaljer.
Det finnes flere websider som rangerer syklister basert de samlede resultatene fra hele deres karriere. På Cycling Hall of Fame er Zabel ranket som den 25. beste syklisten gjennom tidene. Denne siden gir poeng for topp tre plasseringer sammenlagt i Grand Tours, poeng- og klatretrøyer i Grand Tours og seire i de største endagsrittene, noe som betyr at listen i praksis er en rangering over de rytterne som har vunnet mest i de største rittene. Etappeseire i Grand Tours og andreplass i klassikerne, med unntak av Paris–Roubaix, gir ingen poeng. For å få et mer komplett inntrykk av Zabels karriere kan man se på CyclingRankings lister. Denne websiden har som mål å inkludere flest mulig resultater fra landeveisritt fra og med 1869, og har Zabel på 11.-plass. Grunnen til at Zabel er 14 plasser høyere på CyclingRankings liste er at han der får betalt for sine mange topp 10-plasseringer i store ritt og seire i mindre ritt.
