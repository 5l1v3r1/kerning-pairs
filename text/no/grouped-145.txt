
Trygve Hagen (født 1954 på Aukra) er en norsk filmmann, mest kjent som filmklipper.Etter oppvekst på Åndalsnes og Molde studerte han på medialinjen ved Møre og Romsdal distriktshøgskole, Volda fra 1976 til 1978 og tok lærerutdanning fra Oslo Lærerhøgskole 1980 til 1983.   Etter å ha gått frilans fra 1983, tok han i 1992 NRK sitt regikurs og har siden vært klipper og jobbet mye for NRK, blant annet dokumentaren om Tarjei Vesaas fra 1998.  I 2011 hadde han manus og regi for filmatiseringen av Vesaas sin Bruene fra 1966.Hagen klipte Brent av frost av Knut Erik Jensen i 1997. Han fikk Terje Vigen-prisen 1997 fra Kortfilmfestivalen i Grimstad for "Naustet" av Jon Fosse, også nominert til Amandaprisen 1997 for beste kortfilm. Etter å ha klipt mannen som elsket Haugesund i 2003 ble han nominert til Amandaprisen 2004 for Far og sønn.  For Unni Straume klipte han Til en ukjent i 1990 og de to prisbelønte Thranes metode (film) i 1998 og Musikk for bryllup og begravelser i 2002, nominert til Amandaprisen 2003. 
Etter Naustet laget han «Husa i ein by» (2000), «Om ikkje lenge er eg også borte» (2001) og «Ein må jo komme seg heim» (2001), og fikk i 2001 i gang den femte, «Melancholia II».Ellers har han hatt regi og laget et titall kortfilmer, blant annet portretter av Jon Fosse, Einar Økland, Jens Johannessen og Knut Erik Jensen. Fra 2006 til 2012 hadde han lærervirke ved Molde videregående skole, Nes videregående skole og Mailand videregående skole. I 2015 lanserte han den skolepolitiske filmen "Kampen om klasserommet".

Tsjad (fransk: Tchad, arabisk: تشاد, Tšād eller Təšād; offisielt på arabisk جمهوريّة تشاد, Jumhūriyya Tšād eller Jumhūriyyati TəšādRepublikken Tsjad, på fransk République du Tchad, er en innlandsstat i Sentral-Afrika. Den grenser mot Libya i nord, Sudan i øst, Den sentralafrikanske republikk i sør, Kamerun og Nigeria i sørvest, og Niger i vest. Den nordlige delen av Tsjad ligger i Sahara-ørkenen. Tsjad inndeles i tre større geografiske regioner: en ørkensone i nord, et tørt sahelbelte i midten og en mer fruktbar savanne i sør. Landet er oppkalt etter Tsjadsjøen, som er den største våtmarken i Tsjad og den nest største i Afrika. Tsjads høyeste fjell er Emi Koussi i Sahara, og den største byen er hovedstaden N'Djamena. Tsjad er bebodd av over 200 ulike etniske og språklige grupper. De offisielle språkene er Arabisk og fransk. Islam og kristendom er de mest utbredte religionene i landet.
På begynnelsen av det sjuende årtusenet f.Kr. flyttet store grupper av mennesker inn i Tsjad-senkningen. Ved slutten av det første årtusenet f.Kr. kom og falt en serie stater og imperier i Tsjads sahelbelte, hvor alle var innstilt på kontroll over de transsahariske handelsrutene som passerte gjennom regionen. Frankrike erobret området i 1920 og innlemmet det i Fransk Ekvatorial-Afrika. Under ledelse av François Tombalbaye ble Tsjad selvstendig i 1960. Hans politikk vakte misnøye i den muslimske norddelen av landet, noe som kulminerte i utbruddet av en langvarig borgerkrig i 1965. I 1979 erobret opprørerne hovedstaden og gjorde slutt på hegemoniet fra sør. Rebellenes befal stred imidlertid innbyrdes inntil Hissène Habré beseiret sine rivaler. Han ble styrtet i 1990 av sin general Idriss Déby. Fra 2003 av har Darfur-konflikten spredt seg over grensen fra Sudan og destabilisert landet, og hundretusener av flyktninger fra Sudan bosatt i og rundt leirer i det østlige Tsjad.
Det er mange aktive politiske partier i Tsjad, men makten ligger fast i hendene på president Déby og hans parti Mouvement patriotique du Salut. Tsjad er fortsatt rammet av politisk motivert vold og stadige forsøk på statskupp. Det er et av de fattigste og mest korrupte landene i Afrika. De fleste tsjadere lever i fattigdom og driver jordbruk og husdyrhold til eget bruk. Den tradisjonelle bomullsindustrien var landets fremste kilde til eksportinntekter fram til 2003, da råolje tok over.
Tsjad er, med sine 1 284 000 km², verdens 21. største land og det femte største i Afrika. Til sammenligning er det litt mindre enn Peru, og litt større enn Sør-Afrika. Tsjad ligger i det nordlige Sentral-Afrika, mellom 7. og 24. breddegrad nord og 13. og 24. lengdegrad øst. 
Tsjad grenser mot Libya i nord, Sudan i øst, Niger, Nigeria og Kamerun i vest og Den sentralafrikanske republikk i sør. Landets hovedstad er 1 600 km fra nærmeste havn. På grunn av denne avstanden til havet og at landet i stor grad har ørkenklima, blir det noen ganger referert til som «Afrikas døde hjerte».
Som en arv fra kolonitiden sammenfaller ikke Tsjads grenser helt med det som kunne ha vært naturlige grenser. Den dominerende geologiske strukturen i landet er en større senkning som avgrenses av fjellkjeder i nord, øst og sør. Landet er oppkalt etter Tsjadsjøen, som er restene av en gigantisk innsjø som for 7000 år siden dekket et areal på 330 000 km² av Tsjad-senkningen.Selv om innsjøen nå bare er på 17 806 km², og overflatearealet gjennomgår større variasjoner med årstidene, er innsjøen Afrikas nest største våtmarksområde. Emi Koussi, en inaktiv vulkan i Tibestifjellene, er med sine 3414 meter over havet det høyeste punktet i Tsjad og i Sahara.
Et værsystem kjent som den intertropiske fronten, krysser hvert år Tsjad fra sør til nord. Dette fører med seg en regnperiode som varer fra mai til oktober i sør, og fra juni til september i den nordlige delen av landet. Variasjoner i lokal nedbør gjør at det dannes tre større geografiske soner. Sahara dekker den nordlige tredjedelen av landet. Den årlige nedbørmengden der er under 50 millimeter, og Borkou er det tørreste området i Sahara. Vegetasjonen i området er knapp. Bare spredte klynger med palmer overlever, de eneste sør for Krepsens vendekrets. Sahara går over i et sahel-belte i den sentrale delen av Tsjad, hvor nedbøren varierer fra 300 til 600 mm per år. 
Sør i sahelbeltet er det stepper med tornebusker, for det meste akasier, og sahelbeltet går slik gradvis over i en savanne i den sørlige delen av landet. Årlig nedbørmengde i denne delen av landet er over 900 mm årlig. Det høye gresset og de utstrakte sumpområdene i området er gunstige for fugler, reptiler og store pattedyr. De største elvene i Tsjad, Chari, Logone og deres bielver, flyter gjennom savannen fra sørøst og inn i Tsjadsjøen.
Ifølge estimater fra 2005 hadde Tsjad en befolkning på 9 826 419, hvorav 25,8 % bodde i urbane områder og 74,8 % på landsbygda Forventet levealder er 47,2 år., og befolkningen er derfor ung, anslagsvis 47,3 % er under 15 år. Fødselsraten er estimert til 42,35 fødsler per 1000 personer, dødeligheten er 16,69. Barnedødeligheten (barn opp til 5 år) er 208 pr 1000. Dette er verdens 6. høyeste barnedødelighet.
Tsjads befolkning er ujevnt fordelt geografisk. Befolkningstettheten er 0,1 innbyggere per km² i Borkou-Ennedi-Tibesti-regionen i Sahara, mens den er 52,4 innbyggere per km² i Logone Occidental-regionen. I hovedstaden er den enda høyere. Omkring halvparten av landets innbyggere bor i den sørligste femtedelen av dets territorium, noe som gjør det til den tettest befolkede delen av landet. Bylivet er nesten begrenset til hovedstaden, hvor befolkningen for det meste livnærer seg med handel. 
Andre store byer i landet er Doba, Moundou, Sarh og Abéché, som er mindre urbaniserte, men som vokser raskt og slutter seg til hovedstaden som avgjørende faktorer for videre økonomisk vekst.Siden 2003 har 230 000 mennesker flyktet fra det krigsherjede Darfur i Sudan til det østlige Tsjad. Dette og de 172 000 tsjaderne forflyttet av borgerkrigen i øst, har bidratt til økt spenning blant befolkningsgruppene i området.
Polygyni er vanlig, og 39 % av kvinnene i Tsjad lever i slike forhold. Det er godkjent i henhold til landets lover, som automatisk tillater polygami med mindre partene angir det som uakseptabelt ved ekteskapsinngåelsen. Selv om vold mot kvinner er forbudt, er vold i hjemmet vanlig. Kvinnelig omskjæring er forbudt, men praksisen er utbredt og dypt rotfestet i tradisjoner. 45 % av tsjadiske kvinner gjennomgår inngrepet, de høyeste andelene finner man blant arabere, hadjaraiere og ouaddaiere (90 % eller mer). Lavere prosentandeler finner man blant saraer (38 %) og toubouer (2 %). 
Kvinner har ikke samme muligheter for utdanning som menn, noe som gjør det vanskelig for dem å kunne konkurrere om de relativt få arbeidsplassene som blir utlyst. Selv om eiendomsrett og arverett, som i Tsjad er basert på fransk lovgivning, ikke diskriminerer kvinner, avgjør de fleste lokale ledere arvetvister til fordel for menn, i henhold til tradisjonell praksis.
Tsjad har mer enn 200 forskjellige etniske grupper som skaper forskjellige sosiale strukturer. Kolonialadministrasjonen og styresmaktene i det uavhengige Tsjad har forsøkt å skape et nasjonalt samhold, men for tsjadere flest blir den lokale eller regionale tilhørigheten den viktigste utenfor nærmeste familie. Tsjads befolkning kan imidlertid klassifiseres etter de geografiske områdene hvor de bor. 
I sør bor fastboende folk, som saraene, Tsjads største etniske gruppe, hvis viktigste tilhørighet er deres herkomst. I sahel-beltet lever fastboende side om side med nomader, som araberne, som er landets nest største etniske gruppe. Nord er bebodd av nomader, for det meste toubouer.
Landets offisielle språk er fransk og arabisk, men det snakkes over 100 språk og dialekter. På grunn av den innflytelse omreisende og fastboende arabiske handelsmenn har hatt for lokalsamfunn i Tsjad, har tsjadisk arabisk blitt et Lingua franca.
Ifølge en folketelling fra 1993 var 54 % av tsjaderne muslimer, 20 % katolikker, 14 % protestanter, 10 % animister og 3 % ateister. Ingen av disse religiøse tradisjonene er monolittiske. Animisme inkluderer en rekke varianter av dyrking av forfedre og steder, med høyst spesifikk utøvelse. Islam utøves, til tross for ortodokse trosoppfatninger og seremonier, på en rekke ulike måter. 
Kristendommen ankom Tsjad med franskmennene, og som tsjadisk islam er den til dels synkretistisk og har antatt deler av førkristne trosoppfatninger. Muslimene er hovedsakelig konsentrert til det nordlige og østlige Tsjad, mens animister og kristne først og fremst holder til i det sørlige Tsjad og i Guéra. Landets grunnlov sørger for en sekulær stat og garanterer religionsfrihet. Ulike religioner eksisterer side om side i Tsjad uten problemer.Folketellingen gir en vesentlig større prosentandel katolikker enn hva den katolske kirke selv regner med (11 % i 2005). Andelen har vært stigende. Forskjellen kan tildels skyldes at folk som er tiltrukket av kristendommen oppgir seg som katolikker uten at de i kirkelig forstand regnes som det. Den katolske kirkes tyngdepunkt er sør i landet, der bispedømmene med størst befolkningsandel katolikker er Moundou (34 %) og Goré (25 %).
I det sjuende årtusenet f.Kr. var de økologiske forholdene i den nordlige halvdelen av Tsjad gunstige for bosetning, og regionen opplevde en kraftig vekst i befolkningen. Noen av de viktigste arkeologiske funnstedene i Afrika finnes i Tsjad, først og fremst i Borkou-Ennedi-Tibesti-regionen. Noen av funnstedene er fra før 2000 f.Kr. Tsjad-senkningen har i over 2000 år vært et jordbruksamfunn med faste bosetninger. Området ble en møteplass for forskjellige sivilisasjoner, hvor den første av disse var den legendariske Sao, kjent gjennom kunstgjenstander og muntlige overleveringer. 
Sao falt for Kanem-riket, det første og mest langvarige av rikene som hadde blitt til i Tsjads sahelbelte fram til slutten av det første årtusenet f.Kr. Både Kanem og dets etterfølgende riker baserte sin makt på kontroll over de transsahariske handelsrutene som passerte gjennom området. Disse landene, som i det minste stilltiende var muslimske, søkte aldri å utøve sin makt over de sørlige områdene, med unntak av tokt etter slaver. I middelalderen var Tsjad en møteplass for muslimske handelsfolk og mange subsahariske stammer.
Frankrike gikk inn i Tsjad i 1891, og utvidelsen av den franske kolonimakten førte til at Territoire Militaire des Pays et Protectorats du Tchad ble dannet i 1900. I 1920 hadde Frankrike sikret seg full kontroll over det området som ble kolonien. Det franske styret i Tsjad var kjennetegnet av en politikk som var fraværende når det kom til forening av området, og av langsom modernisering. 
Franskmennene så primært på Tsjad som en mindre viktig kilde til ufaglærte arbeidere og ubearbeidet bomull. Frankrike innførte storskala bomullsproduksjon i 1929. Kolonialadministrasjonen i Tsjad var kritisk underbemannet, og måtte belage seg på bruk av mindre attraktive arbeidere fra den franske statsadministrasjonen. Den franske tilstedeværelsen var minimal i den nordlige og østlige delen av kolonien, bare i sør ble det utøvd et effektivt styre, en neglisjering som rammet utdanningssystemet.Etter andre verdenskrig gav Frankrike Tsjad status som territoire d'outre mer, og dets innbyggere fikk rett til å velge representanter til Frankrikes nasjonalforsamling og en tsjadisk nasjonalforsamling. Det største politiske partiet var Parti Progressiste Tchadien (PPT), med base i den sørlige delen av kolonien. 
Tsjad oppnådde selvstendighet 11. august 1960 med PPTs leder François Tombalbaye som landets første president.
To år senere forbød Tombalbaye opposisjonspartiene og dannet en ettpartistat. Tombalbayes autokratiske vanstyre førte til økt spenning mellom ulike etniske grupperinger, noe om kulminerte i 1965 da landet ble kastet ut i borgerkrig. Tombalaye ble styrtet og drept i 1975, men opprøret fortsatte. I 1979 erobret opprørerne hovedstaden, og sentralstyret i landet kollapset. 
Væpnede grupperinger, hvorav mange fra den nordlige delen av landet, kjempet om makten. Oppløsningen i Tsjads styre førte til at Frankrikes stilling i landet kollapset. Libya gikk inn i landet for å fylle maktvakuumet som var oppstått, og ble involvert i borgerkrigen. Invasjonen endte katastrofalt for Libya i 1987, da den franskstøttede presidenten Hissène Habré, med et forent Tsjad i ryggen, svarte med å drive Libyas hær ut av Tsjad.Habré konsoliderte sitt diktatur gjennom et maktsystem basert på korrupsjon og vold, og anslagsvis 40 000 mennesker er blitt drept under hans styre. Presidenten favoriserte sin egen etniske gruppe dazaene, og diskriminerte zaghawaene, som var hans tidligere allierte. I 1990 ble han styrtet av sin general Idriss Déby.Déby forsøkte å forsone opprørergruppene og gjeninnførte flerpartisystemet. Tsjaderne godkjente en ny grunnlov i en folkeavstemning i 1996. Samme år vant Déby med letthet et presidentvalg med flere kandidater. Fem år senere ble han gjenvalgt for en ny periode på fem år. I 2003 begynte Tsjad oljeutvinning, med det et håp om at landet til slutt skulle kunne oppnå fred og velstand. I stedet førte økte interne motsetninger til utbruddet av en ny borgerkrig. 
Déby gjorde en ensidig endring av grunnloven for å avskaffe begrensningen på maksimalt to mandatperioder, noe som førte til uro blant de opposisjonelle partiene og samfunnet forøvrig. I 2006 ble Déby gjenvalgt for en tredje periode gjennom et valg som ble boikottet av opposisjonen. Etnisk motivert vold har økt øst i landet, og FNs høykommissær for flyktninger har uttrykt bekymring for at et folkemord likt det i Darfur skal bryte ut i Tsjad.På bakgrunn av konflikten i Darfur i Sudan, med flyktninger og angrep fra væpnede grupper over grensen til nabolandene, utstasjonerte FN fra september 2007 til utgangen av 2010 en fredsbevarende styrke, kalt MINURCAT, i Tsjad og Den sentralafrikanske republikk. Norge deltok i denne fra 2009 til 2010 med et feltsykehus. EU sendte EUFOR Tchad/RCA.
Tsjads grunnlov gir den utøvende makt en sterk stilling, ledet av en president som dominerer det politiske systemet. Presidenten har myndighet til å utnevne statsminister og regjering, og har en betydelig innflytelse på utnevnelser av dommere, generaler, provinstjenestemenn og ledere av statskontrollerte selskap. Ved tilfeller av alvorlige og umiddelbare trusler kan presidenten, i samråd med nasjonalforsamlingen, erklære unntakstilstand. Presidenten blir valgt av folket gjennom direkte valg for en femårig mandatperiode. I 2005 ble den grunnlovsbestemte begrensningen på to mandatperioder opphevet.
De fleste av Débys nøkkelrådgivere er fra den etniske grupperingen zaghawa, men personer fra sør og fra opposisjonen er representerte i regjeringen. Korrupsjon er utbredt på alle nivåer i samfunnet. Transparency Internationals korrupsjonsindeks for 2005 utpekte Tsjad som verdens mest korrupte land, med en marginal forbedring i påfølgende år. I 2007 hadde landet ifølge indeksen en score på 1,8 på en skala fra en til ti (hvor ti er minst korrupt). 
Bare Tonga, Usbekistan, Haiti, Irak, Myanmar og Somalia hadde lavere score. Kritikere av president Déby har beskyldt ham for kameraderi og favorisering av personer med samme etniske bakgrunn.Nasjonalforsamlingen står for lovgivningen. Den består av 155 medlemmer som blir valgt for fire år. Nasjonalforsamlingen holder fast to møter i året, og kan holde ekstraordinære møter når den blir innkalt av statsministeren. Medlemmene velger hvert andre år en president for nasjonalforsamlingen (må ikke forveksles med landets president). Nasjonalforsamlingens president må signere eller avvise nystiftede lover før det har gått 15 dager. Nasjonalforsamlingen må godkjenne statsministerens regjeringsprogram, og kan tvinge statsministeren til å gå av gjennom mistillitsforslag. Dersom nasjonalforsamlingen forkaster regjeringens program to ganger på ett år kan imidlertid presidenten oppløse forsamlingen og utlyse nyvalg. I praksis har presidenten stor innflytelse på nasjonalforsamlingen gjennom sitt parti Mouvement patriotique du Salut (MPS), som innehar de fleste setene i nasjonalforsamlingen.
Inntil legaliseringen av opposisjonspartier i 1992 var Débys MPS det eneste lovlige partiet i Tsjad. Siden den gang har 78 politiske partier blitt registrert som aktive. I 2005 støttet menneskerettighetsorganisasjoner og opposisjonpartier en boikott av folkeavstemningen som gav Déby rett til å stille til gjenvalg for en tredje periode, et valg som pågikk mens det ble rapportert om uregelmessigheter i stemmeregistreringen og regjeringsstyrt sensur av uavhengige medier. Korrespondenter anså presidentvalget i 2006 som en ren formalitet, da opposisjonen anså valget som en farse og boikottet det.Déby møter væpnet motstand fra grupper som er dypt splittet av motsetninger lederne imellom, men som er forente i sitt mål om å styrte ham. Disse styrkene stormet hovedstaden 13. april 2006, men ble til slutt drevet tilbake. Frankrike er det landet som har størst innflytelse på Tsjad, med 1000 soldater stående i landet. Déby stoler på fransk hjelp for å holde tilbake rebellene, og Frankrike bidrar med logistikk og etterretning til den tsjadiske hæren i frykt for at stabiliteten i regionen skal kollapse fullstendig. De fransk-tsjadiske forbindelsene ble imidlertid forsuret da tildelingen av borerettighetene for olje ble tildelt det amerikanske selskapet Exxon i 1999.
Tsjads rettssystem er basert på det franske rettssystemet, med tsjadisk sedvanerett der hvor den ikke forstyrrer allmenn orden eller kommer i konflikt med grunnlovens bestemmelser. Til tross for grunnlovens garanti for et uavhengig rettssystem utnevnes innehaverne av de fleste viktige poster innenfor rettssystemet av presidenten. Landets høyeste rettslige instanser, høyesterett og forfatningsrådet, har vært fungerende siden 2000. Høyesterett består av en hoveddommer utnevnt av presidenten, samt 15 andre medlemmer som utnevnes på livstid av presidenten og nasjonalforsamlingen. Forfatningsrådet består av ni dommere som utnevnes til niårige terminer. Forfatningsrådet er bemyndiget til å gjennomgå lover, traktater og internasjonale avtaler før de antas.
Tsjad er inndelt i 23 regioner. Dette systemet ble innført i 2003 som et ledd i en desentraliseringsprosess, da regjeringen avskaffet de tidligere 14 prefekturene. Hver region blir ledet av en guvernør utnevnt av presidenten. Innenfor regionene er det 50 departement som blir administrert av prefekter. Departementene er til sammen inndelt i 200 underprefektur, som igjen er satt sammen av 446 kantoner. Det er planlagt å erstatte kantonene med communautés rurales, men det juridiske og planmessige rammeverket er ennå ikke på plass.Desentralisert styre er grunnlovsbestemt for at lokalbefolkningen skal spille en aktiv rolle i sin egen utvikling,. Hver administrative nivå under staten skal styres av lokale, folkevalgte forsamlinger. Til nå har det ikke vært gjennomført lokale valg i Tsjad, og kommunevalgene som var planlagt gjennomført i 2005 har stadig blitt utsatt.Regionene er:
De forente nasjoners Human Development Index rangerer Tsjad som det femte fattigste landet i verden, med 80 % av befolkningen under fattigdomsgrensen. BNP (KKP) per innbygger var i 2005 beregnet til 1500 USD. Tsjad er medlem av Sentralbanken for de sentralafrikanske statene (BEAC) og Den sentralafrikanske økonomiske og monetære union (CEMAC).Landets valuta er CFA-franc. Årevis med borgerkrig har skremt bort utenlandske investorer. De som forlot landet i perioden 1979 til 1982 har først nylig begynt å gjenvinne tillit til landets framtid. Fra 2000 ble det gjort større utenlandske direkteinvesteringer i oljesektoren, noe som har gitt store forhåpninger til landets økonomiske vekstmuligheter.
Over 80 % av Tsjads befolkning er avhengig av jordbruk og oppdrett av buskap for å overleve. Hvor avlinger blir dyrket fram, og hvor det holdes dyr, avhenger av det lokale klimaet. De mest fruktbare områdene ligger i de sørligste 10 % av landet, hvor det dyrkes fram store mengder durra og hirse. I sahel-beltet er det bare de mer hardføre variantene av hirse som dyrkes fram, og da med dårligere avlinger enn i sør. På den annen side er sahel-beltet ideelt beiteland for kommersiell drift med store flokker buskap og for geiter, sauer, esler og hester. Fra de spredte oasene i Sahara får man, om enn i mindre mengder, dadler og belgfrukter.Før oljeindustrien ble utviklet i landet, var bomullsindustri og arbeidsmarkedet knyttet til denne, ledende og sto for anslagsvis 80 % av eksportinntektene. Bomull er fortsatt en av de viktigste eksportartiklene, de eksakte tallene er ikke tilgjengelige. Rehabiliteringen av Cotontchad, et stort selskap som er rammet av prisfall for bomull i verdensmarkedet, har blitt finansiert av Frankrike, Nederland, Den europeiske union og Den internasjonale bank for gjenoppbygging og utvikling (IBRD). Den statlig eide delen av selskapet er forventet å bli privatisert.
Petroleum er nå Tsjads viktigste eksportartikkel. ExxonMobil leder et konsortium av Chevron og Petronas, som har investert 3,7 milliarder dollar til utvinningen av anslagsvis en milliard fat olje i den sørlige delen av landet. Oljeproduksjonen startet i 2003 med ferdigstillelsen av en oljerørledning, delfinansiert av Verdensbanken, med forbindelse fra oljefeltene sør i landet til terminaler langs Kameruns atlanterhavskyst. Som en betingelse for sin bistand krevde verdensbanken at 80 % av inntektene fra oljeutvinningen skulle brukes på utviklingsprosjekt. Låneprogrammet ble suspendert i januar 2006, da den tsjadiske regjeringen besluttet å redusere denne andelen. 14. juli 2006 undertegnet Verdensbanken og Tsjad en erklæring hvor Tsjads regjering forplikter seg til å øremerke 70 % av sitt forbruk på programmer for fattigdomsbekjempelse.
Borgerkrig lammet utviklingen av infrastruktur for transport. I 1987 hadde Tsjad bare 30 km asfalterte veier. Senere prosjekter har forbedret veinettet til å omfatte 550 km i 2004. Veinettverket har imidlertid fortsatt begrensninger, og veiene er fortsatt ubrukelige flere måneder i året. Uten egen jernbane er Tsjad svært avhengig av Kameruns jernbanenett for transport av sin eksport og import til og fra havnen i Douala. N'Djamena har en internasjonal flyplass med direkteruter til Paris og flere afrikanske byer. 
Landets telekommunikasjon, med det statlige SotelTchad som tilbyder av fasttelefoni, er elementær og dyr. Det er kun 14 000 fasttelefonlinjer i Tsjad, noe som gir landet en av de laveste tetthetene for telefoner i verden. Tsjads energisektor har lidd av mange års vanstyre av det statlige vann- og energiselskapet (STEE), som sørger for strøm til 15 % av hovedstadens innbyggere, og som dekker bare 1,5 % av landets innbyggere. De fleste tsjadere brenner biomasse som ved og gjødsel for energi. Byene i Tsjad står overfor store utfordringer når det gjelder kommunal infrastruktur. Bare 48 % av innbyggerne i byer har tilgang til drikkevann, og bare 2 % har tilgang til grunnleggende sanitære forhold.Landets TV-seere er begrenset til N'Djamena. Den eneste TV-stasjonen er statseide TeleTchad. Radio har større rekkevidde, med 13 private radiostasjoner. Aviser er begrenset i mengde og utbredelse, og opplagstallene er små på grunn av transportkostnader, stor andel analfabeter og fattigdom. Tsjads grunnlov forsvarer ytringsfrihet, men landets regjering har jevnlig begrenset denne rettigheten, og i slutten av 2006 ble det innført et system for forhåndssensur av mediene.
Seks nasjonale helligdager feires gjennom året, og de bevegelige helligdagene inkluderer den kristne helligdagen andre påskedag og de muslimske helligdagene Id al-fitr, Id al-adha og Milad al-Nabi.
Utdanningssektoren i Tsjad møter betydelige utfordringer på grunn av befolkningsspredningen og også til en viss grad på grunn av foreldres motvilje mot å sende sine barn på skolen. Til tross for at skolegang er obligatorisk, fortsetter bare 68 % av guttene etter de første få årene, og over halvparten av befolkningen er analfabeter. Høyere utdanning blir gitt ved Universitet i N'Djamena.
På grunn av sitt store mangfold av folk og språk har Tsjad en rik kulturarv. Den tsjadiske regjeringen har aktivt fremmet tsjadisk kultur og nasjonale tradisjoner gjennom åpningen av Tsjads nasjonale museum og Tsjadisk kultursenter.
Når det gjelder musikk, så spiller tsjadere musikkinstrumenter som kinde, som er en slags bueharpe, kakaki, som er et langt horn av metall, og hu hu, et strengeinstrument som bruker flaskegresskar som høyttalere. Andre musikkinstrumenter og kombinasjoner av dem er mer knyttet til bestemte etniske grupper. Saraene foretrekker fløyter, balafoner, harper og kodjo-trommer, og kanembuene kombinerer lydene fra trommer med lyder fra fløytelignende instrumenter.
Musikkgruppen Chari Jazz ble dannet i 1964 og var starten for moderne musikks inntreden i Tsjad. Senere har mer kjente grupper, som African Melody og International Challal forsøkt å kombinere det moderne med det tradisjonelle. Populære grupper som Tibesti har videreført sin kulturelle arv ved å bygge sin musikk på sai, en tradisjonell type musikk fra det sørlige Tsjad. 
Tsjadere har vanligvis ikke verdsatt moderne musikk, men på 1990-tallet førte imidlertid økt interesse til utvikling og produksjon av CD-er og musikkassetter med tsjadiske artister. Piratkopiering og manglende opphavsrettslig beskyttelse for artistene utgjør problemer for en videre utvikling av musikkindustrien i Tsjad.
Slik som for andre land i sahel-regionen har litteraturen i Tsjad lidd under en økonomi, politikk og en åndelig tørke som har påvirket dets mest kjente forfattere. Tsjadiske forfattere har blitt tvunget til å skrive fra eksil eller som utvandret, og deres litteratur har vært dominert av tematikk rundt historie og politisk undertrykkelse. Siden 1962 har 20 forfattere skrevet et 60-talls skjønnlitterære verk. Blant de internasjonalt mest kjente forfatterne er Joseph Brahim Seïd, Baba Moustapha, Antoine Bangui og Koulsy Lamko. 
I 2003 publiserte Tsjads eneste litteraturkritiker, Ahmat Taboye, sin Anthologie de la littérature tchadienne for å spre kunnskap om Tsjads litteratur internasjonalt og blant ungdommer, og for å sette søkelyset på landets mangel på bokforlag og markedsføring.
Utviklingen av tsjadisk filmindustri har lidd under borgerkrigens herjinger og av mangelen på kinoer, som det bare finnes en av i hele landet. Den første tsjadiske spillefilmen, dokudramaet Bye Bye Africa, ble produsert i 1999 av Mahamat Saleh Haroun. Hans neste film var den kritikerroste Abouna, og hans Daratt vant juryens spesialpris ved den 63. filmfestivalen i Venezia. Issa Serge Coelo har regissert de to andre filmene fra Tsjad, Daresalam og DP75: Tartina City.
Viktigste ernæringskilden i Tsjad er hirse. Det lages boller av det, som dyppes i saus. I den nordlige delen av landet er dette kjent som alysh, i sør som biya. Fisk er populært, og blir vanligvis behandlet og solgt som salanga (soltørket og lettere røkt alestes eller hyrocynus) eller som banda (større røkt fisk). Carcaje er en populær, søt drikk som blir utvunnet fra hibiskusblader. Alkoholholdige drikker er nærmest fraværende i nord, men populært i sør, hvor folk drikker hirseøl kjent som billi-billi når det blir brygget på rød hirse og coshate når det blir brygget på hvit hirse.
Tsjads mest populære sport er fotball. Tsjads landslag får stor oppmerksomhet i internasjonale turneringer, og tsjadiske fotballspillere har spilt for franske lag. Basketball og fribryting har også stor utbredelse i landet, det sistnevnte i en form hvor bryterne er ikledd tradisjonelle dyrehoder og er tildekte med støv.
(fransk) Alphonse, Dokalyo (2003); «Cinéma: un avenir plein d’espoir», Tchad et Culture 214.
(fransk) Bambé, Naygotimti (April 2007); «Issa Serge Coelo, cinéaste tchadien: On a encore du travail à faire», Tchad et Culture 256.
Botha, D.J.J. (December 1992); «S.H. Frankel: Reminiscences of an Economist», The South African Journal of Economics 60 (4): 246–255.
Boyd-Buggs, Debra & Joyce Hope Scott (1999); Camel Tracks: Critical Perspectives on Sahelian Literatures. Lawrenceville: Africa World Press. ISBN 0-86543-757-2
«Chad». United States' Country Reports on Human Rights Practices 2006, 6. mars 2007. Bureau of Democracy, Human Rights, and Labor, U.S. Department of State.
«Chad». Country Reports on Human Rights Practices 2004, 28. februar 2005. Bureau of Democracy, Human Rights, and Labor, U.S. Department of State.
«Chad». International Religious Freedom Report 2006. 15. september 2006. Bureau of Democracy, Human Rights, and Labor, U.S. Department of State.
«Chad» (PDF). African Economic Outlook 2007. OECD. Mai 2007. ISBN 978-92-64-02510-3
«Chad». The World Factbook. United States Central Intelligence Agency. 15. mai 2007.
«Chad» (PDF). Women of the World: Laws and Policies Affecting Their Reproductive Lives – Francophone Africa. Center for Reproductive Rights. 2000
«Chad - 2006». World Press Freedom Review - 2006. International Press Institute.
«Chad». Human Rights Instruments. United Nations Commission on Human Rights. 12. desember 1997.
«Chad». Encyclopædia Britannica. (2000). Chicago: Encyclopædia Britannica, Inc.
«Chad – Community Based Integrated Ecosystem Management Project» (PDF). 24. september 2002. Verdensbanken.
«Chad: A Cultural Profile» (PDF). Cultural Profiles Project. Citizenship and Immigration Canada. ISBN 0-7727-9102-3
«Chad: Humanitarian Profile – 2006/2007» (PDF). 8. januar 2007. Office for the Coordination of Humanitarian Affairs.
«Chad Livelihood Profiles» (PDF). Mars 2005. United States Agency for International Development.
«Chad Poverty Assessment: Constraints to Rural Development» (PDF). Verdensbanken. 21. oktober 1997.
«Chad and Cameroon». Country Analysis Briefs. Januar 2007. Energy Information Administration.
(fransk) Chapelle, Jean (1981); Le Peuple Tchadien: ses racines et sa vie quotidienne. Paris: L'Harmattan. ISBN 2-85802-169-4
Chowdhury, Anwarul Karim & Sandagdorj Erdenbileg (2006); Geography Against Development: A Case for Landlocked Developing Countries. New York: United Nations. ISBN 92-1-104540-1
Collelo, Thomas (1990); Chad: A Country Study, 2d ed. Washington: U.S. GPO. ISBN 0-16-024770-5
Decalo, Samuel (1987); Historical Dictionary of Chad, 2 ed. Metuchen: The Scarecrow Press. ISBN 0-8108-1937-6
East, Roger & Richard J. Thomas (2003); Profiles of People in Power: The World's Government Leaders. Routledge. ISBN 1-85743-126-X
Dinar, Ariel (1995); Restoring and Protecting the World's Lakes and Reservoirs. World Bank Publications. ISBN 0-8213-3321-6
(fransk) Gondjé, Laoro (2003); «La musique recherche son identité», Tchad et Culture 214.
Lange, Dierk (1988). «The Chad region as a crossroad» (PDF), in UNESCO General History of Africa – Africa from the Seventh to the Eleventh Century, vol. 3: 436–460. University of California Press. ISBN 978-0-520-03914-8
(fransk) Lettre d'information (PDF). Délégation de la Commission Européenne au Tchad. N. 3. September 2004.
Macedo, Stephen (2006); Universal Jurisdiction: National Courts and the Prosecution of Serious Crimes Under International Law. University of Pennsylvania Press. ISBN 0-8122-1950-3
(fransk) Malo, Nestor H. (2003); «Littérature tchadienne : Jeune mais riche», Tchad et Culture 214.
(fransk) Ndang, Tabo Symphorien (2005); «A qui Profitent les Dépenses Sociales au Tchad? Une Analyse d'Incidence à Partir des Données d'Enquête» (PDF). 4th PEP Research Network General Meeting.  Poverty and Economic Policy.
Nolutshungu, Sam C. (1995); Limits of Anarchy: Intervention and State Formation in Chad. Charlottesville: University of Virginia Press. ISBN 0-8139-1628-3
Pollack, Kenneth M. (2002); Arabs at War: Military Effectiveness, 1948–1991. Lincoln: University of Nebraska Press. ISBN 0-8032-3733-2
«Rank Order – Area». The World Factbook. United States Central Intelligence Agency. 10. mai 2007.
«Republic of Chad – Public Administration Country Profile» (PDF). United Nations, Department of Economic and Social Affairs. November 2004.
(fransk) République du Tchad – Circonscriptions administratives. Government of Chad.
Spera, Vincent (8. februar 2004); «Chad Country Commercial Guide -- FY 2005». United States Department of Commerce.
«Symposium on the evaluation of fishery resources in the development and management of inland fisheries». CIFA Technical Paper No. 2. FAO. 29. november – 1. desember 1972.
(fransk) «Tchad». L'évaluation de l'éducation pour tous à l'an 2000: Rapport des pays. UNESCO, Education for All.
(fransk) «Tchad: vers le retour de la guerre?» (PDF). International Crisis Group. 1. juni 2006.
(fransk) Tetchiada, Sylvestre; «Le pétrole au coeur des nouveaux soubresauts au Tchad», IPS, 16. desember 2006.
Wolfe, Adam; «Instability on the March in Sudan, Chad and Central African Republic», PINR, 6. desember 2006.
World Bank (14. juli 2006). World Bank, Govt. of Chad Sign Memorandum of Understanding on Poverty Reduction. Pressemelding.
World Population Prospects: The 2006 Revision Population Database. 2006. United Nations Population Division.
Young, Neil (August 2002); An interview with Mahamet-Saleh Haroun, writer and director of Abouna («Our Father»).
Lundstøl, Sigrun Riedel (1995). Land i Afrika. Oslo: Faktum. s. 37. ISBN 8254002312.
Bakgrunnsinformasjon om konflikten i regionen hos FN-sambandets nettsted Globalis.noStatistikk og andre data om Tsjad i FN-sambandets nettsted Globalis.no

Tsjekkia deltok med 23 utøvere under VM i friidrett innendørs 2018 fra 1. til 4. mars 2018 i Birmingham i Storbritannia.

Tsjekkisk pinnsvin er stridsvognsperringer laget av V-profiler i stål eller kraftig vinkeljern. De benevnes noen ganger feilaktig som spanske ryttere. De ble blant annet brukt i annen verdenskrig i Normandie hvor de allierte skulle i land. Tyskerne brukte dem til å stanse kjøretøyene ved stranden.

Tsjoloki (georgisk: ჩოლოქი) er en elv i Georgia som danner grensen mellom den autonome provinsen Adsjaria og provinsen Guria. I en periode på 1800-tallet dannet elven grensen mellom Tyrkia og Russland.
Under krimkrigen tvang 13 000 russiske soldater, som hovedsakelig bestod av georgiske militssoldater under generalløytnant Prins Ivan Malkhazovitsj Andronnikov, Sinan Pasha sin tyrkiske styrke på 35 000 soldater bort fra den venstre bredden av Tsjoloki den 4. juni 1854. 
En annen militærepisode fant sted 16. april 1918 da den georgiske nasjonalgarden under generalløytnant Giorgi Mazniasjvili slo tilbake den tyrkiske invasjonsstyrken. 
Broen over Tsjoloki var hovedveien mellom Adsjaria og resten av Georgia, men den ble sprengt i stykker 2. mai 2004. Den adjsariske lederen Aslan Abasjidze kalte sprengingen «en preventiv handling for å unngå en mulig militæraksjon fra de sentrale georgiske styresmaktene».
Tsjornomorsk (ukrainsk Чорноморськ), tidligere Illitsjivsk, er en havneby i Odessa oblast (provins) sørvest i Ukraina. Byen er et eget rajon (distrikt) i oblastet. 

Tulipankrakket eller tulipanmanien (nederlandske navn inkluderer: tulpenmanie, tulpomanie, tulpenwoede, tulpengekte og bollengekte) var en periode i Den nederlandske gullalderen hvor prisen på løk fra den nylig introduserte tulipanen nådde ekstraordinært høye nivåer og deretter kollapset brått. Da tulipanmanien nådde toppen i februar 1637, ble enkelte tulipanløker solgt for mer enn det tidobbelte av årslønnen til en faglært. Perioden som ledet til krakket blir viden ansett for å være den første registrerte, spekulative boblen (eller finansboblen), selv om enkelte forskere har påpekt at Kipper- und Wipperzeit-krisen i 1619–22, en paneuropeisk rekke av myntdevalueringer for å finansiere krigføring, hadde enkelte likhetstrekk med en boble. Uttrykket «tulipanmani» blir nå ofte brukt metaforisk for å vise til en hvilken som helst stor finansboble (når verdiene på aktiva avviker fra fundamentalverdien).Hendelsen ble popularisert i 1841 gjennom boken Extraordinary Popular Delusions and the Madness of Crowds, forfattet av den britiske journalisten Charles Mackay. Ifølge Mackay ble det på et tidspunkt tilbudt 5 hektar land (12 acre) for en tulipanløk av typen Semper Augustus. Mackay hevder at mange slike investorer ble ruinert av prisfallet, og nederlandsk handel ble kraftig rammet. Selv om Mackays bok har blitt en klassiker som trykkes i store opplag idag, er hans troverdighet omdiskutert. Flere fagfolk fra nyere tid er overbevist om at manien ikke var så spektakulær som Mackay beskrev; enkelte argumenterer for at prisendringene ikke nødvendigvis passet til definisjonen av en boble.Forskning på tulipankrakket er vanskelig på grunn av den begrensede datamengden fra 1630-tallet – hvorav mye kommer fra unyanserte kilder og kilder negative til tulipanspekulasjonene. Selv om disse beskrivelsene generelt ikke blir akseptert, har enkelte økonomer i nyere tid kommet med rasjonelle forklaringer – annet enn en spekulativ mani – på hvorfor prisene bygde seg opp i en slik grad og deretter kollapset. For eksempel opplevde andre blomster, slik som hyasinter, også høye prisnivåer da de ble introdusert i markedet, for deretter å falle dramatisk. De høye prisene kan også ha blitt drevet av forventninger om en parlamentarisk forordning som ville åpne for å ugyldiggjøre kontrakter mot en lav kostnad, og dermed redusere kjøperes risiko.
Tulipanen ble introdusert i Europa ved midten av 1500-tallet fra Det osmanske rike, og ble raskt populær i De forente provinser (nåtidens Nederland). Tulipandyrkingen i De forente provinser ble generelt antatt å ha startet for alvor rundt 1593, etter at den flamske botanikeren Carolus Clusius hadde tiltrådt en stilling ved Universitetet i Leiden og etablert den botaniske hagen
hortus academicus. Der plantet han sin samling av tulipanløker. De var sendt til ham fra Tyrkia av  Ogier de Busbecq, ambassadør til den ottomanske sultanen for keiser Ferdinand I. Tulipanløkene viste seg å være levedyktige i de røffe forholdene i Nederlandene, og deres popularitet økte raskt.Blomsten ble raskt et ettertraktet luksusgode og statussymbol, og et stort antall varianter ble dyrket. Disse ble klassifisert i grupper; ensfargede røde, gule eller hvite tulipaner gikk under navnet Couleren, men det var de flerfargede Rosen (rød eller rosa på hvit bakgrunn), Violetten
(lilla eller syrin på hvit bakgrunn), og, i mindre grad, Bizarden (rød, brun eller lilla på gul bakgrunn) som var mest populære. Disse praktfulle og høyt ettertraktede tulipanløkene utviklet seg til blomster med livlige farger, linjer, og flammer på kronbladene, som følge av, slik det har fremkommet i ettertid, at tulipanløkene ble infisert med et eget virus for tulipaner kjent som «tulip breaking virus», en form for mosaikkvirus.
Dyrkere begynte å bruke storslåtte navn for sine ulike tulipanvarianter. Mange av de tidligste typene ble gitt prefikset Admirael («admiral»), ofte kombinert med dyrkernes egne navn; Admirael van der Eijck var muligens den høyst ansette av de omkring femti navngitte tulipanene. Generael («general») var et annet prefiks som ble brukt i navnsettingen av omtrent tredve varianter. Senere kom varianter med enda mer spektakulære navn, avledet fra Aleksander den store eller Scipio, eller til og med «Admiral av Admiraler» og «General av Generaler». Navnsettingen kunne derimot være inkonsistent og variantene var av svært forskjellig kvalitet. Mesteparten av disse variantene er nå utdødd, selv om lignende «brutte» tulipaner fortsatt er gjenstand for handel.
Tulipaner gror fra løker, og kan forplante seg via både frø og knopper. Frø fra en tulipan vil danne en blomstrende løk etter 7–12 år. Når en løk vokser til å bli en blomst, vil den opprinnelige løken forsvinne, men en klonet løk dannes i dens plass, noe som også er tilfelle med flere knopper. Dersom knoppene dyrkes riktig, vil disse selv kunne bli til løker. Mosaikkviruset sprer seg bare via knopper, ikke frø, og dyrking av de mest attraktive variantene tar derfor flere år. Forplantningsprosessen blir kraftig forsinket av viruset. Tulipaner blomstrer i april og mai i omtrent bare en uke, og biknoppene kommer til syne like etter. Knopper kan også rykkes opp med roten og flyttes på fra juni til september, og derfor ble faktiske kjøp (i spotmarkedet) utført i løpet av disse månedene.Resten av året inngikk kjøpmenn kontrakter under oppsyn av en notar for å kjøpe tulipaner ved sesongslutt (terminkontrakter i nyere finansterminologi). Dermed var det nederlenderne, i ettertid kjent for å ha utviklet mange av teknikkene som eksisterer i nåtidens finans, som skapte et marked for varige tulipanløker. Shortsalg ble forbudt ved en forordning av 1610, som ble gjenopptatt og styrket i 1621 og 1630, og igjen i 1636. Det fulgte ikke av forordningene at shortselgerne ble tiltalt, men kontraktene deres ble oppfattet som ugjennomførlige.
Ettersom blomstene ble stadig mer populære, økte også betalingsvilligheten til profesjonelle dyrkere for tulipanløker med virus. Innen 1634 begynte spekulanter å entre markedet, delvis som følge av økt etterspørsel fra Frankrike. I 1636 startet nederlenderne et slags formelt futuresmarked hvor kontrakter for å kjøpe tulipanløker ved sesongslutt ble handlet. Handler foregikk gruppevis på kroer, og kjøpere måtte betale en avgift på 2,5 %, opptil maksimum tre floriner, per handel. Ingen av partene betalte noen margin på forhånd eller såkalt mark-to-market-margin, og alle kontraktsinngåelser ble gjort med den enkelte motpart og ikke med børsen. Ingen leveranser ble noen gang gjennomført i henhold til disse kontraktene, på grunn av markedets kollaps i februar 1637. Denne handelen foregikk oftest i Haarlem mens en byllepestepidemi var på sitt verste, noe som kan ha bidratt til å skape en kultur for fatalistisk risikotaking.Kontraktsprisen på sjeldne tulipanløker fortsatte å stige til og med 1636. I november det året begynte også kontraktsprisen på løker uten det verdifulle mosaikkviruset å stige. Nederlenderne omtalte tulipanhandelen kritisk som windhandel («vindhandel») fordi ingen tulipanløker faktisk byttet hender. I februar 1637 kollapset derimot kontraktsprisene på tulipanløker brått, og det ble stillstand i all tulipanhandel.
Mangelen på sammenhengende observasjoner av prisdata fra 1630-tallet gjør det vanskelig å beregne tulipankrakkets omfang. Tilgjengelig data er hentet fra anti-spekulative pamfletter av «Gaergoedt og Warmondt» (GW) skrevet like etter boblen fant sted. Økonomen Peter Garber samlet data fra salget av 161 tulipanløker i 39 varianter mellom 1633 og 1637, mens 53 ble registrert av GW. 98 handler ble registrert på boblens siste dag, 5. februar 1637, til særdeles varierende priser. Handlene ble utført ved bruk av flere ulike markedsmekanismer: futureshandel på kroer, direktesalg av dyrkere, notarialbekreftede futuressalg av dyrkere, og salg fra boliger. «De tilgjengelige dataene er i stor grad en blanding av epler og appelsiner», ifølge Garber.
Moderne diskusjon om tulipankrakket begynte med boken Extraordinary Popular Delusions and the Madness of Crowds, publisert i 1841 av den skotske journalisten Charles Mackay; han hevdet at folkemasser ofte handler irrasjonelt, og sammen med South Sea-boblen og Mississippikompaniet var tulipanmanien et av hans mest brukte eksempler. Han støttet seg på boken A History of Inventions, Discoveries, and Origins fra 1797 av Johann Beckmann.
Beckmanns (og dermed også Mackays) påstand var i all hovedsak influert av tre anonyme pamfletter fra 1637 som hadde en anti-spekulativ agenda. Mackays bok ble populær blant økonomer og aksjehandlere i flere generasjoner. Hans populære, men lite presise beskrivelse av tulipanmanien som en spekulativ boble har siden blitt ofte nevnt, selv om økonomer siden 1980-tallet har motbevist flere aspekter av hans argumentasjon.Ifølge Mackay vekket tulipanens økende popularitet tidlig på 1600-tallet hele landets oppmerksomhet; «befolkningen, selv i de laveste samfunnsklasser, begynte med tulipanhandel». Innen 1635 hadde det blitt registrert et salg av 40 tulipanløker for 100 000 floriner (også kjent som nederlandske gyldener). Til sammenligning kostet et tonn smør omtrent 100 floriner, en faglært arbeider kunne tjene 150 floriner i året, og «åtte fete svin» kostet 240 floriner. (Ifølge International Institute of Social History hadde en florin kjøpekraften til €10,28 i 2002.)
Innen 1636 ble tulipaner handlet på børsene i flere nederlandske byer. Dette stimulerte til tulipanhandel blant alle grupper av samfunnet; Mackay noterte seg tilfeller hvor folk solgte eller byttet sine andre eiendeler for å kunne spekulere i tulipanmarkedet, for eksempel ved å tilby 49 000 km² land for én av to eksisterende Semper Augustus-løker, eller én enkelt løk av typen Viceroy som ble kjøpt for en kurv med varer (vist til høyre) til en verdi av 2 500 floriner.
Den tiltakende manien frembragte flere underholdende, men usannsynlige, anekdoter som Mackay skrev om, blant annet en sjømann som forvekslet en kjøpmanns verdifulle tulipanløk med en matløk og grafset den til seg for å spise den. Kjøpmannen og hans familie fulgte etter sjømannen, bare for å finne ham «spisende på en frokost hvis verdi kunne ha brødfødd et helt skips mannskap i et år». Seileren ble fengslet for å spise tulipanløken. Denne anekdoten er usannsynlig, om bare fordi tulipaner, i likhet med de fleste liljeløker, er nokså giftige, og smaker ganske forskjellige fra matløker.Folk kjøpte tulipanløker til stadig høyere priser, i håp om å selge dem med gevinst. En slik strategi kunne derimot ikke vare med mindre noen faktisk var villige til å betale så høye priser og komme i besittelse av løkene. I februar 1637 var det ikke lenger mulig for tulipanhandlere å finne nye, villige kjøpere til høyere priser. Etter hvert som flere tok realiteten innover seg, kollapset etterspørselen etter tulipaner, noe som innebar at prisene raste nedover og den spekulative boblen sprakk. Enkelte stod kontraktsbundet tilbake, forpliktet til å kjøpe tulipaner til det tidobbelte av markedsprisen, mens andre var i besittelse av tulipanløker verdt en brøkdel av prisen de hadde betalt. Mackay hevder at nederlenderne plutselig befant seg i en handelssituasjon med oppskakede anklager og motanklager overfor hverandre.Mackays teori er at de panikkrammede tulipanspekulantene søkte hjelp fra myndighetene i Nederland, som svarte ved å erklære at alle som hadde kjøpt kontrakter på tulipanløker for fremtidig oppgjør kunne ugyldiggjøre disse mot en avgift på ti prosent. Det ble gjort flere forsøk på å løse situasjonen og tilfredsstille alle parter, men disse var mislykkede. Mackay hevder at manien endte med at enkelte ble sittende på tulipanløkene de var i besittelse av ved slutten av krakket — ingen domstol ville lovfeste ordningen med avgiftsbetaling, siden dommerne anså gjeldsforpliktelsene for å være oppnådd gjennom gambling, og den kunne derfor ikke gjøres rettsgyldig.Ifølge Mackay har det også forekommet mindre tulipanmanier i andre deler av Europa, selv om disse aldri ble like store som den i Nederland. Han hevdet også at ettervirkningene av den deflatoriske tulipanprisen førte til en utbredt økonomisk stagnasjon i Nederland flere år i ettertid.
Mackays teori om en uforklarlig mani var ubestridt, og stort sett ikke undersøkt, frem til 1980-tallet. Siden den gang har forskning på tulipanmanien, spesielt av forkjempere av hypotesen om effisiente markeder, som er generelt mer skeptiske til spekulative bobler, antydet at denne beretningen var ufullstendig og unøyaktig. I sin vitenskapelige analyse Tulipmania fra 2007, hevder Anne Goldgar at fenomenet var begrenset til «en nokså liten gruppe», og at de fleste teorier fra perioden «er basert på et par deler samtidig propaganda og en uhyre stor del plagiat». Peter Garber hevder at boblen «ikke var noe mer enn et meningsløst drikkespill på vinterstid, spilt av en pestbefengt befolkning som utnyttet det entusiastiske tulipanmarkedet.»Mens Mackay i sin bok hevdet at et bredt spekter av samfunnet var involvert i tulipanhandelen, fant Goldgar i sin studie av arkiverte kontrakter at formuende kjøpmenn og faglærte – ikke aristokratiet – nesten utelukkende stod for all handel, selv da tulipanhandelen var på sitt mest aktive. Boblen hadde svært begrensede økonomiske ettervirkninger. Goldgar identifiserte mange fremtredende kjøpere og selgere i markedet i sin studie. Hun fant at færre enn et halvt dusin personer opplevde finansielle problemer i løpet av perioden, og at det selv i disse tilfellene var uklart om tulipaner var den virkelige årsaken. Dette var ikke veldig overraskende. Selv om prisene hadde steget, hadde ikke pengene forflyttet seg mellom kjøpere og selgere. Dermed fikk aldri selgerne realisert sine papirgevinster; med mindre selgerne lånefinansierte kjøp i forventning om gevinst, førte faktisk ikke krakket til at noen tapte penger.
Det er ingen tvil om at prisene på tulipanløkkontrakter steg og deretter falt i 1636–37, men selv en dramatisk oppgang og nedgang i prisene behøver ikke å bety at en økonomisk eller spekulativ boble formet seg og deretter sprakk. For at tulipanmanien skal bli regnet som en boble, må prisen på tulipanløker nødvendigvis ha avvikt fra fundamentalverdi på løkene. Nyere tids økonomer har lansert flere mulige årsaker til hvorfor opp- og nedgangen i prisene ikke må ha vært i form av en boble.Prisstigningen på 1630-tallet sammenfalt med en rolig periode av tredveårskrigen. Endringen i markedsprisene kom (i hvert fall i begynnelsen) som en rasjonell reaksjon på den økte etterspørselen. Prisfallet var derimot mye raskere og mer dramatisk enn prisstigningen. Salgsdata forsvant i stor grad etter prisfallet i februar 1637, men enkelte andre dataobservasjoner på kontrakter fra etter tulipanmanien viser at tulipanløker fortsatte å falle i verdi i flere tiår etter krakket.
Garber sammenlignet tilgjengelige prisdata på tulipaner med hyasintprisene ved begynnelsen av 1800-tallet – da hyasinten erstattet tulipanen som den mest fasjonable blomsten – og fant et lignende mønster. Da hyasintene ble introdusert, kaptes blomsterhandlere om å dyrke vakre hyasinter mens etterspørselen var stor. Men etterhvert som hyasintene ble mer vanlige,  begynte prisene å falle. De mest lukrative tulipanløkene falt til 1–2 prosent av sine toppverdier i løpet av 30 år. Garber nevner også at «et lite antall prototyper av liljeløker nylig ble solgt for 1 million gyldener ($480 000 med valutakursen fra 1987)», og viste dermed at blomsterpriser kan nå store høyder selv idag. Han peker videre på at prisstigningen forekom etter at løkene var plantet for året, slik at dyrkere ikke hadde mulighet til å øke produksjonen i takt med etterspørselen.
Økonomiprofessor Earl A. Thompson ved UCLA hevder i sin forskningsrapport fra 2007 at Garbers forklaring ikke kan stå bak det ekstremt brå prisfallet i tulipanløkmarkedet. Prisene falt med en annualisert takt på 99,999 %, i sterk kontrast til omtrent 40 % for andre blomster. Han bidrar heller med en annen forklaring på tulipanmanien. Nederlands lovgivende forsamling overveide å innføre en bestemmelse (opprinnelig sponset av nederlandske tulipaninvestorer som hadde tapt penger som følge av et tysk tilbakeslag i tredveårskrigen) som ville endret tulipankontrakters utforming:
Før denne parlamentariske bestemmelsen var kjøperen av en tulipankontrakt – kjent i nyere finans som en futureskontrakt – rettslig bundet til å kjøpe tulipanløkene. Bestemmelsen ville endre disse kontraktenes utforming, slik at hvis dagens markedspris falt, kunne kjøperen velge å betale en avgift og dermed si fra seg kjøpet av tulipanløken, i stedet for å betale full kontraktspris. Denne lovendringen innebar i realiteten at futureskontraktene hadde blitt omgjort til opsjonskontrakter. Lovforslaget ble stadig mer diskutert i løpet av høsten 1636, og dersom det ble åpenbart for investorer at bestemmelsen skulle bli vedtatt, ville prisene sannsynligvis ha steget.Bestemmelsen tillot investorer å annullere kontraktene ved å betale en avgift på kun 3,5 prosent av kontraktsprisen (eller omtrent 1/30 av kontrakten). Dette førte til at folk kjøpte stadig dyrere kontrakter. En spekulant kunne inngå en kontrakt om å kjøpe en tulipan for 100 gyldener. Dersom prisen senere overgikk 100 gyldener, ville spekulanten kunne innkassere denne forskjellen som gevinst. Dersom prisen forholdt seg lav, kunne spekulanten ugyldiggjøre kontrakten for bare 3½ gylden. På denne måten ville en kontrakt som nominelt kostet 100 gyldener, i realiteten bare koste en investor 3½ gylden. Tidlig i februar, da kontraktsprisene var på sitt høyeste, gikk nederlandske myndigheter inn og forbød handel med slike kontrakter.Ifølge Thompson forble de faktiske tulipansalgene på ordinære nivåer gjennom hele perioden. Han konkluderer dermed med at «manien» var en rasjonell respons på endringene i kontraktsforpliktelsene. Ved å bruke utbetalingsdata fra futures- og opsjonskontraktene, hevder Thompson at «kontraktsprisene på tulipaner før, under og etter 'tulipanmania' ser ut til å gi en bemerkelsesverdig illustrasjon av 'markedseffisiens'». Hans teori er dermed at tulipanløkenes kontraktspriser ikke var langt unna hva en rasjonell økonomisk modell ville tilsi.
Mackays budskap er populært den dag idag, med utgivelser av stadig nye versjoner av Extraordinary Popular Delusions, tilført introduksjoner av forfattere som finansmannen Bernard Baruch (1932), finansforfatterne Andrew Tobias (1980), og Michael Lewis (2008), og psykologen David J. Schneider (1993). Minst seks utgaver er trykket hittil.
Goldgar hevder at selv om tulipanmanien ikke nødvendigvis var å regne som en økonomisk eller spekulativ boble, var den likevel traumatisk for nederlenderne av andre årsaker. «Selv om finanskrisen påvirket veldig få, var sjokket fra tulipanmanien betydelig. Et helt nettverk av verdier kom under tvil». På 1600-tallet var det utenkelig for folk flest at noe så alminnelig som en blomst kunne være verdt såpass mye, langt mer enn en årlig normalinntekt. Tanken på at prisene på blomster som bare dyrkes om sommeren kunne svinge så mye på vinterstid, skapte en kaotisk forestilling av begrepet «verdi».
Flere av kildene som beretter om tulipanmaniens grusomheter, slik som anti-spekulative pamfletter som senere ble kommentert av Beckmann og Mackay, har blitt omtalt som bevis på omfanget av de økonomiske konsekvensene. Disse pamflettene var derimot ikke skrevet av boblens faktiske ofre, men var hovedsakelig produsert av religiøst motiverte skribenter. Uroen ble sett på som en forvrenging av den moralske orden – et bevis på at «fokus på den jordiske, i stedet for den himmelske blomst kunne ha forferdelige konsekvenser». Dermed var det mulig at denne relativt lille økonomiske hendelsen levde sitt eget liv som en moralpreken.
Omtrent hundre år senere, samtidig med kollapsen av Mississippikompaniet og South Sea Company rundt 1720, dukket det opp flere satiriske gjengivelser av disse maniene. Da Johann Beckmann først beskrev tulipanmanien på 1780-tallet, sammenlignet han den med datidens mislykkede lotterier. Ifølge Goldgar ble tulipanmanien brukt i flere av de nyere, populære bøkene om finansmarkedene, slik som Burton Malkiels A Random Walk Down Wall Street (1973) og John Kenneth Galbraiths A Short History of Financial Euphoria (1990; skrevet like etter krakket på Wall Street i 1987), som en lekse i moralsk adferd. Svingningene i tulipanmarkedet er også en sentral del av handlingen i Gregory Maguires roman Confessions of an Ugly Stepsister (1999).Tulipanmanien ble igjen et populært referansepunkt under dot com-boblen i perioden 1995–2001. Nylig har også journalister sammenlignet den med subprime-krisen. På tross av maniens langvarige popularitet, har Daniel Gross i magasinet Slate hevdet om økonomer som forklarer manien med teorien om effisiente markeder, at «Dersom de har rett ... vil næringslivsforfattere måtte fjerne tulipanmanien fra sine beleilige bobleanalogier».
Orchidelirium; en betegnelse på den store interessen for orkideer i viktoriansk tid
P.Cos (1637). Verzameling van een meenigte tulipaanen, naar het leven geteekend met hunne naamen, en swaarte der bollen, zoo als die publicq verkogt zijn, te Haarlem in den jaare A. 1637, door P. Cos, bloemist te Haarlem. (nederlandsk). Haarlem: [s.n.] 1637.  75 sider tilgjengelig online på Wageningen Tulipanportal. Nedlastet den 11. august 2008.
Dash, Mike (1999). Tulipomania: The Story of the World's Most Coveted Flower and the Extraordinary Passions It Aroused (engelsk). London: Gollancz. ISBN 0-575-06723-3. 
French, Doug (2006). «The Dutch monetary environment during tulipomania» (PDF). The Quarterly Journal of Austrian Economics (engelsk). 9 (1): 3–14. doi:10.1007/s12113-006-1000-6. . Nedlastet den 24. juni 2008.
Galbraith, J. K. (1990). A Short History of Financial Euphoria (engelsk). New York: Penguin Books. ISBN 0-670-85028-4. 
Garber, Peter M. (1989). «Tulipmania». Journal of Political Economy (engelsk). 97 (3): 535–560. doi:10.1086/261615. . Besøkt 24. juni 2008.
Garber, Peter M. (1990). «Famous First Bubbles». The Journal of Economic Perspectives (engelsk). 4 (2): 35–54. Besøkt 15. august 2008.  (Abonnement påkrevet)
Garber, Peter M. (2000). Famous First Bubbles: The Fundamentals of Early Manias (engelsk). Cambridge: MIT Press. ISBN 0-262-07204-1. 
Goldgar, Anne (2007). Tulipmania: Money, Honor, and Knowledge in the Dutch Golden Age (engelsk). Chicago: University of Chicago Press. ISBN 978-0-226-30125-9. 
Hooper, William R. (april 1876). «The Tulip Mania». Harper's New Monthly Magazine (engelsk). 52 (340): 743–746. 
Krelage, E.H. (1942). Bloemenspeculatie in Nederland (nederlandsk). Amsterdam: P.N. van Kampen & Zoon. 
Kindleberger, Charles P. & Aliber, Robert (2005). Manias, Panics, and Crashes: A History of Financial Crises (engelsk) (femte utg.). Hoboken: Wiley. ISBN 0-471-46714-6. CS1-vedlikehold: Flere navn: forfatterliste (link)
Mackay, Charles (1841). Memoirs of Extraordinary Popular Delusions and the Madness of Crowds. London: Richard Bentley. Arkivert fra originalen 31. mars 2008. Besøkt 15. august 2008.  
Malkiel, Burton G. (2007). A Random Walk Down Wall Street (engelsk) (9. utg.). New York: W. W. Norton. ISBN 0-393-06245-7. 
Pavord, Anna (2007). The Tulip (engelsk). London: Bloomsbury. ISBN 0-7475-7190-2. 
Pollan, Michael (2002). The Botany of Desire (engelsk). New York: Random House. ISBN 0-375-76039-3. 
Schama, Simon (1987). The Embarrassment of Riches: an interpretation of Dutch culture in the Golden Age (engelsk). New York: Alfred Knopf. ISBN 0-394-51075-5. 
Shiller, Robert J. (2005). Irrational Exuberance (engelsk) (andre utg.). Princeton: Princeton University Press. ISBN 0-691-12335-7. 
Thompson, Earl (2007). «The tulipmania: Fact or artifact?» (PDF). Public Choice (engelsk). 130 (1–2): 99–114. doi:10.1007/s11127-006-9074-4. Besøkt 15. august 2008.
Wageningen tulipanportal, en omfattende samling av historiske ressurser, inkludert scannede bilder fra nederlandske bøker og pamfletter fra 1600-tallet, fra Wageningen UR Library

Tumladen er et geografisk sted i J.R.R. Tolkiens fiktive verden Midgard. Tumladen var navnet på den bortgjemte dalen i fjellene Echoriath (De omkransende fjell) hvor alvene bygde sin bortgjemte by Gondolin i det første tidevervet. I Tolkiens bok Silmarillion blir det fortalt om hvordan Turgon, en konge av Noldoene, finner dalen Tumladen med hjelp av valaen Ulmo, Vannets herre.
Tupai er en atoll i îles Sous-le-Vent i Selskapsøyene i Fransk Polynesia. Folketellingen i 2012 viste et innbyggertall på to. Tupai tilhører kommunen Bora Bora.

Turinsk (russisk: Туринск) er en by i Sverdlovsk oblast i Russland. Byen ligger på høyre bredd av elva Tura, rundt 230 km nordøst for Jekaterinburg. Innbyggertall: 19 313 (folketelling 2002), 23 189 (folketelling 1989).
Byen ble grunnlagt i 1600 som en ostrog på stedet til den gamle byen Jepantsjin, som ble ødelagt av Jermak Timofejevitsj i 1581.

Turveier i Oslo er grønne veier og stier for gang-, ski- og sykkeltrafikk, anlagt av kommunen i et system som binder boligstrøkene til indre by og hverandre, til Marka og til Oslofjorden. Turveiene, som var 53 strekninger i 2008, har nummer i grupper fra A til E. 
I 2011 var det eksisterende turveinettet mellom 220 og 230 kilometer langt, mens det er vedtatt at nettet skal bygges ut med manglende lenker til det utgjør til sammen 279 km. Byens turveinett bygger på en plan for parkårer som reguleringssjef Harald Hals la frem i 1929 med amerikanske forbilder, og som var grunnlag for kommunens turveiplan som ble laget i 1949 og vedtatt i bystyret i 1953. Akerselva og Lysakerelva var med i tenkningen om turveier fra starten av, mens de andre elvene og fjordkanten kom med senere.
Den svensknorske kongen Karl Johan kjøpte løkkeeiendommer vestover fra Slottsparken. Kongen ønsket at Slottsparken skulle rekke helt til Uranienborgskogen, der Uranienborg kirke ligger. Karl Johan kjøpte også store områder på Bygdøy i 1819 og 1837. Områdene Rodeløkken og Thulstrupløkken ble lagt ut til folkepark i 1838, og Kongeskogen ble fredet i 1840. Tanken om folkepark med spaserstier var inspirert blant annet av Djurgården i Stockholm. Turstiene på Bygdøy gikk imidlertid inne i et parkområde, og er derfor ikke noen direkte forløper for turveiene. I noen fremstillinger av byhistorien hevdes det at Karl Johan ønsket å etablere et sammenhengende parkbelte fra Slottsparken til Bygdøy. Denne antagelsen om kongens intensjoner hviler imidlertid på en enkelt kilde.
Parkleggingen av Akerselvas bredder startet fra 1915 med strekningen fra Nybrua til Ankerbrua, og senere jevnlige utvidelser med nye parseller. Ved avslutningen av annen verdenskrig var det arbeider så langt opp som ved Glads mølle nord for Beierbrua. Men verken i beslutningsgrunnlaget for parkleggingen eller i generalplanen av 1950 eller turveiplanen av 1953 var det tegnet inn turvei langs elven. Først i løpet av 1950-årene kom det talspersoner for turvei, der man kunne spasere til og fra jobben og få kortere vei til sentrum.Også langs Lysakerelva ble det laget turstier tidlig. Fotografen Anders B. Wilse og skihopperen Birger Ruud sto for sprengning og planering slik at det ble mulig å gå langs elven.Oslo og Omland Friluftsråd (OOF) begynte i 1930-årene å streke opp traseer på kartet som kunne bli grønne forbindelseslinjer mellom boligområdene og Marka og mellom boligområdene.
Reguleringssjef Harald Hals var inspirert av Bostons parkåresystem Emerald Necklace, anlagt fra 1878 med gang- og sykkelveier som forbinder en rekke parker langs elvene Muddy river og Charles river. Hals ga i sin bok Fra Christiania til Stor-Oslo det tankemessige grunnlaget for turveier og parkdrag i Oslo. Den historisk tilfeldige spredningen av parker i byene leder til å tvinge anleggene inn i et sammenhengende parksystem, skrev Hals. Tanken kom først og fremst fra USA, og Hals pekte på parksystemet i Boston som inspirasjonskilde. Systemet skulle bevare de mest tiltalende naturelementene, elveløp og sjøfront, og la grønne promenader forbinde dem og parkene. En rekke byer fulgte etter og la planer for systemer av radiære og sirkulære parklagte strekninger. Hals beskrev mulighetene for kileformede parkinnsnitt som med regelmessige mellomrom leder fra Marka inn til sentrum. Frognerparken og Tøyenparken ville bli parksystemets to poler. I parksystemet skulle inngå distriktsparker (Hals nevner Grev Wedels plass, Schous plass og Valkyrie plass), fellesparker (eks. Slottsparken og Torshovparken), naturparker (Grefsenkollen, Ekeberg), lekeplasser, øvelsesplasser, idrettsplasser, skolehager og kolonihager – og parkbelter, som kunne være brede, beplantede forbindelsesgater, boulevarder. I boken Byen lever fra 1933 nevnte han de grønne dragene som det var viktigst å sikre: 
de ubebygde Gaustadområdene sammen med kommunens eiendommer på Sogn, som fra Vettakollen velter i en bred bølge helt ned til Blindern, og som kan forbindes med Frognerparken i den planlagte Blindernavenyen
Kongeskogen på BygdøyTanken om å knytte byens grøntområder sammen i et system ved hjelp av grønne veier og gangstier stammer blant annet fra Frederick Law Olmsted, som var Central Parks far og viktig for etableringen av landskapsarkitekturfaget. Olmsted og partneren Calvert Vaux designet i 1866 den første parkway, en bred gate beplantet med alleer, med kjørevei for privatfolks lette vogner og ridning og med brede sidefelter for gående. Parwayen skulle knytte byen til Central Park og sjøkanten, og var beregnet for rekreasjon snarere enn yrkestransport. Den var ikke ment som en del av det allmenne gatesystemet. Planfrie kryss mellom kjøre- og gangvei var tidlig etablert i Central park. Inspirasjonen kom fra Paris, som Olmsted hadde besøkt, og gaten Unter den Linden i Berlin. I løpet av det neste tiåret designet de to parkways blant annet mellom den nye forstaden Riverside og Chicago, der det raskt ble populært å ha bolig inntil en slik landskapsboulevard.  
Olmsteds sønn, Frederick Law Olmsted Jr., foreslo for byplanmyndighetene i New York City i 1907 parkways som skulle knytte de store parkene sammen, også naturparker utenfor byen. Parkways var nå bilveier med beplantning og begrenset tilgang for tunge kjøretøyer. Med grunnlag i Graphic Regional Plan fra 1929 ble det bygget et nett av slike grønne veier fra den tette byen til nye statsparker og nasjonalparker i New York-regionen. Parkways skulle gjøre denne transporten behagelig og samtidig være et tiltalende møte med byen for de som kom utenfra. Slike parkways bredte seg fra rundt 1930 til mange amerikanske byer.Slik Barlow Rogers beskriver dem, vil parkways for Oslos vedkommende kunne sammenliknes med grønne gater, fra 1800-tallet særlig Bygdøy allé, som fører til folkeparken på Bygdøy og Gyldenløves gate, og fra 1930-årene Christian Michelsens gate, Colletts gate gjennom Ilakomplekset og Uelands gate mellom Waldemar Thranes gate og ring 2. Dette er det Hals omtaler under overskriften Parkgater, der han nevner Store Ringgate (dagens Ring 2) og strekningen Colletts gate – Louises gate – Oscars gate – Frognerveien – Observatoriegata, og endelig Strandpromenaden (langs Frognerkilen). Det som ble Oslos turveier, der folk til fots, på ski eller på sykkel skal komme fra bolig til Marka eller sentrum eller trimme i egen trasé uten å møte bil, buss og trikk, har etter denne kilden ikke noe motstykke i samtidig amerikansk parkpolitikk, med unntak av Emerald Necklace og muligvis andre enkeltstående eksempler. 
Landskapsarkitekturprofessor Magne Bruun finner en mer direkte inspirasjon i sin bok om norsk hage- og parkhistorie, der han skrev at Olmsted spesielt la vekt på at «de ulike parker og grønnareal i byen måtte bindes sammen med gangveier i grønne korridorer slik at en fikk et sammenhengende grønt nettverk som førte fra boligområdene inn i de større parkene og ut til naturområdene utenfor byen.»Marius Røhne behandlet arbeidet med de radiære parkårer i sin bok om perioden han var bygartner, men boken hans ga ikke noe klart bilde av at Røhne var en drivkraft i å utvikle parkårene og de andre elementene i et parksystem i en byplansammenheng. Når han behandlet systemet, henviste han i hovedsak til Harald Hals' bidrag. Innholdet i den langsiktige arbeidsplanen fra 1916/17 han henviser til på side 74, ble ikke beskrevet.
Arkitektene Lisa Gjessing Anderssen og August Nielsen utarbeidet i 1949 en turveiplan kalt Plan for parksystem og turveier i Oslo som ble innarbeidet i Generalplan for Oslo 1950 og senere vedtatt i bystyret i 1953. En parkplan for Oslo behøver ikke følge det gamle skjemaet med parkringer og parkstriper, slås det innledningsvis fast, men heller bygge på landskapets naturlige drag, elver, høyderygger, skogspartier og kanskje i enda høyere grad på eksisterende åpne arealer (Generalplan, side 62).
c. Bygdøy, Hoffselva, Smestad-dammene, Makrellbekken, Holmendammen og bakkedraget til Midtstua.
e. Tverrgående parkdrag fra vest: Bygdøy, Frogner, i nord: Ullevål, Bjølsen, Torshov og i øst Tøyen, Jordal, Svartdalen.
i. Valle, Ulven, Ø. Aker kirke, Haraldrud, Nordre Hovind,  Linderud, Kolås. <j ikke brukt>
n. Ljanskollen ved Bundefjorden, Ljanselvas bredder til Skullerudåsen. <o, p, q ikke brukt>
s. Tverrgående parkdrag fra Lutvatn nordover til Trosterud, Stubberud, Alfaset, Linderud, Kolåsen.
v. Tverrgående parkdrag fra Ellingsrud nordvestover Skansen, Gran, Grorud, Ammerud til Steinbruvatnet.»I kommunens beretning for 1911–47 ble arbeidet med parkåren Akerselva (ved Seilduksfabrikken) – Dælenenga – langs Rodeløkkens kolonihager – Torshovdalen – Grefsenkollen beskrevet. Den første parsellen langs Københavngata, ferdig før 1947, var en kombinasjon av offentlig park og grøntanlegg ved boligbygg og inneholdt spaservei, sammenhengende grasfelter, småbarnsplasser og tørkeplasser for beboerne.Oslo kommune arbeider fortsatt etter planen, skrev ordfører Fabian Stang i forordet til Funders bok fra 2008.
Tenkning og planlegging av turveier og parkdrag i Oslo, Stockholm og København kom i gang omtrent samtidig. I Stockholm kom parkdrag med bygartner Holger Bloms forslag til et parknett for byen, som ble tatt med i parkplanen av 1946. Parknettet skulle skape gode forbindelser mellom bolig, skole og sentrum. Et karakteristisk trekk ved Stockholms drabantbyutbygging i ytre by er parkdragene som ble lagt i dalene mellom bebyggelsen, som ofte ble lagt høyt.I København samlet Steen Eiler Rasmussen, som da arbeidet ved byplankontoret, byplanleggere og landskapsarkitekter, noe som resulterte i Københavnegnens Grønne Områder fra 1936. Prinsippet med grønne kiler med rekreasjonsarealer, gartnerier og landbruk som strekker seg langt inn i den tette byen, ble fastlagt i Fingerplanen av 1947. I Fingerplanen 2013 er grønne kiler fortsatt betegnelsen, og en viktig bestanddel av byplanen.
I heftet Turveier i Oslo utgitt av Teknisk rådmann i 1967 ble det gitt en oversikt over status for utbygginga av turveiene med detaljkart for mange parseller. Av det planlagte turveinettet på 140 km i planen fra 1949 var lite bygget. Lysakerelva fikk bred omtale, mens Akerselva og Alna ikke ble omtalt; her ble det henvist til en egen bystyresak fra 1963. Langs fjordkanten var bare den planlagte strekningen fra Ulvøya til bygrensen ved Ljansbruket inne.Grøntplan for Oslo av 1993 er gjeldende kommunedelplan for byens grøntanlegg per april 2015. Her gjøres den første samlede vurderingen av hele turveinettet siden turveiplanen av 1949 (side 36). Turvei defineres som «opparbeidet sti/vei for fotgjengere, til dels syklister og noen steder skigåere, med varierende bredder og standard og fortrinnsvis med grønt preg». Sikring av et overordnet turveisystem er et av planens tre hovedelementer. Manglende lenker i turveisystemet fikk reguleringsmessig sikring, og det ble forelått 24 nye lenker på ca. 10 km lengde. Planen fastlegger at det skal tilstrebes at selve turveiene får en bredde på 20 meter, hvilket gir rom for gangsti/gangvei/sykkelvei, vegetasjon og skiløype/ridesti. Hvis dette ikke kan gjennomføres, bør gangsti/gangvei og vegetasjon prioriteres foran skiløype. Den grønne korridoren der turveien ligger, bør ha en bredde på minst 60 meter, blant annet for å ivareta økologiske verdier (side 36 og 39). I engelsk sammendrag kalles turveier for «trails» (side 7). Planen bygget på at byen skal fortettes av miljøhensyn, noe som gjorde grøntanleggene enda viktigere enn før. 
I Fjordbruksplanen (kommunedelplan, 1994) het det at det skal etableres et «mest mulig sammenhengende turveinett langs strandområdene. Turveiene binder sammen de offentlige friluftsområdene og øker tilgjengeligheten til strendene. Det legges vekt på kontakten fra disse turveiene til byområdene bak.» Kommunen etablerte et eget kyststiprosjekt etter at bystyret behandlet en egen melding om strandsonen i 2001. Av Oslos ca. 50 kilometer kystlinje på fastlandet og øyer med bro, var halvparten allment tilgjengelig i 2005. Plan for idrett og friluftsliv i Oslo 2013–2016 gir ikke ny informasjon, men fjordbyplanene vil gjøre lange strekninger langs fjorden allment tilgjengelig.
Grøntplan for Oslo vil bli erstattet av Kommuneplan 2030, som byrådet la frem for bystyret i april 2015. Planen inneholder eksisterende hovedturveinett, framtidige lenker i hovedturveinettet og framtidige turdrag.
I 2011 var det vedtatte turveinettet på 279 km, og ca. 80 % av dette var opparbeidet. I 2011 arbeidet Bymiljøetaten særlig med turveiene i Groruddalen, blant annet sammenhengende turvei langs Alnaelva. I 2009 var 217 km kategorisert som opparbeidet av turveinettet på 279 kilometer. Turveiene var i 2008 oppdelt i 53 strekninger med egne nummer.Eiendoms- og byfornyelsesetaten har inndelt turveiene i fire kategorier etter grad av opparbeidelse og driftsnivå: sentrale parker, parkmessige anlegg, naturområder og stier og tråkk.En turvei drevet frem av frivillige organisasjoner i vår tid er Grønn rute fra Sinsen til Skøyen, i traseen som på 1800-tallet ble båndlagt da det var planlagt jernbane. I 1976 ble planene for en sammenhengende turvei i traseen første gang lagt frem, og i 1998 ble arbeidet tatt opp igjen med etableringen av Grønn Rutes Venner i samarbeid med Naturvernforbundet i Oslo og Akershus.I utkastet til grøntplan for Oslo av 2009, som per januar 2013 ligger til behandling i byrådet, brukes både turvei og «turdrag» som «et grøntdrag med en turvei som inngår i det overordnede turveinettet». Utkastet bekrefter det overordnede turveinettet, foreslår tiltak for å redusere antallet manglende lenker og går særlig inn i spørsmålet om kryssingspunkter med bane og gate/vei. Å sikre et sammenhengende grønt nettverk er strategi 1 i utkastet, og turveinettet er det viktigste redskapet til det. I indre by kan det være vanskelig å øke tettheten av turveier på grunn av eksisterende bebyggelsesstruktur og arealknapphet. Beplantning langs gater og gang- og sykkelveier pekes på som erstatninger for å skape grønne forbindelser (side 47). 
Det foreslås at 19 manglende lenker (5 løpekm) i det etablerte turveinettet sikres planmessig (juridisk) som turdrag. Seks lenker (1 løpekm) vises som framtidige turdrag på plankartet, men den planmessige sikringen avklares i andre planer. I tillegg suppleres det eksisterende turveinettet med ni nye, lengre traséer (23 løpekm) (side 65–66, der det også er kart over det overordnede turveinettet med forslagene). I forslagene til bindende bestemmelser heter det om turveien: «§ 7 Turdrag. Turdragene skal gi varierte opplevelser med grønne omgivelser og lav trafikkmengde. Det skal legges særlig vekt på trafikksikkerhetstiltak i krysningspunkter mot trafikkerte veier/ gater og banespor. Etablering av turvei eller andre opparbeidings- og tilretteleggingstiltak i turdragene, skal underordne seg landskapet og områdets naturverdier.» (side 66).I Plan for idrett og friluftsliv i Oslo 2009–2012. Sektorplan friluftsliv. Turveier. fra 2009 beskrives situasjonen slik (side 3): «Av det totale turveinettet på 279 km er ca. 78 % opparbeidet. Det er behov for 28 stk. planfrie krysninger (broer eller underganger). Det er behov for planmessig sikring av 34 km turvei. 30 % av turveinettet ligger på privat eller statlig grunn eller har uavklarte eierforhold. Disse arealene bør sikres ved erverv eller bruksrettsavtaler. Opparbeiding av manglende lenker i turveinettet vil koste anslagsvis 650 mill. kroner (ekskl. regulering, erverv, samt eventuelle toaletter og belysning).» Planen gir den nyeste og mest omfattende beskrivelse av turveinettet i Oslo.Groruddalssatsingen, som går fra 2007 til 2016 og gjelder bydelene Alna, Grorud, Bjerke og Stovner, inneholder mange oppgraderinger av turveier og nye lenker, dokumentert gjennom årsrapportene og andre dokumenter fra satsingen.I utkastet til Plan for idrett og friluftsliv i Oslo 2013–2016, som ifølge Bymiljøetaten var planlagt oversendt til bystyret i oktober 2012, bruker etaten turvei/grønnkorridor slik (side 9): «En turvei er ikke selve traseen hvor ferdselen foregår, men en grønnkorridor av en viss bredde i landskapet. I tillegg til å lede fotgjengere og syklister, har denne korridoren også en viktig funksjon som en grønn lunge, og for sikring og videreutvikling av biologisk mangfold.» Utkastet har på side 29–30 en liste over gjennomførte tiltak, side 39–40 og 57–58 omtale av turveier i strandsonen og på øyene, og på side 90–93 prioritering av tiltak, herunder turveier.En undersøkelse kommunen fikk utført i 2011, viste at 85 % av befolkningen da var fornøyd med kommunens tilrettelegging av stier og turveier.
Turveiene er nummerert med en bokstav som angir del av byen, etterfulgt av et løpenummer:
Gruppe B: Turveier fra Sognsvannsområdet ned til Majorstua, Ullevål, Sagene og Akerselva
Gruppe E: Turveiene i byens sydlige områder, samt øygruppene i BunnefjordenMangeårig sekretær og formann i Oslo og Omland Friluftsråd Nils Houge (1901–1993) var en aktiv pådriver for turveiene, og fikk i 1998 turvei B1 oppkalt etter seg. Den går fra Sognsvannsbekken, over Frøn og Frognerparken til Huk. I 2011 ble turvei B10 langs Akerselva, parsellen fra Grünerbrua til Marselis gate ved Kuba park gitt navnet  Rigmor Luihns vei etter sosialkurator og politiker Rigmor Luihn.
FRI. Friluftsliv, fritid, friområder - en presentasjon av grønne investeringer. A presentation of green investments. Bymiljøetaten, uten år, sannsynligvis 2011. Med presentasjon av 16 turveiprosjekter fullført 2007–2011. (besøkt 22. april 2015)
Frithjof Funder: Oslo turveiguide. Oslos regulerte, offentlige turveinett. Oslo, Gaidaros forlag og Friluftsetaten, Oslo kommune, 2008. ISBN 978-82-8077-133-9. Gir omtale av alle 53 turveiene med nummer, men har ikke kart. 191 sider.
Generalplan for Oslo. Oslo reguleringsvesen, 1950. Kapitlet Parker og turveier dekker side 62-65 og tilhørende bilder 66-72.
Ida Hvoslef m.fl.: Elvelangs. Turguide til elvene i Oslo. Oslo, Aschehoug, 2004. ISBN 82-03-22845-3. Mange av turbeskrivelsene følger turveiene. 189 sider.
Plan for idrett og friluftsliv i Oslo 2009—2012. Sektorplan friluftsliv. Turveier. Bymiljøetaten, 2009
Marius Røhne: Oslo kommunale parker og grønnanlegg 1810-1948. Oslo, Myhres papirindustri, 1967, se side 70-71 og 77-83.
Even Saugstad: Sykkelturer i Oslo. Oslo, Syklistenes Landsforening, 2003. ISBN 82-92242-05-8. Boken er ikke inndelt etter turveiene, men gir beskrivelser og turforslag for sykkelturer, av disse mange langs turveiene. 176 sider. Tilgjengelig på internett på hjemmesiden til Frie Fuglers forlag (besøkt 3. november 2012).
Ida Fossum Tønnessen og Dagfinn Tveito (red.): Den grønne by. Oslo park- og idrettsvesen gjennom 75 år 1916-1991. Oslo, Grøndahl & Søn, Park- og idrettsvesenet og Det Norske Hageselskap, 1991, se kapitlet «Turveier - grønne korridorer» av Bjørg-Annie Brenøe, side 83–87. ISBN 82-504-0664-8
(en) Kategori:Turveier in Oslo – bilder, video eller lyd på Wikimedia CommonsKartbank for Oslo kommune. Har flere grønne elementer, se Temadata/Fritid, Planlagte/ønska turvieforbindelser og Turveier/turstier i byggesonen. Besøkt 30. juni 2016.
Parker. Bymiljøetatens hjemmeside. Inneholder zoombart og brukervennlig kart med nøkkelopplysninger om alle parker og turveier som er grøntområder. Kartet omfatter ikke parker på privat grunn, heller ikke enkelte parker på grunn som er regulert til andre formål enn friområde. Besøkt 30. juni 2016.
Turkart og -guider. Bymiljøetaten. Med lenker til turkart for "Sentrum" (gjelder indre by), sør, øst med Groruddalen, vest og Akerselva. Besøkt 30. juni 2016.
Turveier i Oslo. Kart over hver turvei på openstreetmap.org. Besøkt 30. juni 2016.
Ferdigstilling og utbedring av Oslos turveinett. Helseetaten, 29. oktober 2008). Besøkt 30. juni 2016.
Turveier i Oslo kommune. Norske landskapsarkitekters forenings hjemmeside. Besøkt 30. juni 2016.
oslobilder.no. Per juni 2016 inneholder basen mer enn 100 bilder som treff på søkeordene turvei og parkbelte. Besøkt 30. juni 2016.
For musikalfilmen fra 1975 med samme navn, se Tut og kjør (film)Tut og kjør er et musikkalbum med Dizzie Tunes og Grethe Kausland, utgitt i 1975.

Koppene er begerformede og har lokk med tut til å drikke av. De kan ha én, to eller ingen hanker. Noen tutekopper har rund bunn med et innsatt metallodd slik at de retter seg opp selv om de blir satt ned på skrå. Koppene er laget av plast eller metall, og de rommer gjerne fra ca. 0,1 til 0,2 liter.

1) Det kan vise til en orkesterpassasje der alle medlemmene i orkestret )(eller deler av et orkester) spiller samtidig. I et konsertstykke indikerer det deler for hele orkestret, i motsetning til deler for solistene. Det blir benyttet på lignende vis i kormusikk, hvor hele seksjoner eller hele koret synger samtidig. 
2) En som orkestrerer et stykke kan spesifisere at en musiker i orkestret skal spille alene, mens resten av seksjonen er stille under soloen. Det står da skrevet solo på partituret hvor soloen starter, og tutti hvor hele seksjonen startet å spille tilbake. 
3) I orgelmusikk indikerer det fullt orgel: alle pipene blir åpnet. Dette blir stundom skrevet på partitur som .
Apel, Willi, ed., Harvard Dictionary of Music, Second Edition, Revised og Enlarged. The Belknap Press of Harvard University Press, Cambridge, Massachusetts, 1969. SBN 674375017

Tuvalu er en øystat i Polynesia i Stillehavet. Landet har i overkant av 10 000 innbyggere, og er dermed den selvstendige staten i verden med tredje færrest innbyggere, etter Vatikanstaten og Nauru. Tuvalu består av ni bebodde atoller spredt over et havområde på rundt 1,3 millioner km². Med et landareal på bare 26 km² er det verdens fjerde minste uavhengige stat. De nærmeste øygruppene er Kiribati, Nauru, Samoa og Fiji.
De første innbyggerne på Tuvalu var polynesiske folk. Den spanske oppdageren Álvaro de Mendaña ble i 1568 den første europeeren som fikk øye på landet. I 1819 fikk det navnet Elliceøyene. Det kom under britisk innflytelse på slutten av 1800-tallet, og fra 1892 til 1976 utgjorde det en del av det britiske protektoratet og kolonien Gilbert- og Elliceøyene, sammen med en del av dagens Kiribati. Tuvalu ble selvstendig 1. oktober 1978.
Tuvalu er et konstitusjonelt monarki med dronning Elisabeth II av Tuvalu som formelt statsoverhode. Monarken representeres i landet av en tuvalsk generalguvernør. Landet er et parlamentarisk demokrati, med en statsminister som regjeringssjef. Statsadministrasjonen holder til i landsbyen Vaiaku på holmen Fongafale, som utgjør en del av atollen Funafuti. Tuvalu er medlem av Samveldet av nasjoner. I 2000 ble landet medlem av FN.
Atollene er svært lave, med det høyeste punktet på under 5 meter over havet, og er dermed trua av en eventuell framtidig stigning i havnivået, noe som kan føre til at befolkninga blir tvunget til å evakuere landet innen få tiår. Landet har få naturressurser, og er avhengig av utenlandsk bistand.
Navnet Tuvalu betyr «Åtte som står sammen» på tuvalsk. Det kommer av de åtte atollene som opprinnelig var bebodde. Navnet kan således virke misvisende i dag, ettersom den niende atollen, Niulakita, har vært bebodd siden 1949.
Atollen Funafuti fikk navnet Elliceøya i 1819, til ære for den britiske politikeren Edward Ellice. Elliceøyene ble etter hvert navnet på alle de ni atollene, etter et arbeid av den engelske hydrografen A. G. Findlay. Øygruppa var fra 1892 en del av det britiske protektoratet og kolonien Gilbert- og Elliceøyene. Kolonien ble oppløst i 1976, og to år seinere tok Elliceøyene navnet Tuvalu tilbake.
Tuvalu består av ni atoller i Polynesia i den sørvestlige delen av Stillehavet, omtrent midtveis mellom Australia og Hawaii. Tre av dem er koralløyer, mens de seks øvrige er virkelige atoller som hver utgjøres av flere mindre holmer. Alle de seks virkelige atollene har åpne laguner i midten, mens to av øyene har landlåste laguner. Hele nasjonen befinner seg vest for datolinja. 180°-meridianen skjærer gjennom de østlige delene av landet. De nærmeste nabostatene er Salomonøyene i vest, Tokelau (som tilhører Ny-Zealand) og Kiribati i nord, og Fiji i sør.
Tuvalu har et samla landareal på 26 km², og er dermed verdens fjerde minste selvstendige land (etter Vatikanstaten, Monaco og Nauru). Atollene er spredt over et havområde på om lag 1,3 millioner km². Avstanden mellom atollene Nanumea i nordvest og Niulakita i sørøst er på 676 km. Atollene er svært lave; Tuvalus høyeste punkt, som befinner seg på Niulakita, er på rundt 4,5 meter over havet. Bare noen av atollene har passasjer mellom korallreva, og det er få naturlige havner.Landområdene er fattige fra naturens side, og jordsmonnet er skrint og kan knapt brukes til jordbruk. Det er ingen elver, og grunnvannet er ikke drikkbart. Det meste av drikkevannsbehovet dekkes av oppsamla regnvann som destilleres.
Tuvalus vegetasjon består hovedsakelig av kokospalmer og skruepalmer. En tredjedel av landarealet er dekka av skog. Det eneste landlevende pattedyret som forekommer naturlig på Tuvalu er polynesiarotte, mens det lever knølhval og delfiner i havområdene. Landet har flere krypdyrarter, deriblant gekkoer, skinker, havskilpadder og flere arter giftige havslanger. Det er observert 40 fuglearter i landet, hvorav ni sjøfugler og fire landfugler hekker på øyene. I tillegg kommer enkelte vadefugler på trekk. De vanligste landfuglene er knollkeiserdue og langhalekoel, mens rødfotsule, småtropikfugl, terner og noddyer er blant de vanligste sjøfuglene.
Tuvalus klima er fuktig og ekvatorialt. Middeltemperaturen på Funafuti ligger på 28,9 °C i januar og 27,2 °C i juli, og middelnedbørsmengden er 4000 mm i året. Været fra november til mars preges av vestlig kuling og kraftig regn. Den mest regnfulle måneden er januar, med 400–500 mm nedbør. Resten av året modereres klimaet av østlige vinder, med juli–august som de tørreste månedene. Alvorlige tropiske stormer er sjeldne på Tuvalu, men landet ble ramma av tre sykloner i 1997 og en i 2015.
På grunn av sitt lave og flate landskap er Tuvalu svært utsatt for den forespeila stigninga av havnivået som forårsakes av de globale klimaendringene. Problemet gjør seg spesielt gjeldende under «king tide», et ekstremt høyvann som forekommer hver seinsommer, og forsterkes ytterligere av fenomenet La Niña. Den stadig høyere vannstanden fører til at bølgene slår lengre innover på land enn tidligere og forårsaker oversvømmelser som truer både avlingene, bygningene og infrastrukturen på øyene. Beregninger antyder at landet kan bli ubeboelig allerede i 2060. En australsk forskningsrapport fra 2011 konkluderer med at vannstanden ved Tuvalu har steget med 5 mm hvert år siden 1993.Den økende havtemperaturen, sammen med en økende mengde karbondioksid i havet, har også skada korallreva i Tuvalu. Befolkningsveksten i landet truer fiskebestanden i området, og har også ført til økende forurensing. Funafutis østlige kystlinje ble modifisert under bygginga av Funafuti internasjonale lufthavn på 1940-tallet, og det arbeides fremdeles med å stabilisere den.
Tuvalus innbyggertall ble beregna til 10 900 i 2013, noe som gjør det til det selvstendige landet med tredje færrest innbyggere i verden (etter Vatikanstaten og Nauru). Etter en periode med sterk befolkningsvekst ble vekstraten i 2012 beregna til 0,725 %. Landet har høy befolkningstetthet, med rundt 400 innbyggere per km². Tettest er den på hovedatollen Funafuti, med over 1000 innb./km². Dette skyldes særlig at landets administrasjon holder til i landsbyen Vaiaku på Funafuti, hvilket fører til at mange unge flytter til atollen for å gå på skole og for å finne arbeid. Gjennomsnittlig levealder lå i 2012 på 67 år for kvinner og 63 år for menn. Befolkninga består av 96 % polynesiere og 4 % mikronesiere.
Det er ingen byer på Tuvalu, kun landsbyer. Noen av dem har vokst sammen og utgjør større tettsteder, blant annet de fire landsbyene Fakaifou, Alapi, Senala og Vaiaku på holmen Fongafale på atollen Funafuti. Landets største landsbyer per 2002 er de følgende:
98,4 % av befolkninga er medlemmer av Den tuvalske kirke, et kongresjonalistisk protestantisk kirkesamfunn. Det fins også enkelte minoriteter av andre trossamfunn. Kristendommen ble enerådende i landet på slutten av 1800-tallet og begynnelsen av 1900-tallet, da det ble drevet intenst misjonsarbeid. Den har imidlertid blitt blanda med noen elementer fra den tradisjonelle religionen, som opprinnelig stammer fra Samoa. Et av de tradisjonelle elementene som har overlevd er matematega eller kaumana, som går ut på å lese i skyene for å finne fiskestimer eller forutsi naturkatastrofer som stormer, høye bølger og oversvømmelser.
Tuvalsk, et polynesisk språk som er nært beslekta med samoansk og tongansk, er offisielt språk på Tuvalu og snakkes av nesten alle innbyggerne. Engelsk er også offisielt språk i landet. Kiribatisk snakkes av en del av innbyggerne på atollen Nui.
Det antas at de første menneskene bosatte seg på øyene for 2–3000 år siden. Disse kom hovedsakelig fra Samoa, muligens via Tokelau, mens noen også kom fra Tonga og Uvea. Alle nybyggerne var polynesiere, med unntak av enkelte som slo seg ned på Nui, som var etterkommere av mikronesiere fra Kiribati. I tida før tuvalerne hadde kontakt med europeere, tok de seg ofte til de nærmeste øyene, deriblant Samoa og Tonga, ved hjelp av kano.
Tuvalu ble først oppdaga av europeerne i 1568, under spanske Álvaro de Mendañas første ekspedisjon til Stillehavet. 16. januar fant han atollen Nui, som han kalte Isla de Jesús, men klarte ikke å ta seg i land. På sin andre ekspedisjon oppdaga han atollen Niulakita i 1595 og ga den navnet La Solitaria, men heller ikke denne gangen gikk han i land. Neste europeer, Francisco Antonio Mourelle, kom ikke dit før seint på 1700-tallet, da han observerte ei øy som seinere har vist seg å ha vært atollen Nanumanga.Arent Schuyler de Peyster, kaptein på det britiske skipet «Rebecca», seilte gjennom det sørlige Tuvalu i 1819. Han registrerte både Nukufetau og Funafuti, som han ga navnet Ellice Islands etter den engelske politikeren og handelsmannen Edward Ellice, som var eieren av skipets last. Tidlig på 1800-tallet seilte en rekke hvalfangere og handelsmenn gjennom Tuvalu, men de etablerte ingen bosetninger der. Peruanske slavehandlere, såkalte «blackbirders», finkjemma Stillehavet fra 1862 til 1864, og Tuvalu var ei av de hardest ramma øygruppene med over 400 mennesker tatt til fange på Funafuti og Nukulaelae, hvorav ingen vendte hjem igjen.I 1861 dreiv noen medlemmer av det protestantiske London Missionary Society i land på Nukulaelae i kano fra Cookøyene, og fire år seinere ble det sendt over en rekke misjonærer fra Samoa som begynte evangeliseringa av Tuvalu. På 1920-tallet var hele befolkninga konvertert til kristendommen. Europeiske handelsfolk bodde også på øyene fra seint på 1800-tallet, i håp om å livnære seg av lokale ressurser. Europeerne hadde med seg nye sykdommer som forårsaka mange dødsfall på Tuvalu. Befolkninga skal ha sunket fra 20 000 i 1850 til bare 3 000 i 1875.
Øyene kom under britisk styre i 1877, og i 1892 ble de en del av det britiske protektoratet Gilbert- og Elliceøyene, hvor Elliceøyene var navnet på Tuvalu. Protektoratet ble en koloni fra og med 10. november 1915. Under andre verdenskrig invaderte japanerne Gilbertøyene, men amerikanerne ankom før dem til Elliceøyene, i oktober 1942, og de bygde en flyplass og en rekke bunkere med antiluftskyts på Funafuti, og seinere også på Nukufetau og Nanumea. Alle de tre basene ble bomba av japanerne, men med minimale skader.
Britene begynte å forberede kolonien på selvstendighet ved å gi den selvstyre i 1974. Innbyggerne på Elliceøyene, som i all hovedsak var polynesiere, likte imidlertid ikke tanken på at makta skulle overføres fra britene til de mikronesiske innbyggerne på Gilbertøyene. Storbritannia bestemte derfor at det skulle avholdes en folkeavstemning på Elliceøyene. Hele 92 % (3799 personer) stemte for separasjon fra Gilbertøyene. Påfølgende år ble Elliceøyene en separat britisk koloni med navnet Tuvalu, mens Gilbertøyene ble en del av Kiribati. Tuvalu fikk sin uavhengighet 1. oktober 1978, og ble et selvstendig monarki innafor Samveldet av nasjoner.
Tuvalu var lenge et av de mest stabile demokratiene i regionen, med et selvstendig rettsvesen og sunn økonomi. I 1992 krevde landet erstatning fra Storbritannia på grunn av den dårlige forfatninga det skal ha vært i da kolonistyret tok slutt. Det at britene lot USA bygge en base på Funafuti under andre verdenskrig, noe som har gjort nesten halve atollen ubeboelig, var et av ankepunktene. Storbritannia avviste krava, og de tuvalske myndighetene svarte med å innføre et nytt nasjonalflagg uten Union Jack i 1995. Det gamle flagget ble imidlertid gjeninnført to år seinere. Det ble også framlagt et forslag om å forlate Samveldet, men dette ble avvist av nasjonalforsamlinga.
Siden 1990-tallet har det vært klart at Tuvalu er svært trua av konsekvensene av de globale klimaendringene, som blant annet fører til høyere havnivå. Tuvalske myndigheter mener også at drivhuseffekten fører til en økning i antall tropiske sykloner og stormer. Hvis ikke utviklinga endrer seg, kan de lave atollene som utgjør Tuvalu bli ubeboelige i løpet av det inneværende århundret, og innbyggerne vil kunne bli tvunget til å evakuere landet. Nordmannen Terje Dahl flytta fra Tuvalu i 1995, og ble i media omtalt som verdens første klimaflyktning.Tuvalu henstilte gjentatte ganger på 1990-tallet industrilanda til å innføre strakstiltak mot klimaendringene, og har særlig protestert mot USAs avvisning av Kyotoavtalen. I 2000 meldte Tuvalu seg inn i FN i ytterligere et forsøk på å sette fokus på problemet. For å gå foran med et godt eksempel har de tuvalske myndighetene satt seg som mål at 100 % av landets energiforbruk skal komme fra fornybar energi innen 2020. De har bedt Ny-Zealand og Australia om å ta imot tuvalere når de en gang blir nødt til å evakuere landet, men bare Ny-Zealand har gått med på å ta imot en årlig kvote på 75 personer, og kun gjennom et arbeidsprogram.
I mars 2015 ble landet ramma av syklonen Pam og det ble erklært unntakstilstand. Avlinger og boliger ble ramma. Statsminister Enele Sopoaga opplyste at 45 % av befolkninga ble fordrevet fra sine hjem.
Se også: Liste over Tuvalus generalguvernører og Liste over Tuvalus statsministere.Tuvalus grunnlov av 1. oktober 1978 ble endra 1. oktober 1986. Grunnloven definerer Tuvalu som en suveren, demokratisk stat der Storbritannias dronning etter folkets ønske har akseptert å være Tuvalus monark og statsoverhode. Landet deler statsoverhode med 15 andre samvelderiker. Dronninga tituleres Elizabeth den andre, av Guds nåde dronning av Tuvalu og hennes andre riker og territorier, Samveldets overhode. Tuvalu hadde folkeavstemning om statsformen i 2008, der det ble flertall mot å innføre republikk. For tida er dronning Elizabeth II statsoverhode.Dronninga er representert i Tuvalu av en generalguvernør, som må være tuvalsk statsborger og blir nominert av statsministeren og utpekt av monarken. Nåværende generalguvernør er Iakoba Italeli.Tuvalu er et konstitusjonelt monarki, der makta ligger hos parlamentet og regjeringa. Landets utøvende makt er statsministeren og regjeringa. Statsministeren er regjeringssjef og velges av og blant medlemmene av parlamentet etter hvert parlamentsvalg. Enele Sopoaga har vært statsminister siden 1. august 2013. Regjeringa består av statsministeren og flere ministere.Parlamentet, Fale I Fono, har 15 medlemmer og velges hvert fjerde år. Det er ingen politiske partier på Tuvalu, men det dannes vanligvis uformelle grupperinger på grunnlag av geografisk tilhørighet og ulike politiske spørsmål, særlig i forhold til om Tuvalu fremdeles skal være knytta til Storbritannia. På et lokalt plan innehas også uformell autoritet av enkelte eldre og respekterte med tradisjonelle høvdingroller.
Statsadministrasjonen holder til i landsbyen Vaiaku på holmen Fongafale, som utgjør en del av atollen Funafuti. Det varierer hvilken av disse tre enhetene som oppgis som landets hovedstad.
Det siste parlamentsvalget ble avholdt 16. september 2010, hvor 10 av de 15 sittende medlemmene ble gjenvalgt. 29. september ble Maatia Toafa, som hadde vært statsminister fra 2004 til 2006, på nytt valgt til statsminister med 8 mot 7 stemmer. 21. desember samme år ble imidlertid regjeringa felt av et mistillitsvotum, etter at innenriksministeren og to andre parlamentsmedlemmer gikk over til å støtte opposisjonen. Dette skjedde angivelig på grunn av misnøye med regjeringas budsjett, særlig planene om å slutte å dekke de medisinske kostnadene til pasienter som må få behandling i utlandet. Willy Telavi fra Nanumea ble valgt til ny statsminister, og han og regjeringa ble tatt i ed tre dager seinere.
De ni atollene utgjør landets nest øverste administrasjonsnivå, og har i henhold til den såkalte Falekaupule-loven av 1997 en viss grad av selvstyre. Hver av dem har valgte råd på seks medlemmer, samt noen ex officio-medlemmer.
Tuvalus høyeste rettsinstans er overretten, som ledes av en høyesterettsjustitiarius. Denne hører appeller fra åtte lokale øyretter på hver av atollene (unntatt Niulakita), som har begrensa sivil- og strafferettslig kompetanse. Overrettens avgjørelser kan ankes inn for appellretten på Fiji og, i siste instans, for den britiske dommerkomitéen i Det kongelige råd.
Tuvalu har ikke eget forsvar; sikkerheten ivaretas av Australia. I 1994 donerte Australia patruljefartøyet HMTSS «Te Mataili», som ivaretar overvåkning av Tuvalus økonomiske sone. Fartøyet benyttes også til redningstjeneste. Det drives av den maritime avdelinga i Tuvalu Police Service med assistanse fra Australias sjøforsvar.
Landets internasjonale relasjoner er sterkest er med de omkringliggende stillehavsnasjonene, spesielt Fiji, Ny-Zealand og Australia, og det er et aktivt medlem av Pacific Islands Forum. Landet er også medlem av Samveldet av nasjoner, og ble medlem av FN i 2000. På grunn av landets sårbarhet for klimaendringer deltar det i en rekke internasjonale miljøavtaler. Tuvalus eneste diplomatiske post er på Fiji, mens det eneste landet som har ambassade på Tuvalu er Taiwan. Norges ambassade i Canberra dekker Tuvalu.
Tuvalus nasjonalflagg ble offisielt antatt i 1978. Det er lyseblått med ni gylne stjerner, som representerer hver av de ni atollene som landet består av. Plasseringa av stjernene tilsvarer omtrent atollenes relative beliggenhet, med øst øverst i flagget, slik at nord kommer øverst når flagget henger fra ei vannrett stang. Øverst i hjørnet inne ved stanga er det britiske flagget, som symboliserer landets fortid som britisk koloni. I perioden 1996–1997 hadde landet et lyseblått, rødt og hvitt nasjonalflagg uten det britiske flagget i hjørnet, som følge av en konflikt med Storbritannia. Tuvalus statsflagg er som nasjonalflagget, men med riksvåpenet under det britiske flagget.
Riksvåpenet er et blått skjold med gyllen skjoldrand. I skjoldet er det en maneapa (det tradisjonelle samfunnshuset), som symboliserer lokalrådas myndighet, over blå og gylne bølger, som representerer folkets avhengighet av havet. Skjoldranda er dekorert med åtte bananblader og åtte muslinger. Under skjoldet er det et tekstbånd med landets motto, Tuvalu mo te Atua («Tuvalu for den allmektige»). Riksvåpenet ble fastsatt i 1976.Landets nasjonalsang, «Tuvalu mo te Atua» («Tuvalu for the Almighty» på engelsk), er skrevet av Afaese Manoa og ble offisiell i 1978. Teksten fins både i en tuvalsk og en engelsk versjon.
Tuvalu har nesten ingen naturressurser, og nasjonens avsidesliggenhet vanskeliggjør eksport. Inntektene fra landets eksport, som i hovedsak består av kopra og fisk, utgjorde bare 4 % av importverdien i 1994. Hovedinntektskilden for landet er derfor utenlandsk bistand, både økonomisk og i form av teknisk assistanse. Det mottar finansiell støtte fra Ny-Zealand og Storbritannia. De største inntektene kommer fra Tuvalu Trust Fund, et fond etablert i 1987 med hjelp fra Australia, Ny-Zealand og Storbritannia.
Tuvalus bruttonasjonalprodukt (BNP), som var på 27–36 millioner USD (avhengig av kilde) i 2009, er blant de laveste i verden. Landets BNP per innbygger, som i 2009 var anslått til 2 700–2 900 USD, er ikke like lavt sammenligna med andre land, men plasserer likevel Tuvalu på den nedre tredjedelen av lista over verdens land. I 2006 budsjetterte staten med 21,54 millioner USD i inntekter og 23,05 millioner USD i utgifter, noe som tilsvarte et underskudd på 4,7 % av landets BNP.
Landets valuta er tuvalsk dollar (TVD), som er ekvivalent med australsk dollar. Tuvalu har sine egne mynter, men det benyttes australske sedler.
Kun 3 615 av landets innbyggere var i lønna arbeid i 2004. Over halvparten av disse arbeida i offentlig sektor. På grunn av innføringa av en ansettelsesstopp i denne sektoren har det på 2000-tallet vært vanskelig for innbyggerne å få seg jobb. Mange arbeider i utlandet, enten som sjømenn eller kontraktsarbeidere på Ny-Zealand, og fram til årtusenskiftet jobba mange med fosfatutvinning på Nauru. Penger som sendes hjem fra tuvalere som arbeider i utlandet, utgjør en betydelig inntektskilde; i 2003 sto pengeoverføringene fra tuvalske sjømenn for 20 % av landets BNP.Landets nasjonale toppnivådomene, .tv, har vært ettertrakta, blant annet fordi det er det samme som forkortelsen for televisjon. I 2000 undertegna myndighetene en 12-årsavtale om utleie av domenet med selskapet Verisign til en verdi av 50 millioner USD.
Fiske er Tuvalus viktigste primærnæring. Det ble tidligere eksportert tunfisk, men i dag er fangsten først og fremst beregna på det lokale markedet. Landets fiskerisone ble i 1983 utvida til 1,3 millioner km². Tuvalu har også en viss inntekt fra salg av fiskelisenser.
Jordsmonnet på Tuvalu er dårlig, og det er stadige oversvømmelser som øker saltnivået i jorda, noe som gjør at jordbruksproduksjonen i landet er svært begrensa. Det som dyrkes er taro, brødfrukt, papaya, bananer, skruepalmefrukter og kokosnøtter. Kopra (tørka kokoskjøtt) eksporteres, mens de øvrige produktene er til eget forbruk. Det holdes svin, høns og geiter på øyene.
Det er svært lite industri på Tuvalu; den består kun av produksjon av fletta håndverk, kopra og noe fiskeforedling.
Funafuti internasjonale lufthavn er Tuvalus eneste flyplass. Air Pacific flyr til og fra Suva på Fiji to ganger i uka.Landets eneste dypvannshavn er på Fongafale. Transport mellom de forskjellige atollene og øyene foregår med mindre skip. Det er to statseide skip som knytter sammen de ulike atollene og øyene: «Manu Folau» og «Nivaga II». Disse går også tre–fire ganger årlig til og fra Suva på Fiji.Tuvalu har til sammen åtte kilometer asfaltert vei. Det fins motorsykler og minibusser på atollene.
Turisme utgjør en viss inntektskilde, men er begrensa på grunn av landets vanskelige beliggenhet. Tuvalu ble besøkt av 1127 turister i 2007. De fleste var fra Fiji og andre oseaniske land, samt Japan. Det er ett hotell i landet, Vaiaku Lagi Hotel på Funafuti, og det er også flere gjestehus, restauranter og barer. Over halvparten av turistene i 2007 bodde på Vaiaku Lagi Hotel.
Det tradisjonelle samfunnssystemet har i stor grad overlevd på Tuvalu. Hver familie har sin egen oppgave, eller polaga, de skal utføre for samfunnet, som for eksempel å fiske, bygge hus, lage mat eller forsvare øya. Ferdighetene videreføres fra far til sønn og fra mor til datter. Det tuvalske samfunnet har tradisjonelt vært organisert rundt høvdinger, aliki, som i tillegg til å være religiøse og politiske ledere hadde som oppgave å ta vare på kulturen og mekle i tvister.Høvdingene bar spesielle halskjeder som symbol på statusen sin. De hadde også reservert plass i samfunnshuset og hadde rett på hodet til alle skilpadder som ble fanga. Søsterne og datterne til alikiene fungerte som ledere og rollemodeller for kvinnene. Det utvikla seg imidlertid aldri noe kastesystem. Høvdingrollen eksisterer fremdeles, men den er mindre viktig enn før. Den viktigste bygningen i hver landsby er maneapa, det tradisjonelle samfunnshuset, som alltid ligger i sentrum. Den brukes både til å diskutere viktige saker og til bryllupsseremonier og andre aktiviteter.
Tuvalu benytter den gregorianske kalenderen. Nasjonaldagen er 1. oktober, til minne om frigjøringa fra Storbritannia. Også 2. oktober er offentlig høytidsdag. Andre offentlige høytidsdager er 1. nyttårsdag, samveldedagen (andre mandag i mars), langfredag, påskeaften, 1. påskedag, 2. påskedag, Te Aso eller Tala Lei (gospeldagen, mandagen etter andre søndag i mai), dronningas offisielle fødselsdag (andre lørdag i juni), barnas dag (første mandag i august), tronarvingens fødselsdag (andre mandag i november), 1. juledag og 2. juledag. I tillegg har de ulike atollene sine egne, lokale helligdager.
Skolesystemet består av 8-årig barneskole og 2-årig videregående skole fra 6- til 15-årsalderen. Alle de ti skoleåra er gratis og obligatoriske. De fins grunnskoler på alle atollene, mens den eneste videregående skolen, som ligger på Vaitupu, er felles for hele landet. De to eneste institusjonene for høyere utdanning på Tuvalu er en underavdeling av University of the South Pacific, som den tuvalske regjeringa er medeier av, og en maritim skole, begge på Funafuti. Annen høyere utdanning må tas i andre land, som oftest Fiji, på stipend.
Lesekyndigheten i landet er forholdsvis høy, med 92,4 % lesekyndige på landsbasis, og 98,8 % blant ungdom i alderen 15–25 år.
Tuvalu har pressefrihet, men markedet er svært lite. Myndighetene driver radiokanalen Radio Tuvalu gjennom Tuvalu Media Corporation. Den ble grunnlagt i 1975 og har sendinger både på tuvalsk og engelsk, og overfører fra britiske BBC utenom sin egen sendetid. Landet har ingen egen fjernsynskanal, men mange tuvalere får inn utenlandske kanaler via parabolantenne. Det fins rundt 4 000 radioer og 800 fjernsynsapparater i landet.Den eneste avisa i landet er den statlige Tuvalu Echoes (Sikuleo o Tuvalu), som kommer ut én gang i måneden i en engelsk og en tuvalsk utgave. Den har et opplag på 260. Det religiøse tidsskriftet Te Lama kommer også ut av og til.Tuvalu hadde om lag 4 300 internettbrukere, altså i underkant av halvparten av befolkninga, i juni 2010.
Det publiseres ingen HDI for Tuvalu, men landet står på FNs liste over minst utvikla land, sammen med 48 andre.Tuvalerne har en lav forventa levealder ved fødselen, på 63,0 år for menn og 67,3 år for kvinner. Dette plasserer landet på 168.-plass av 221. Spedbarnsdødeligheten er imidlertid på 33 per 1000 levendefødte, noe som er forholdsvis lavt på verdensbasis. Sammenligna med mange andre land er helsevesenet på Tuvalu høyt prioritert: rundt 10 % av landets bruttonasjonalprodukt brukes på helse, og det er 5,56 sykehussenger per 1000 innbyggere. Utgiftene til pasienter som må behandles i utlandet dekkes også av staten. Det fins ingen statistikk over utbredelsen av hiv/aids i landet.
Det har vært og er et kjønnsskille i forhold til arbeidsoppgaver: Mennene utfører vanligvis arbeid som fisking på åpent hav, kokosnøtthøsting og krevende jordbruksoppgaver, mens kvinnene pleier å ta seg av fisking fra land, innhøsting, veving, matlaging og barnepass. I dagliglivet er kjønna forholdsvis likestilte, men kvinnene er underrepresenterte i politikken og i kirken.
Til tross for en høy grad av lesekyndighet har ikke Tuvalu sterke litterære tradisjoner. Afaese Manoa, som blant annet har skrevet nasjonalsangen «Tuvalu mo te Atua» er den mest kjente tuvalskspråklige forfatteren. Det produseres heller ikke mye billedkunst på Tuvalu, ut over dekorasjon av tepper, klesplagg og vifter. Viktige håndverk er hus- og kanobygging.
De viktigste kunstformene på Tuvalu er sang, dans og musikk. Den mest populære sangtypen kalles faatele, og går ut på at sittende vokalister synger samme vers om og om igjen, raskere og raskere, helt til de når et klimaks og plutselig stopper, mens dansere mimer sangteksten. Denne aktiviteten kan både være en selvstendig begivenhet eller være en del av en annen feiring. Den kan også fungere som en konkurranse. De utelukkende verbale kunstformene består av oratoriske opptredener, og er forbeholdt eldre menn. Vestlig musikk og dans, som popmusikk, er også utbredt i landet.
Tidligere var dansen fakanau svært populær, men den ble motarbeida av misjonærene på grunn av det de mente var seksuelle bevegelser, og praktiseres ikke lenger. Den ble utført både som underholdning og for å hedre en høvding eller andre personer som hadde utmerka seg med spesielle ferdigheter. En dans som sies å være like gammel, fakaneanea, praktiseres fremdeles av noen eldre, og utføres av to personer som danser til en rolig rytme. Den har ingen koreografi, og danserne står fritt til å uttrykke sangteksten gjennom bevegelsene sine. En tradisjonell sangsjanger som ikke lenger praktiseres er kopu, som var ment for å minnes det gode arbeidet til en avdød. Den minte om fakaseasea, men var akkompagnert av gråting. Det var viktig å utføre den bra for at den døde skulle bli tatt godt imot av gudene, hvis ikke kunne det føre til enda mer ulykke for den avdøde og familien dens.
De vanligste ingrediensene i tuvalske matretter er sjømat, kylling, egg, ris, frukt, rotfrukter (særlig taro) og grønnsaker. Fisk og kylling er de viktigste proteinkildene.Pulaka, en type taro, kokes, stekes eller brukes til pudding. Brødfrukt bakes, kokes med kokoskrem eller stekes i olje. Man steker også bananer. Svinekjøtt serveres ved spesielle anledninger, og det samme gjør søtpoteter. Andre tradisjonelle matretter er laulu eller lolo (taroblad i kokoskrem) og palusami (laulu, løk og fisk, vanligvis servert i et bretta palmeblad).Av drikke fins det blant annet kaffe, te, pi (kokosmelk), kaleve (søt kokostoddy) og kao (fermentert kaleve).
Den mest populære idretten på Tuvalu er fotball, til tross for at rugby union er dominerende i de omkringliggende øystatene. Den nasjonale fotballigaen, Premier League, består av ni klubber, og sesongen varer fra februar til oktober. Tuvalus rugbylandslag ble starta opp så seint som i 2007. En tradisjonell idrett er kilikiti, en variant av cricket. Det praktiseres også en rekke andre idretter i landet. Landet har ett idrettsstadion, Tuvalu Sports Ground, som ligger i Vaiaku. Det avholdes et stort idrettsarrangement på nasjonaldagen 1. oktober.
Tuvalu ble medlem av IOC i 2007 og deltok i de olympiske leker for første gang i 2008, der de hadde med tre utøvere, to menn og éi kvinne, som deltok i vektløfting og friidrett. Fire år seinere, i Sommer-OL 2012, deltok også tre tuvalere: to 100 meter-løpere og én vektløfter. Landets første deltakelse i samveldelekene var i 1998, og det har deltatt i alle lekene siden. Tuvalu deltar også i stillehavslekene. Tuvalus fotballandslag er assosiert medlem av OFC, og deltar i oseaniamesterskapet. Fotballforbundet søker også om medlemskap i FIFA.
Dahl, Terje (1992). Paradiset jeg fant : nordmannen som slo seg ned på en sydhavsøy. Grøndahl Dreyer. ISBN 82-504-1918-9.  (no)
Faaniu, Simati og Hugh Laracy (1983). Tuvalu – A history. Fiji: Institute of Pacific Studies. s. 208.  (en)
International Business Publications (2005). Tuvalu – A «spy» guide. International Business Publications. s. 372. ISBN 9780739753040.  (en)
Barkås, Sandra Iren (2013) Alofa – Expressions of Love. Change and Continuity in Tuvalu. (PDF)

TV 2 Sport Premium (tidligere TV 2 Barclays Premier League HD) er to sportskanaler eid av TV 2 Gruppen, som  sender fotballkamper fra Premier League, FA-cupen, Scottish Premier League, Allsvenskan og ishockeykamper fra Svenska hockeyligan.

TV-produksjoner med Adam Dalgliesh er en oversikt over TV-produksjoner med den britiske krim-karakteren Adam Dalgliesh. Disse ble produsert i perioden 1983 til 2004 og består totalt av ti miniserier og to TV-filmer. Alle er britiske.
Rollen som Adam Dalgliesh ble spilt av Roy Marsden i perioden 1983 til 1998, og av Martin Shaw i perioden 2003 til 2004. De ti første produksjonene var ved TV-kanalen ITV, mens de to siste var ved BBC.
Dalgliesh ble skapt av krimforfatter P.D. James og opptrådte første gang i hennes debutroman Cover Her Face, fra 1962. Hun skrev i alt 14 bøker om Dalgliesh og 12 av dem er overført til TV. Bøkene ble utgitt i perioden 1962 til 2008, på forlaget Faber and Faber.
Alle produksjonene, unntagen Mord i hvitt, ble sendt som påskekrim på NRK. Mord i hvitt ble sendt i Detektimen.

Tvangsevakueringen og nedbrenningen av Finnmark og Nord-Troms pågikk mot slutten av andre verdenskrig fra oktober 1944 til mai 1945. Evakueringen og raseringen av Finnmark og Nord-Troms ble foretatt av de tyske okkupasjonsstyrkene under tilbaketoget fra Murmanskfronten. Dette skjedde på direkte ordre fra Adolf Hitler og ble iverksatt av generaloberst Lothar Rendulic.
De tyske styrkene tok i bruk den brente jords taktikk for å hindre den sovjetiske Røde armé i å dra nytte av ressursene dit de kom. Dette innebar at mesteparten av bygningsmassen og infrastrukturen i de norske områdene øst for Lyngenlinjen ble brent og ødelagt. Dette var et ledd i Operation Nordlicht der tyske styrker etter Den finske fortsettelseskrigen ble trukket ut av Finland, Finnmark og Troms til Lyngen.
Sivilbefolkningen på nær 60 000 ble tvangsflyttet sørover, men omkring 25 000 mennesker gjemte seg bort til fjells og i utmark. Omkring 3000 mennesker gjemte seg i tunnelene ved Bjørnevatn gruver da kampene raste før den sovjetiske innmarsjen i Sør-Varanger. Gamle og syke ble plassert på institusjoner lenger sør i landet, og de fleste av disse kom aldri tilbake til hjemstedet. Evakueringen var først foreslått av en NS-politimann. Initiativet til evakuering kom fra reichskommissar Josef Terboven i diskusjon med Vidkun Quisling. Da Quisling-regjeringens frivillige evakuering mislykkes ble den gjennomført med tvang og tyske soldater.
Under frigjøringen av Finnmark falt 611 sovjetiske offiserer og soldater på norsk side av grensen. En liten norsk styrke (280 mann i 2. Bergkompani) kom 10. november fra Skottland til Finnmark. Denne styrken var under sovjetisk kommando til februar 1945 og var den eneste norske styrken som deltok i frigjøringen. Ved nyttår kom også en del av den norske politistyrken fra Sverige og det ble rekruttert vernepliktig i landsdelen, til sammen var den norske styrken i Finnmark på 3000 mann våren 1945. Det var ingen regulære kamper mellom norske og tyske styrker, bare mindre tilfeldige sammenstøt med tyske patruljer.
Kort tid etter krigen satte Stortinget i gang et storstilt arbeid for å gjenreise bebyggelsen i Finnmark. Gjenreisingen var trolig den største og mest krevende for Norge etter 1945.
I 1951 vedtok regjeringen Gerhardsen en plan for å kopiere tyskernes aksjon fra 1944-1945 og brenne ned og tvangsevakuere Finnmark i tilfelle krig med Sovjetunionen. Forsvarsminister Jens Christian Hauge ledet arbeidet med denne planen. Planen var en viktig del i den norske forsvarsstrategien under den kalde krigen, men ble først offentlig kjent i 2005.
Norge var offisielt nøytralt i krigen mellom Sovjet og Finland, men styrket Finnmark militært så mye som mulig i tilfelle en sovjetisk invasjon i Norge. Den nye overvåkningstjenesten i Øst-Finnmark ble ledet av politimannen Jonas Lie, der arbeidet også etterretningsoffiseren Karl Marthinsen. Norge ville heller ikke gi militærhjelp til Finland. Finske styrker som krysset grensen inn i Norge ble avvæpnet og internert. Da tyske styrker invaderte Norge i 1940, ble Finnmark lite berørt av kampene som pågikk lenger sør i landet. Etter at norske styrker kapitulerte ble også den nordligste delen av landet besatt. Den norske grensevakten i Øst-Finnmark besto til 18. juni da Hitler ga ordre om at vaktholdet skulle overtas av SS. Edvard Os var sjef for Varanger bataljon (grensevakten) under den tyske invasjonen i 1940 overga seg 25. juli 1940 som den siste norske offiseren. Edvard Os foreslo i 1939 å brenne ned og evakuere Pasvik og Varanger for å gjøre en sovjetisk invasjon mindre fristende. Forslaget ble avvist av forsvarsledelsen.Norges eksilregjering i London inngikk likelydende jurisdiksjonsavtaler med Storbritannia, USA og Sovjetunionen  om frigjøringen av Norge den 16. mai 1944.Da de tyske styrkene invaderte Sovjetunionen fra Sør-Varanger sommeren 1941, kjørte de seg raskt fast ved elven Litsa, der frontlinjen ble liggende til høsten 1944. Den tyske lapplandsarméen ble sommer og høst 1944 presset stadig lenger vestover under kampene mot den sovjetiske Røde armé på Murmanskfronten, blant annet under Lapplandskrigen i Finland, og tre tyske armékorps måtte gjøre retrett inn i Norge.
Totalt var det en styrke på 200 000 soldater, tusenvis av krigsfanger, 20 000 kjøretøyer og 60 000 hester som skulle ut av Finland og Russland. Tyskerne iverksatte brent jords taktikk i alle de områdene de trakk seg ut av under denne operasjonen, i Russland, Finland og Norge, for å hindre at de sovjetiske styrkene fikk tilgang til forsyninger.
Etter det tyske angrepet på Sovjetunionen sommeren 1941 fikk Kirkenes rolle som forsyningshavn for tyske styrker på Murmanskfronten. Tyske styrker gikk til angrep Sovjetunionen gjennom Petsamo 29. juni 1941. Okkupasjonsmakten anla en rekke befestninger eller støttepunkter langs Finnmarskysten i tilfelle sovjetisk/alliert landgang. Kirkenes hadde en viktig strategisk rolle som forsyningsbase for den tyske hæren og som støttepunkt for fly og marine. I og rundt Kirkenes var det reist brakkeleirer med plass til store styrker og det var lagret 9–12 måneders forsyninger for opp mot 100.000 soldater. Mye av arbeidet ble utført av sovjetiske krigsfanger, samt noen arresterte norske lærere fra sommeren 1942. Tyske forsyninger kom i konvoi til Kirkenes og ble raskt angrepet av sovjetiske fly. Før framrykningen av de sovjetiske styrkene ble partisaner sluppet ut i fallskjerm for å rekognosere. Den 20. oktober ble partisanene Trygve Eriksen og Dagny Sibblund sluppet ut i fallskjerm fra et sovjetisk fly i nærheten av Vadsø for å forberede ankomsten til de sovjetiske troppene.
For å unngå å føre styrker og forsyninger den utsatte sjøveien, la okkupasjonsmakten mye arbeid ned i å få farbare veier også om vinteren. På Kvænangsfjellet, Sennalandet og Hatter ble det oppført snøtunneler av tre. Disse veiene var viktige ved retretten fra Finnmark og Finland i 1944. Snøtunnelen over Baddereidet i Kvænangen ble påbegynt sommeren 1942 og arbeidet ble utført av et hundretalls internerte lærere, noen jøder fra Troms og tyske desertører. På Kvænangsfjellet arbeidet det sommer og høst 1942 400 fanger fra Grini (blant andre Odd Nansen). Sammen med sovjetiske krigsfanger bygget de over 5 km snøtunnel på Kvænangsfjellet.
Under hele krigen ble byer i det nordlige Finnmark utsatt for heftige, sovjetiske bombeangrep, og mot slutten av krigen i Norge ble landsdelen hardt rammet. Berlevåg med flyplass og tyske stillinger på fjellet ble bombet vinter og sommer 1944, private boliger ble også truffet. En del sivile forlot Berlevåg av frykt for nye angrep. Flyangrepene pågikk i tre år og ødela mesteparten av bebyggelsen i Kirkenes. Fra 1941 til oktober 1944 gikk flyalarmen 1 012 ganger og byen ble utsatt for 328 bombeangrep. Sovjetunionen ønsket å ramme tyske lagre og skipstrafikk for å hindre forsyninger å nå frem til fronten. Det ble til dels brukt brannbomber og fosforkuler i tillegg til sprengbomber. Noen av de hardeste angrepene skjedde 17. juni og 4. juli 1944. Den 4. juli 1944 ble vannledningen ødelagt og sterk vind spredte flammene. Etter dette var det vanskelig for sivilbefolkningen å bo i Kirkenes. Da de sovjetiske styrkene nærmet seg, ble mesteparten av den gjenstående bebyggelse sprengt eller brent. Ujevn postgang og stadige sovjetiske angrep som skadet telenettet hemmet kommunikasjonen mellom Øst-Finnmark og landet ellers.Befolkningen i Øst-Finnmark bidro med etterretning til fordel for Sovjetunionen. Harry Jensen ble 30. desember 1941 dømt og henrettet for spionasje og skyssing av nordmenn over grensen. Senere ble Arne Mathias Pedersen, Håkon Einar Berg og Frans Osvald Wærriø henrettet for spionasje. Sovjetiske bombeangrep mot tyske anlegg og konvoier var trolig basert på etterretning fra nordmenn. Osvald Harjo ble arrestert av tyskerne, men greide å rømme og tok seg over grensen sammen med politimannen Harald Rygh, der ble begge arrestert mistenkt for å være dobbeltagent. Harjo slapp ut i 1955 ved statsminister Einar Gerhardsens besøk i Moskva.I Alta ble det etablert en liten partisangruppe av ungkommunister, blant annet brødrene Hugo og Karl Knutsen. Gruppen hjalp blant annet rømte russiske krigsfanger. Fangene ble gjemt blant annet i skiferhytter og høysjåer eller i gammer i Storelvdalen og Sautso før de ble loset over grensen til Sverige. Et titalls krigsfanger ble hjulpet på denne måten. Det var ikke forbindelse med partisanene i Øst-Finnmark og de unngikk derfor å bli avslørt da gruppen i Øst-Finnmark ble oppdaget.Sommeren og høsten 1940 rømte et titalls nordmenn fra Øst-Finnmark over grensen til Sovjetunionen, der noen av dem vervet seg som partisaner og agenter for Sovjetunionen. Fjørtoft oppgir at 43 nordmenn meldte seg til tjeneste for sovjetisk etterretning, 31 av disse kom fra Kiberg-området og 10 fra Sør-Varanger. Etterretningen fra norsk side gjorde Sovjetunionens hær mer forberedt på det tyske angrepet i juni 1941. I februar 1942 ble to nordmenn i sovjetisk tjeneste landsatt på Arnøy i Nord-Troms.Hans M. Hansen betjente etterretningsstasjonen MU i Nikkeby på Laukøya. Stasjonen overvåket skipstrafikken (slagskipet «Tirpitz»' bevegelser var av særlig interesse) i Kågsundet og var den eneste SIS-stasjonen i Nord-Troms.«Tirpitz» og den tyske ishavsflåten hadde base i Kåfjorden ved Alta fra våren 1943. Allierte operasjoner forsøkte å uskadeliggjøre «Tirpitz». Agentene Knut Moe og Anton Arild i september sluppet i fallskjerm ved Alta og rapporterte om «Tirpitz» til London. Skipet ble bombet av britiske fly 15. september (de britiske flyene opererte fra sovjetiske flyplasser), og 16. oktober ble «Tirpitz» slept til Håkøya ved Tromsø.
Etter at Finland hadde undertegnet våpenhvileavtale med Sovjetunionen 4./5. september 1944, var den finske fortsettelseskrigen avsluttet. Et av vilkårene i avtalen var at Finland skulle sørge for at tyske styrker var ute av landet senest 15. september. Tyskerne igangsatte Operation Nordlicht («Operasjon Nordlys») og trakk seg tilbake helt til Lyngen i Troms. Etter finsk kapitulasjon og tysk tilbaketrekning fra Finland risikerte de tyske styrkene på Murmanskfronten å bli omringet. Den norske regjeringen hadde i 1943 inngått avtale med Storbritannia om sivil og militær administrasjon av Norge under frigjøringen. Våren 1944 ble det inngått en liknende avtale med Sovjetunionen.Fra høsten 1944 til april 1945 ble de tyske styrkene tvunget nordover i Finland og brukte den brente jords taktikk i deler av Uleåborgs län og i Lapplands län. Den tyske styrken i Finland var i september 1944 på 200 000 mann utrustet for seks måneders kamp. Lapplands befolkning ble evakuert til lenene Uleåborg og Vasa i Finland samt til Sverige. Finske styrker rykket frem bak de tyske styrker nordover i Lappland og nådde Rovaniemi 16. oktober og Muonio 30. oktober. Sent i november kom de finske styrkene til Inari og Utsjoki ved grensen til Norge. Først 27. april 1945 var de finske styrkene fremme ved Kilpisjärvi ved grensen til Norge og alle tyske styrker var presset ut av Finland. På finsk side ble 14 779 bygninger (en tredjedel bolighus) ødelagt ved den tyske retretten, 9 av 10 broer, alle ferger og alle telefonsentraler ble ødelagt. Flere hundre kilometer vei og jernbane ble også ødelagt av den tyske hæren. I Savukoski, Rovaniemi og Enontekiö var 90 % av bebyggelsen ødelagt. De tyske styrkene trakk seg tilbake fra fronten på tre steder: gjennom Sør-Varanger, via Karasjok og over Kilpisjärvi/Skibotn.
Tidlig i oktober begynte tyske soldater å trekke seg fra Murmanskfronten via Kirkenes. Holtskog oppdaget 4. oktober at Terbovens avdeling i Kirkenes i hemmelighet tømte kontorene, brente mengder av papir og trakk ut personell. Sipo slapp deretter fri alle fanger. Fra tysk side ble Finnmark og Nord-Finland betraktet som ett område som måtte forsvares eller oppgis samlet. Rendulic forsto trolig at får å redde 20. bergarme måtte både mannskap og utstyr over på norsk side. Den tyske ledelsen regnet også med alliert invasjon i Nord-Norge. General Rendulic fikk 3. oktober ordre om trekke de tyske styrkene ut av Finland og inn i Norge. Forsvarslinjen Lyngenfjord-Skibotn hadde vært forberedt siden juni 1944. Da tyske styrker ble trukket ut av Finland kom tyske styrker ved Murmanskfronten og Kirkenes i en utsatt stilling. Etter sovjetisk offensiv mot Øst-Finnmark i oktober 1944 begynte tyske styrker tilbaketrekning fra Varangerhalvøya 26. oktober. Sovjetiske styrker rykket frem raskere enn ventet og tyske styrker forlot Kirkenes i all hast midt på dagen 25. oktober uten å fullføre lastingen av skipene. Tyske styrker trakk seg etappevis tilbake til sør for Lyngen i Troms fylke etter at tyske styrker ble fordrevet fra Finland. Fra Kirkenes, Karasjok og Skibotn var hovedveien mot Lyngen fullpakket dag og natt med marsjerende soldater og militære kjøretøy. De fleste tyske soldater forlot Finnmark til fots. Sovjetiske styrker nådde Tana 8. november og stanset fremrykkingen der. 18. desember ble den tyske styrken i Kautokeino trukket tilbake. Ved nyttår 1944/45 hadde de fleste tyske soldater passert Lyngen. I februar 1945 pågikk fortsatt utskiping av materiell og forsyninger fra Alta og Hammerfest. Etter evakuering og nedbrenning skulle Tromsø overta den rollen Kirkenes hadde hatt og bli base og administrasjon for 20. Gebirgsarme. Etter tysk tilbaketrekning var området mellom Tana og Lyngen til dels ingenmannsland som ble sporadisk patruljert av tyske styrker.Under frigjøringen av Finnmark falt 611 sovjetiske offiserer og soldater på norsk side av grensen, mens 1501 ble såret. En liten norsk styrke (280 mann i 2. Bergkompani) kom 10. november fra Skottland til Finnmark. Denne styrken var under sovjetisk kommando til februar 1945 og var den eneste norske styrken som deltok i frigjøringen. Norsk deltakelse var mest symbolsk og var dels politisk motivert. Ved nyttår kom også en del av den norske politistyrken fra Sverige og det ble rekruttert vernepliktig i landsdelen, til sammen var den norske styrken i Finnmark på 3000 mann våren 1945. Det var ingen regulære kamper mellom norske og tyske styrker, bare mindre tilfeldige sammenstøt med tyske patruljer. Den norske styrken i Finnmark sto under sovjetisk kommando.Svenske myndigheter ga samtykke til overføring av norske polititropper til Finnmark. Vinter og store avstander gjorde transport over land krevende. I januar 1945 stilte USA flere Dakota-fly til disposisjon. Under ledelse av Bernt Balchen fraktet flyene personell og forsyning fra Luleå til Høybuktmoen i siste del av januar.
Gard Holtskog, politisjef i Kirkenes, foreslo i oktober 1943 å evakuere sivilbefolkningen fordi han mente den var i veien for den tyske krigsinnsatsen. I desember 1943 arbeidet han med konkrete planer og la på nyåret 1944 disse frem for Willy Laqua, Terbovens representant i Finnmark. Laqua avviste forslaget. Senere flytter Laqua til general Lothar Rendulics stab i Finland. Holtskog tok i mai saken opp med Terbovens nye utsending og med Knut E. Karstens, sikkerhetspolitiets sjef i Kirkenes. Fylkesfører for Finnmark, Tor Bekeng, avviste planen fordi tyske styrker uansett skulle holde Kirkenes. Landrot Neven, Terbovens utsending, avviste forslaget sommeren 1944 og mente sivilbefolkningen var nødvendig arbeidskraft. Etter kraftige sovjetiske angrep mot Kirkenes sommeren 1944 søker daglig 25 til 150 nordmenn om tillatelse til å reise sør- og vestover. I august 1944 hadde Quisling, Terboven og Hens Henrik Neumann møte i Oslo. Neumann var Terbovens utsending i Kirkenes og kom nordfra med informasjon om utviklingen i Finland og på Murmanskfronten. Det var på denne tiden betydelige uenighet mellom Quisling og Terboven og mellom Terboven og Wehrmacht. På møtet i august fikk Quisling om tyskerne vurdere å bruke bent jord i Nord-Finland samt Nord-Norge. Terboven er vurderer også å evakuere sivilbefolkningen mellom Kirkenes og Narvik/Tromsø.I september diskuterte Quisling nedbrenning og evakuering med Terboven og Hans Henrik Neumann. Albert Viljam Hagelin fikk 23. september overraskende beskjed om at saken var flytte fra politidepartementet til innenriksdepartementet. Hagelin var helt uenig i evakueringen og søkte permisjon 28. september. Quisling understreket overfor Hagelin at tysk tilbaketrekking fra Finland også gjorde nedbrenning og evakuering av Finnmark nødvendig. Quisling utpekte i stedet Jonas Lie til styresmann for aksjonen i Finnmark med sosialminister Lippestad som nestkommanderende. Lippestad vegret seg også, men respekterte Quislings ordre. Lippestad og Hagelin sendte en klage på Terboven til Hitler via Hans Lammers, uten resultat.
Terboven ønsket at Quisling skulle ta den politiske belastningen med evakuering av Finnmark. Det var lite koordinering mellom norske og tyske myndigheter. Quislings regjering ble holdt utenfor beslutninger tatt av tysk overkommando. I oktober er det kaotiske tilstander i Kirkenes. I september 1944 tok Quisling i et ministermøte opp emnet om en frivillig evakueringen av Finnmark. Den 8. oktober ble så politiminister Jonas Lie utnevnt til styrelsesmann for Finnmark og sosialminister Johan Andreas Lippestad til stedfortredende styrelsesmann. De to kom til Kirkenes 11. oktober. Samme dag hadde de et møte med sjefen for 19. armekorps Ferdinand Jodl (bror av Alfred Jodl) som gjorde det klart at beskjed om evakuering kun skulle gies som en «hviskekampanje». Ifølge Fjørtoft var møtet med Landrot Neven, Terbovens representant i Kirkenes. Neven tillot at politiet gikk fra dør til dør med oppfordring om evakuering. Bakgrunnen var at Rendulic ikke ville ha en strøm av sivile langs veiene der allerede tusenvis av soldater var på vei for å unnslippe krigsfangenskap.. Jodl tillot ikke bruk av radio eller oppslag. Tyske militære tillot heller ikke at Riksvei 50 ble brukt til evakuering, da denne skulle brukes til tilbaketrekningen av de militære styrkene. Den 16. oktober godtok øverstkommanderende for 20. Gebirgsarme Lothar Rendulic at det ble igangsatt tvangsevakuering. Den 17. oktober ga Lie sin «Forordning om evakuering av enkelte deler av Nord-Norge». Rendulic og SS-offiser Neumann la detaljplaner for evakueringen 14. oktober.
Lie konstaterte at riksvei 50 var blokkert tyske militær transport, marsjerende soldater og krigsfanger til fots. De militære lederne ønsket heller ikke sivile blandet inn i kolonnen. Båttransport var ellers den eneste mulighet for evakuering. Lippestad returnerte til Oslo 12. oktober og fikk i møte med Quisling tillatelse til evakuering av Finnmark og Nord-Troms. Holtskog la frem sin gamle evakueringsplan for Jonas Lie som forkastet denne som ubrukelig. Lie mente Finnmark øst for Nordkinnhalvøya var mest kritisk og ville sette i gang evakuering der først. I Oslo skaffet Lippestad vel 40 NS-politimenn som ble sendt nordover for å bistå i evakueringen. Politifolkene sørfra arbeidet stort sett i Tromsø med administrasjon av flyktningene og transport videre. Fra Vardø og Vadsø hadde sivile trukket sørover fra slutten av september.Midt i oktober kjørte Jonas Lie og hans tidligere adjutant, politipresident Gard Holtskog, rundt i Øst-Finnmark og appellerte til befolkningen om å ta beina fatt vestover. Lie var svært frustrert over liten respons. De som hadde søkt tilflukt i gruvene ved Bjørnevatn ønsket ikke å legge ut på veien til fots til Tana, de mente tunnelen var det tryggeste stedet. Lie og Holtskog kom 21. oktober til tunnelen i Bjørnevatn der over 3 000 mennesker hadde søkt tilflukt. Etter å ha oppfordret flyktningene til å dra vestover, dro Lie videre vestover til Indre Billefjord. Fra Sør-Varanger ble det evakuert omkring 600–700 personer, av disse var mange nazister eller sympatisører som fryktet straff. Lippestad fikk båten D/S «Alta» til disposisjon, men bare 22 personer møtte 22. oktober opp i Kirkenes til første tur som ble den eneste.Bjørnevatn og Kirkenes ble frigjort av sovjetiske styrker 25. oktober. Omkring 3000 mennesker som hadde søkt tilflukt i tunnelene ved Bjørnevatn gruver til frigjøringen 25. oktober. Ti barn ble født inne i gruvegangene. Noen kyr og geiteflokk skaffet melk. Sovjetiske styrker var informert om at befolkningen hadde gjemt seg i gruvegangen og en fortropp oppsøkte Bjørnevatn for å komme i kontakt med lokalbefolkningen.
Jonas Lie deltok på møte med Terbovens folk 18. oktober. SS-mannen Neumann ventet at sovjetiske styrker om få dager ville rykke inn i Sør-Varanger og da skulle den røde arme møte øde landskap: Tyske styrker skulle brenne alt og nordmenn som ikke ville la seg evakuere ville bli betraktet som fiender. Lie ba politimesteren om å gjennomføre evakuering av Repparfjorddalen innen 22. oktober. Neumann forsøkte 20. oktober å få Holtskog til å gjennomføre tvungen evakuering. Lippestad ga 21. oktober ordre om at østre del av Varangerhalvøya skulle tvangsevakueres. I slutten av oktober trakk Quisling tilbake Lies fullmakter og overlot ledelsen til Alf Larsen Whist.I slutten av oktober anmodet norsk Røde Kors om transport av evakuerte gjennom Sverige til sørlige deler av Norge. Svensk Røde Kors satte som betingelse at de evakuerte ble værende i Sverige til krigen var over. Den tyske ledelsen avslo, men tillot at svensk Røde Kors sørget for mat til de evakuerte.Terboven reiste 26. oktober til Tromsø og ville til Finnmark for selv å se an situasjonen, men general Rendulic nektet ham å reise videre og ville ikke møte ham. På reisen ble Terboven kjent med at den frivillige evakueringen var mislykket. Terboven sendte 26. oktober telegram til Martin Bormann, Hitlers sekretær, med forespørsel om tillatelse til evakuering og nedbrenning av Finnmark. Quisling var trolig innforstått med Terbovens henvendelse til Hitler. Minister Whist instruerte 27. oktober Johan Lippestad om at hele Finnmark og samt Troms til og med Skjervøy og Lyngenfjordens østside skulle evakueres med tvang og «uten opphold». Hitler samtykket i evakueringen 28. oktober noe Jonas Lie ble informert om. General Rendulic og Wehrmacht var ansvarlig for gjennomføringen.
General Rendulic skrev i sin rapport 8. januar 1945 at 43 300 var evakuert og 18 700 hadde unndratt seg evakuering. Han hadde sendt ut styrker for å fange flest mulig av «rømlingene» i evakuert område. Den norske militære ledelsen i Finnmark oppsummerte samtidig at det i Øst-Finnmark var omkring 25 000 sivile som stort sett var samlet i større steder med brukbar innkvartering. Mens for Vest-Finnmark ble gjenværende befolkning anslått til 5000 av disse 1000 på Sørøya.Tyske myndigheter iverksatte samtidig med sin tilbaketrekning fra Finland evakuering av alle nordmenn til sørligere deler av Norge under trussel om dødsstraff. Omkring en tredel av befolkningen klarte likevel å gjemme seg bort og unngikk å bli flyttet. Tyske patruljer jaktet på de inntil 25 000 finnmarkingene som unndro seg evakuering og overlevde under vanskelige forhold i de raserte områdene (Arvid Petterson oppgir at 19 000 unngikk evakuering, de fleste i Øst-Finnmark). Etter krigen ble det anslått at om lag 33 mennesker døde som følge av evakueringen, ifølge forfatteren Arvid Petterson er tallet over ti ganger så høyt, 339 personer. Værforholdene var svært gunstige, årstiden tatt i betraktning. Det bidro trolig til at evakueringen foregikk uten større tap av menneskeliv under transporten. Okkupasjonsmakten regnet med 40 % tap mens NS-regimet regnet med et tap på 25 % av befolkningen i forbindelse med evakueringen.
Lokalbåten «Hornøy» deltok i evakueringen fra Øst-Finnmark sist i oktober. Stuerten Ragnvald Wærnes foreslo for mannskapet at de skulle heise hvitt flagg og overgi seg dersom de kom ut for sovjetiske krigsskip. Samtalen ble overhørt av tyskere. Wærnes ble dømt til døden av en norsk særdomstol i en summarisk rettssak og henrettet ved skyting i Alta. Jonas Lie og Gard Holtskog tvang tre motvillige norske politikonstabler til å gjennomføre henrettelsen. Holtskog var selv ledende dommer i saken mot Wærnes.Jonas Lie ga 30. oktober ordre om å evakuere Tana. De fleste sivile rømte til fjells, tross trussel om å bli hentet av tyske patruljer. Tyskerne trakk seg ut av Tana 7. november og brente alle hus. Lie var tidlig i november i Kautokeino og ga ordre om å drive alle reinsdyr mot Troms for å hindre at disse kunne brukes som mat av den røde arme. Reindriftssamene gikk med på å flytte dyrene til Helligskogen, i stedet krysset de grensen til Sverige.Tvangsevakuering av Alta begynte med tvangsavlevering av husdyr 28–30. oktober. På veien i Alta var det også en strøm av krigsfanger, tyske styrker, kjøretøy, hester og forsyninger. Lasteskipet «Adolf Binder» gikk fra Hamnbukt i Porsangerfjord 11. november med 1300 evakuerte samt tyske soldater. På grunn av dårlig hygiene brøt det ut dysenteri og difteri om bord. De syke fikk komme i land i Tromsø før «Adolf Binder» gikk videre til Narvik. Omkring 20 personer fra Finnmark døde under transport med «Carl Arp». Fra Porsanger ble folk evakuert med skip. Evakueringen skjedde med lasteskipene «Karl Arp» og «Adolf Binder».
Lenger sør i landet ble etablert fire hovedoppsamlingssteder for de evakuerte: Mosjøen, Trondheim, Oslo og Drammen. Mosjøen ble valgt fordi det var endestasjon for Nordlandsbanen, det var også to mindre oppsamlingssteder i Narvik og Harstad. Mellom Tromsø og Mosjøen ble det satt inn hurtigruter, fiskeskøyter og redningsskøyter for å påskynde transporten. I Mosjøen ble Dolstad kirke brukt som samleplass, kirken var tildels innredet med rekker av køyesenger og flere hundre kvinner fra stedet sørget for mat. De fleste ble i Mosjøen noen dager før de reiste videre sørover. De som ble fraktet med båt ble spredd langs hele kysten fra Troms til Møre, mens de mange som reiste med jernbane havnet i Trøndelag eller på Østlandet. For eksempel ble det i Verdal innkvartert over 200 fra Alta-distriktet. Gamle og syke ble plassert på institusjoner lenger sør i landet, og de fleste av disse kom aldri tilbake til hjemstedet. Til Trondheim kom det 15000-17000 evakuerte som ble fordelt videre til innkvartering. For eksempel i Stadsbygd ble 300 evakuerte plassert.Slagskipet «Tirpitz» var flyttet fra Altafjorden til Håkøya ved Tromsø. Der ble «Tirpitz» senket 12. november 1944 samtidig med at evakuerte fra Finnmark strømmet inn i byen.Frem til 7. desember passerte 29 397 evakuerte gjennom Tromsø havn. 14. november befant det seg 7 400 evakuerte i byen, i tillegg til en befolkning på 9 000 og 6 000 tyske soldater. Omkring 500 tromsøværinger deltok i evakueringsarbeidet. Jonas Lie mente at evakueringen var fullført midt i november. Han ønsket å dele ut en egen medalje til de som hadde medvirket i operasjonen. Lie kom til Trondheim 26. november og opprettet der et evakueringskontor. Lie og Lippestad uttrykte i sin rapport til Quisling misnøye med at Wehrmacht hadde hindret evakueringsarbeidet ved å rekvirere fartøyer tenkt brukt til evakuering.
Etter bombing og påfølgende branner blant annet sommeren 1944 var det få hus igjen. Da de første norske soldatene kom til Kirkenes 10. november brant det fortsatt i kokslageret.Nedbrenningen begynte 18. oktober flere steder og før Hitler hadde samtykket. Dette ble satt i verk av høyere tyske offiserer som kjente til diskusjoner og planer innenfor 20. bergarmes stab. Offiserene hadde ikke fått noen klar ordre. Jonas Lies oppslag (17. oktober) om frivillig evakuering ble tatt som tegn på hva som var i gang. I Syltefjord ble havna sprengt 18. oktober. I Båtsfjord ble kaia sprengt og oljelager brent. Mens sovjetiske styrker rykket frem mot Kirkenes ble Bjørnevatn brent ned og gjenstående bygg i Kirkenes blir brent eller sprengt før tyskerne trekker seg ut.Tyskerne trakk seg etappevis tilbake til sør for Lyngen i Troms fylke, og bestemte seg for å gjøre de forlatte områdene så ubeboelige og uframkommelige som mulig for å forsinke framrykkingen østfra. Forslaget kom fra Josef Terboven, ordren direkte fra Adolf Hitler i Führerbefehl den 28. oktober 1944. Brenningen av Finnmark ble gjennomført til tross for protester fra blant andre Wehrmachts øverstkommanderende i Norge Nikolaus von Falkenhorst og andre, som fant den både unødvendig og utenrikspolitisk belastende. På grunn av den hurtige framrykningen fra de sovjetiske styrkene ble det først fra linjen Berlevåg–Tana at det ble satt i gang en systematisk nedbrenning. Det sørligste stedet som ble nedbrent var Kåfjord i Nord-Troms den 16. november. Fra Berlevåg–Tana-linjen var ødeleggelsene nær 100 %, mens det i Øst-Finnmark var omkring 70 % ødeleggelse. I indre strøk var det en del bebyggelse som unngikk totalødeleggelse og en del avsides bygder i Tana ble spart fordi tyske styrker ikke fikk tid til å utføre ordren. I Kvænangen sto bare noen få hus igjen, blant annet kirken på Skorpa og noen skogstuer, omkring 2 000 bygninger gikk tapt. Fra 21. oktober begynte tyske soldater å sette fyr på bygninger i Kirkenes som ikke var ødelagt av sovjetisk bombing.Nordkinnhalvøya ble evakuert og brent første uke i november. Kjøllefjord, Mehamn, Brenngam og Skjøtningsberg ble brent ned. Gamvik ble brent 6. november mens befolkningen på over 400 så på fra fjellet. Sørøya ble brent fra 20. november mens befolkningen rømte til fjells.Ødeleggelsen av Hammerfest begynte i november etter at evakueringen hadde pågått en uke fra 30. oktober. Ødeleggelsene pågikk til 6. februar da okkupasjonsmakten forlot byen. Brenningen av småbygdene i Alta-området begynte i første del av november (Eiby, Russeluft, Rafsbotn, Kåfjord, Tverrelvdalen). Omkring 10. november ble Talvik brent, mens Korsnes ble brent 11. november. Årøya, Nyvoll og Kviby-Leirbotn brant 15. november. I Bossekop, på Amtmannsnes, i Bukta og på Elvebakken sto mye av bebyggelsen til midten av januar 1945. Prestegården i Talvik ble brent tidlig i april 1945. Fem kirker var det eneste som sto igjen i Alta. NS-lagføreren og NS-ordføreren i Talvik sendte 4. november en anmodning til Jonas Lie om å spare kirken, men det er uklart om dette hadde noen betydning.Hele Finnmark samt Kvænangen, Skjervøy, Nordreisa og Kåfjord i Nord-Troms ble berørt. I Porsanger sto bare ett hus igjen og alle båter var ødelagt. I Karasjok sto bare kirken igjen. Nedbrenningen av Hammerfest og Kvaløya ble fullført 6-11. februar 1945, bare begravelseskapellet sto igjen. I Hasvik sto bare en utedo igjen.
I perioden fra oktober 1944 til mai 1945 ble broer, veier, telefonlinjer, kraftverk, kaier og fiskebåter ødelagt i Finnmark og Nord-Troms. Den 1 kilometer lange snøtunnelen av tre som var bygd i 1941 over Kvænangsfjellet ble også brent.
Ved årsskiftet 1944-1945 var nedbrenningen stort sett fullført. Nesten alle båter og kjøretøy var ødelagt, og telenettet var i stor grad ødelagt ved at halvparten av telefonstolpene var sprengt eller revet. Tyske soldater hadde også lagt miner langs linjene. Den lille norske militære styrken og sivile administrasjonen begynte reparasjon av telelinjene i de frie områdene på nyåret 1945 og fikk i stand noen provisoriske samband.Telenettet ble rasert da omtrent 32 000 telefonstolper ble sprengt én og én. Viktige broer som Elvenes bru og Tana bru ble sprengt. I Vest-Finnmark utførte tyske styrker 320 vei og brosprengninger, og i Kvænangen 72. Alle de åtte fyrstasjonene i Finnmark ble sprengt.
I tillegg ble 350 motorfartøyer  og flere tusen robåter ødelagt. Til sammenligning ble det i resten av landet ødelagt 3900 bolighus i løpet av krigen.
Helt øst i Finnmark ble steder som fiskeværene Båtsfjord, Bugøynes og Hamningberg, samt de delene av Vardø og Vadsø som ikke ble bombet, bevart. Mens tyskerne sprengte og brente, ble bombingene foretatt av blant annet russiske styrker. På grunn av rask tysk tilbaketrekning fra Pasvik var ødeleggelsene der begrenset. I Båtsfjord var 90 % av bygningene intakte og hadde plass til 400 husløse fra andre bygder.Bugøynes ble spart etter en avtale mellom kommandant Flach og lokalbefolkningen den 27. oktober 1944. Avtalen gikk ut på at lokalbefolkningen skaffet transport for Flachs mannskap på kystbatteriet inn Varangerfjorden mot at stedet ikke ble brent. Stedet hadde på denne tiden ikke veiforbindelse og tyske skip nådde ikke frem. Bugøynes ble dermed et av få steder som ble spart. Flach besøkte Bugøynes på 1960-tallet.I Alta ble fem kirkebygg spart (Bossekop, Kåfjord, Talvik, Leirbotn og Sopnes), kirkene i Honningsvåg, Karasjok og Kistrand overlevde også.Skjervøy i Skjervøy kommune ble i stor grad spart, på grunn av skipsverftet som lå i Skjervøy havn. Okkupasjonsmakten hadde bruk for verftet til skipsreparasjoner. Bebyggelsen i Kågen, Arnøya, Vorterøya, Uløybukta og Laukøya ble imidlertid helt ødelagt.Kirkene i Skorpa, Skjervøy, Lyngen, Skibotn, Hatteng og Nordreisa overlevde. Havnnes ble spart, trolig fordi bygningene var fredet, bygningen var imidlertid ramponert etter å ha vært brukt som fangeleir. En plakat med teksten «Künstnerlich wertvoll, daher nicht zerstören» var slått opp på døra i Havnnes.
Sovjetiske styrker befridde Kirkenes 25. oktober 1944 etter at de hadde krysset Pasvikelven flere steder 23 og 24. oktober. Da de tyske okkupantene i Norge endelig kapitulerte i mai 1945, var det bare omkring 3 000 norske soldater i Finnmark som sørget for norsk suverenitet i områdene og hjalp den hardt rammede lokalbefolkningen. Etter ordre fra Sovjetunionens regjering forlot de siste sovjetiske tropper norsk territorium den 25. september 1945. Den frie delen av Norge ble styrt fra Rørbua i Bjørnevatn under ledelse av Fylkesmann Peder Holt frem til resten av Norge ble fritt 8. mai 1945.
I kampene i Norge fra 18.oktober 1944 mistet, i henhold til den sovjetiske generalstabens data, som ble lagt frem for den norske regjeringen i januar 1945, 611 soldater og offiserer livet, mens 1501 ble såret.I operasjon Crofter ble Force 138 som bestod av Den norske militærmisjonen til Sovjetunionen, representanter for Civil affairs, Avsnittskommando Finnmark, Marineavsnitt Finnmark og 2. Bergkompani, fraktet til Liinakhamari om bord på britiske krigsskip.
En liten militær norsk styrke (280 mann i 2. Bergkompani) kom 10. november fra Murmansk til Finnmark, denne styrken var under sovjetisk kommando til februar 1945 og var den eneste norske styrken som deltok i frigjøringen. Norsk deltakelse i frigjøringen av Finnmark var mest symbolsk og var dels politisk motivert. Ved nyttår kom også en del av den norske politistyrken fra Sverige og det ble rekruttert vernepliktig i landsdelen, til sammen var den norske styrken i Finnmark på 3 000 mann våren 1945. I den norske styrken inngikk også mannskaper som hadde deltatt ved Gratangsfronten i 1940. Det var ingen regulære kamper mellom norske og tyske styrker, bare mindre tilfeldige sammenstøt med tyske patruljer. De norske styrkene trakk i november og desember vestover, noen til Hopseidet og Sørøya, andre opp Tanadalen og til Kautokeino. I februar var det trefninger i Indre Billefjord og Sortvik, fem norske falt. Den norske styrken i Finnmark sto først under sovjetisk kommando. Bergkompaniet patruljerte vest for Tana i det nedbrente Finnmark. Den norske styrken ble overført til Distriktskommando Finnmark i februar 1945. Fire mann fra kompaniet falt og tolv ble tatt til fange av tyske styrker. To dager før tysk kapitulasjon angrep en tysk styrke den norske observasjonsposten på Hopseidet der seks sivile ble drept. Omkring 80 ungdommer utrustet med lette våpen dannet en liten geriljagruppe på Sørøya og skulle blant annet forberede Børfjord som base for båter og fly. I månedsskiftet februar-mars 1945 var det flere trefninger mellom den norske styrken på Sørøya og tyske patruljer med båt. Den norske styrken ble også bombet. Seks nordmenn falt og fjorten ble tatt til fange. Marinens skøyte «Kvalsund» var bevæpnet og patruljerte vestover fra Kirkenes.Etter tysk tilbaketrekking forekom det skamklipping av norske jenter som hadde vært sammen med tyske soldater. Det er uklart om det var soldater fra det norske kompaniet fra Skottland eller lokale frivillige soldater som sto for tvangsklippingen.
De sovjetiske styrkene krysset ikke Tana som de nådde 8. november 1944. I den sovjetiske generalstaben var det mange som mente at Sovjet av strategisk hensyn burde ta kontroll over deler av Nord-Norge, men det er lite som tyder på at synet ble støttet av Stalin og Molotov. Dette ifølge historikerne Stian Bones og Jens-Petter Nielsen. Stalin aksepterte at Norge tilhørte den britiske interessesfæren. I både generalstaben og utenriksdepartementet var det konkrete forslag om å skyve grensen til Tana samt å kreve sovjetisk militær tilstedeværelse i Tromsø, Hammerfest og Vadsø. Et radikalt forslag i det sovjetiske utenriksdepartementet og generalstaben gikk ut på å flytte den sovjetiske grensen til Tana samtidig som Sovjet og Norge skulle ha et felles ansvar for forsvar av Nord-Norge ellers. Noe slikt forslag ble aldri fremmet overfor norske myndigheter (det ble imidlertid fremmet forslag om å endre Svalbards status). Finnmark var militærstrategisk lite viktig for Sovjet, det som betydde noe var å innta Tyskland og Berlin og dermed få slutt på krigen. Ifølge Holtsmark var nordområdene i periferien av Sovjetunionens strategiske interesser, sammenlignet med ordningen av Sentral-Europa etter krigen. De politiske omkostningene med sovjetisk tilstedeværelse i Nord-Norge ville trolig vært store. I 1946 godtok Sovjetunionens ledelse en felles grensekommisjon som skulle foreta en ny demarkering av den nye norsk-sovjetiske grensen basert på den finsk-norske grensen fra før krigen.
Etter at de tyske styrkene hadde trukket seg tilbake ble det plassert eller sendt ut såkalte jaktkommandoer eller jaktpatruljer (tysk: winterbewegliche Jagdkommandos). Disse små tysk styrkene opererte i området mellom Lyngen og Tana på jakt etter nordmenn som hadde gjemt seg. I et par tilfeller kom disse i kamp med de norske styrkene som patruljerte i området. I Kistrand lå det helt fram til april 1945 en styrke på 30 mann. Riksveg 50 var til dels ødelagt og minelagt, og snøoverbyggene var nedbrent. Jaktkommandoene i evakuert område hadde dermed kontakt med hovedstyrken bare sjøveien. Den mest fremskutte posisjonen var «Adlerhorst» ved Porsangerfjorden. Hauglid skriver at det gjentatte ganger var sammenstøt mellom jaktkommandoene og norske streifpatruljer som beveget seg inn i ingenmannsland. Noen nordmenn falt eller ble tatt til fange i disse trefningene. De tyske jaktkommandoene besto til dels av SS-soldater forsterket med norske frontkjempere som også fungerte som kjentmenn. De omkring 1000 overvintrerne på Sørøya ble jaget fra stede til sted av tyske patruljer. En tropp norske soldater under ledelse av kaptein Johan Godø ble landsatt på Sørøya for å hjelpe befolkningen. General Rendulic skal ha oppfattet soldatene på Sørøya som forberedelse til alliert landgang i Finnmark. Tyske skip fortsatte å patruljere kysten av Finnmark etter tilbaketrekkingen. Lasteskipet «Iddefjord» ble angrepet i Kirkenes havn av tysk ubåt 9. februar 1945.
Omkring 19 000 personer unngikk tvangsevakuering, de fleste i Øst-Finnmark. De fleste som overvintret sørget for matforsyning ved å slakte buskapen og det ble skaffet mel fra lokale handelsmenn. Ved kysten fikk en mat fra fiske. De første forsyningene fra de allierte kom i mars 1945.Andre kilder oppgir at 36 817 ble evakuert fra Finnmark, mens 22 730 unndro seg evakuering og overvintret. I Øst-Finnmark var evakueringen minst konsekvent gjennomført. Fra Nord-Troms ble 12 090 evakuert, mens 391 ble værende. Tallene er usikre fordi okkupasjonsmakten pågrep folk utover vinteren, noen flyktet til Sverige og noen flyktet til Øst-Finnmark der sovjetiske styrker hadde kontrollen. I Vest-Finnmark var evakueringen mer effektiv og tyske patruljer gjennomførte raid langs fjordene for å få med seg flest mulig. Omkring 5000 stakk seg bort i Vest-Finnmark.
Mange ble igjen på oppfordring fra den norske regjeringen i London, og regnet med at det bare ville gå et par uker før tyskerne var helt borte og russerne nådde langt vest. Andre fryktet hva tyskerne kunne finne på å gjøre med dem, i Alta skal det for eksempel ha gått rykter om at tyskerne ville senke båtene i åpen sjø.På Sørøya hadde om lag 1000 sivile unndratt seg tvangsevakueringen og befant seg vinteren 1944-45 i en utsatt stilling, der de blant annet ble jaget av tyske patruljer. De fleste ble evakuert av den britiske marinen i en risikabel og dristig operasjon 15. februar 1945. Tidligere på vinteren hadde overlege/oberstløytnant Gunnar Johnson organisert transport med fiskebåter for omkring 900 husløse fra Sørøya til Tana. På nyåret var det fortsatt 800 husløse på øya og Gunnar Johnson reiste til England og sørget for at britiske destroyere på veg til Murmansk for å plukke opp de siste. Fire destroyere hentet 15. februar 502 personer, hvorav 196 barn, som ble tatt med til Murmansk og videre til Storbritannia. Ved utgangen av februar var de fleste evakuert fra Sørøya.I Kvænangen kommune overvintret omtrent 70 personer i huler og gammer. Så sent som 14. mai 1945 ble evakuerte personer i Burfjord som ikke var klar over at krigen var slutt, påtruffet av norske styrker I Porsanger overvintret 870 av 3 000 innbyggere. Flere hadde tilgang til radio og hørte oppfordringen fra London om å boikotte evakueringen ble spredd. Befolkningen fikk god tid og utnyttet forvirringen til å gjemme seg bort. Tyske styrker patruljerte fjordene helt til april 1945 og «huleboere» som ble påtruffet ble arrestert, i noen tilfeller ble de sendt til Grini. De første forsyningene utenfra ble ført frem til Porsanger av norske soldater i mars 1945.  I Talvik ble Helge Helgesen drept i skuddveksling da fire ungdommer forsøkte å komme seg unna de tyske soldatene i november 1944. I Store Lerresfjord ble to sivile menn skutt og drept av en tysk patrulje. På Hopseidet den 7. mai 1945 ble seks fiskere skutt og drept av tyske soldater fra en ubåt.På Finnmarksvidda, der bare gamle og syke evakuerte, bodde mange i telt til de fikk satt opp gammer. En del innbyggere fra Karasjok og Porsanger flyttet til Valjok der bebyggelsen sto igjen, på finsk side var det en del forlatte hus etter evakueringen der. Blant annet på Magerøya, i Lebesby, Måsøy og Kvalsund ble båter snudd, delvis dekket med torv og utnyttet til overvintring. I ytre Altafjord overvintret 300 personer i gammer, huler eller sjåer av sammenrasket treverk. Andre kilder oppgir at 310 overvintret i Altafjord-distriktet.I London arbeidet den norske eksilregjeringen i november med å få alliert bistand til å skaffe mat og andre forsyninger til den gjenværende befolkningen i Finnmark. Av 2000 tonn forsyninger ønsket ble 90 tonn fraktet. Korvettene «Tunsberg Castle» og «Eglantine» og minesveiperne Karmøy og Tromøy gikk 11. desember fra Kolahalvøya mot Båtsfjord for å bistå befolkningen med mat og klær. Tunsberg Castle gikk i Båtsfjorden på en mine og sank, fem personer omkom.
I Øst-Finnmark begynte de som hadde unndratt seg evakuering å trekke ned mot branntomtene høsten 1944, mens i Vest-Finnmark var dett mulig først etter den tyske kapitulasjonen i mai 1945. Under minerydding i Karasjok ble 22 personer drept i en eksplosjon.Nord-Troms og Finnmark sto for omkring en tredel av den samlede materielle krigsskaden i Norge. Det var midlertidig forbud mot å reise tilbake til de utbrente landsdelen, men forbudet ble ignorert i det som i praksis var en stor sivil ulydighetsaksjon. I Nordlys ble det 15. mai 1945 kunngjort forbud mot å vende tilbake: «Enhver som blir påtruffet vil ubønnhørlig bli sendt tilbake og kan risikere å bli stilt til ansvar for sin handlemåte.» Forbudet var fra myndighetenes side basert på faren ved minelagt områder samt ønsket om å få tid til å organisere gjenreisingen. 40 % av de evakuerte fra Finnmark reiste hjem allerede første sommeren etter krigen, og ved utgangen av 1946 hadde omkring 90 % av befolkningen returnert til hjemplassene. Den spontane tilbakeflyttingen var problematisk fordi alt manglet: materialer, transport, håndverkere og penger. De første som kom, måtte bo i telt eller bygge seg skjul av det de måtte finne i ruinene. Vinteren 1945–1946 var hard for de som vendte hjem til branntomter. Den varige gjenreisninga av hus og infrastruktur kom i gang for alvor våren 1947 og fortsatte med stor aktivitet til henimot 1960. Det tok omkring 10 år før tallet på boliger var kommet på førkrigsnivå.For eksempel vendte befolkningen fra Loppa tilbake forsommeren 1945 til et sted der alt var ødelagt etter at de var evakuert 10. november 1944.Pasientene fra tuberkulosesykehuset i Talvik ved Altafjorden reiste ikke tilbake, men ble værende på sykehus dels i Valdres, dels i Mo i Rana.
I medhold til kongelig resolusjon ble Peder Holt konstituert som fylkesmann i de befridde delene av Finnmark den 14. november 1944 av distriktskommandosjefen Arne Dahl.
Det var stor boligmangel i Finnmark og Nord-Troms etter krigen. Statsminister Einar Gerhardsen oppsummerte det slik: «I sin brutale enkelthet er problemene følgende: Til en befolkning på 70 000 mennesker står det igjen hus til vel 10 000 mennesker». I 1945 ble det opprettet et eget gjenreisingsdirektorat under Forsyningsdepartementet bygget opp i eksil i London. Finnmarkskontoret i Harstad var gjenreisningsdirektoratets avdeling for Finnmark og Nord-Troms (kontoret ble omorganisert i 1948 og en del saker overført til andre etater). Finnmarkskontoret ble lagt til Harstad og ikke Troms på grunn av bedre kapasitet på lager og kaier samt innkvartering av tjenestemenn. Rundt Harstad ble det satt opp syv flyktningleirer for evakuerte i påvente av gjenreising av boliger. Leiren på Trondenes var den største med 1000 innkvarterte og den var i bruk til 1951. Finnmarkskontoret prøvde å utnytte den store brakkebyggingskapasiteten som allerede fantes. Det ble utlyst arkitektkonkurranser for å standardisere typene som skulle bygges og produseres. Husene ble laget i tre type i Sør-Norge og sendt nordover, men bare 1000 hus ble levert fram til fram til vinteren 1946–1947 vesentlig på grunn av dårlig planlagt transport og mangel på fagfolk til å få husene reist.Kort tid etter krigen satte Stortinget i gang et storstilt arbeid for å gjenreise bebyggelsen i Finnmark. Gjenreisingen var trolig den største og mest krevende for Norge etter 1945.Nedbrenninga av hus i Finnmark medførte at det praktisk talt ikke finnes eldre bebyggelse enn fra 1946 i regionen.
sommeren 1944: A/S Sydvaranger innredet tilfluktsrom i en av tunnelene ved Bjørnevatn gruver.
17. august: Kraftig flyangrep mot Kirkenes, brann, deler av befolkningen evakuert fra byen.
7. oktober: Den sovjetiske hæren innledet offensiv mot tyske stillinger mellom Litza og Titowka, bryter gjennom en uke senere.
11. oktober: Jonas Lie til Kirkenes 11. oktober, forsøk på frivillig evakuering.
12. oktober: Lippestad returnerte til Oslo og møtte Quisling som godkjente evakuering av hele Finnmark samt Nord-Troms.
14–17. oktober: Flere tusen søkte tilflukt i tunneler ved Bjørnevatn, mat og utrustning ble medbragt.
26. oktober: Det første kommunestyremøtet i frigjort område i avholdes i Rørbua.
26. oktober: Sovjetiske styrker angriper Neiden, tyske styrker rømmer Neiden dagen etter.
28. oktober: Hitler gir ordre om nedbrenning og ødeleggelse av forlatte områder.
6. november: Tyske styrker sprengte Tana bru, siste trefninger mellom sovjetiske og tyske styrker.
11. november: Det norske Bergkompaniet krysset grensen til Norge og deltok under sovjetisk kommando i frigjøringen av Finnmark.
13. november: Honningsvåg og Storbukt brant (nebrenningsaksjonene pågikk til lillejulaften).
16. november: Kåfjord i Nord-Troms blir nedbrent, som det sørligste stedet under nedbrenningen.
juni 1945: Finnmarkskontoret med ansvar for gjennoppbyggingen av Finnmark opprettes.
Okkupasjonsstyrkenes systematiske og omfattende ødeleggelse av landsdelen den siste krigsvinteren ble av kong Olav omtalt som den største katastrofen i norsk historie siden svartedauen. Han hedret partisanene i Finnmark ved en tale i 1992. I januar 2015 ble hendelsene i Finnmark debattert i Stortinget på bakgrunn av interpellasjon fra Kirsti Bergstø. Begstø viste blant annet til partisanenes innsats i Finnmark kunne bli glemt. Statsråd Ine Eriksen Søreide svarte blant annet at regjeringen støttet forskning og formidling ved partisanmuseet i Kiberg.
Sosialminister Lippestad ble dømt til livsvarig tvangsarbeid blant annet for sin medvirkning til evakueringen av Finnmark. Lippestad ble benådet i 1956. Av andre medvirkende til evakueringen og nedbrenningen ble også Gard Holtskog stilt for retten. Dødsstraff var avskaffet da saken mot Holtskog kom opp og han fikk livsvarig (18 år) fengsel for landssvik. Holtskog mente det ikke hadde blitt brukt tvang i Finnmark og at sivilbefolkningen var samarbeidsvillig. Han anså det hele som en redningsaksjon, den største i Norges historie, og norske myndigheter hadde ikke noe med nedbrenningen å gjøre, ifølge Holtskog. Ifølge Høidal spilte NS-regimet en ubetydelig rolle i evakueringen og ødeleggelsen. Lie, Lippestad og deres medhjelpere spilte ifølge Høidal ingen selvstendig rolle og fungerte bare som støtte for okkupasjonsmakten.I Nürnbergprosessen var et av anklagepunktene mot generaloberst Jodl at han hadde sendt ordren om å iverksette nedbrenningen. Til sitt forsvar hevdet Jodl at dette var utført kun av militære hensyn og hevdet at steder som Kirkenes, Hammerfest og Alta ikke ble brent. Nedbrenningen utgjorde en del av de krigsforbrytelsene Jodl ble dømt til døden for, ifølge historikeren Bente Persen.General Rendulic sto på den norske krigsforbryterlisten for sitt ansvar for evakueringen og nedbrenningen. Rendulic ble i den såkalte Gisselprosessen i Nürnberg anklaget for å ha utført den militære delen av evakueringen og nedbrenningen, men ble frifunnet på dette anklagepunktet.
Begrunnelsen for frifinnelsen var: Rendulic ble i stedet dømt til 20 års fengsel for tiltalepunkter som omfattet krigsforbrytelser og forbrytelser mot menneskeheten i Jugoslavia.
På et møte i 1951 i det norske forsvarets sentrale sjefsnemnd, ledet av forsvarsminister Jens Christian Hauge og hvor også fylkesmannen i Finnmark deltok, vedtok Forsvaret og Regjeringen å bruke «masseødeleggelse – bruk av den brente jords taktikk, slik tyskerne hadde gjort under sin tilbaketrekning i 1944» i tilfelle krig med Sovjetunionen. Det var klart at regjeringen ikke ønsket å forsvare Finnmark dersom Sovjetunionen angrep, men ville sikre at Sovjetunionen ikke fikk fotfeste på norsk jord. Forsvarsminister Hauge ga forsvarssjefen fullmakt til å gjennomføre planen dersom regjeringen ikke kunne konsulteres. Denne planen var strengt gradert og ble først offentlig kjent i 2005.
Brent jord er en norsk dramafilm fra 1969, basert på Hølmebakks roman Fimbulvinteren. Finnmark mellom øst og vest er en dokumentarserie på seks episoder fra 1985 produsert av NRK. Høsten de mistet alt er en norsk dokumentarfilm på over fire timer fra 2014, produsert av NRK og sendt på NRK2.
Hendelsene i Finnmark har blitt omtalt som «den glemte krigen». I 1998 ble Gjenreisningsmuseet for Finnmark og Nord-Troms åpnet i Hammerfest. Det formidler historien om tvangsevakuering og nedbrenning og om hjemkomsten og gjenresiningsarbeidet etterpå. Foreningen Krigshistorisk Landskap Finnmark ble etablert i 2010 for å dokumentere Finnmarks krigshistorie.
Biografier og selvbiografier om evakueringen omfatter blant annet Olaug Aalmo Bertelsens Kjære søster : to søstres opplevelser av krig og frigjøring i Finnmark (1994); Per Bjørgans I all hurlumheien : oppvekst og krig i Vadsø, tvangsevakuering og fred – slik jeg opplevde det (1994), Rolv Breiviks Finnmark krigsvinteren 1944-1945 : en «huleboer» forteller (1993), Karl Hansens Finnmark brenner : en sann skildring av en deportert (1945), Inger Liv Lande Vi evakuerer (1999), Reidun Mellem Norsk flyktningbarn i Sverige 1944-45 (2010), Alvhild Oterholm Attersyn : «på barneheim i Finnmark under krigen» (1985), Åse Ryan Det kommer en dag : et stykke finnmarkshistorie (2007), Johs. Røde Ikke en av mine tåra skal dem få (2009), Elvine Wiig På flukt : Finnmark 1944 (2015), Marion Palmer Bare kirka sto igjen (2010) og Johanne Løvoll Smette Slik husker vi det - : krigsminner fra Smalfjord i Tana (2001).
Solveig Halvorsen-Kåvens Flammande höst : en berättelse om ockupationen av Finnmark (2000, svensk) og Okuvlighetens barn (2001, svensk)
Harriet Juline Sørensens Askebyen (2015, dansk).Barnebøker om krigen i Finnmark er Grete Haagenruds fem bøker om Sofie og Katrine, særlig det tredje bindet Med humørdrops i bagasjen (1993); Steffen Johanssens Magnus og krigen (1998) og Alf Kvasbøs Rått farvel (1995).
Den 7. september 2017 ble minnesmerket «En stein for å minnes» avduket på Stavne gravlund i Trondheim. Minnesmerket er over de 28 tvangsevakuerte som ligger begravet på denne kirkegården. Cirka 20 000 ble tvangsevakuert til Trondheim.
Bull, Edvard (1995). Klassekamp og fellesskap: 1920-1945. (Norges historie; 13). Oslo: Cappelen. ISBN 8202153336. 
Eikeset, Kjell Roger (1998). Dramatiske tiår 1920-1964. Alta: Alta kommune. ISBN 8299214807. 
Eriksen, Knut Einar (1987). Frigjøring (Norge i krig; bind 8). Oslo: Aschehoug. ISBN 8203111440. 
Dancke, Trond (1986). Opp av ruinene: gjenreisningen av Finnmark 1945-1960. Oslo: Gyldendal. ISBN 8205169861. 
Fjørtoft, Kjell (1984). Vi fikk vår frihet: Finnmark høsten 1944. Oslo: Gyldendal. ISBN 8205148945. 
Høidal, Oddvar (1988). Quisling: en studie i landssvik. Oslo: Universitetsforlaget. ISBN 8200184013. 
Riste, Olav (1987). Utefront (Norge i krig; bind 7). Oslo: Aschehoug. ISBN 8203111440. 
Rødder, Sverre (1990). Min ære er troskap: om politiminister Jonas Lie. Oslo: Aschehoug. ISBN 8203162827. 
Jaklin, Asbjørn (2016). Brent jord 1944-1945. Heltene. Ofrene. De skyldige. Oslo: Gyldendal. ISBN 9788205500105.
«Tidobler anslag over dødsofre i tvangsevakuering»; NTB, 2. november 2008. Om Arvid Pettersons bok «Fortiet fortid – Tragedien som Norge aldri forsto»
Tvangsevakuering og overvintring i Finnmark og Nord-Troms 1944–1945, artikkel hos Norgeshistorie.no
Grenseloser i Nord-Norge under andre verdenskrig, artikkel i Store norske leksikon

Tyrimmas (gresk: Τυρίμμας) var en konge av Makedonia fra rundt 750 f.Kr. til 700 f.Kr., eller 765/4 f.Kr. til 727/6 f.Kr. (nøyaktige beregninger er ikke mulig). Ifølge de gamle kongelistene regjerte han i 38 år, men Diodorus Siculus mente det var 43 år. Ingen detaljer er kjent om ham.

Tysklands flagg er en vannrett delt trikolor i fargene svart over rødt over gult. Den gule fargen omtales ofte på tysk som «gull» (i heraldisk forstand er gul og gull samme farge) og skal være en mørk gul-gyllen fargetone. Flagget ble tatt i bruk som nasjonalflagg i Tyskland i 1919 og igjen i 1949. Det er i størrelsesforholdet 3:5.
Statsflagget har Tysklands riksvåpen, en svart ørn med rødt nebb og røde klør mot gult felt, på et skjold i duken. Flagget er i størrelsesforholdet 3:5. Statsflagget ble innført 7. juni 1950 ved en forordning som også fastsatte presidentflagget og postflagget. Det tilsvarer statsflagget som ble benyttet som statsflagg på land i mellomkrigstiden, fra 1921 til 1933.Tysklands statsflagg følger et kontinentalt mønster der nasjonalflagget benyttes som utgangspunkt, med tillegg av riksvåpenet. Østerrike og Ungarn følger samme mønster. De tyske delstatene Baden-Württemberg, Hessen, Nordrhein-Westfalen, Sachsen, Sachsen-Anhalt, Schleswig-Holstein og Thüringen har statsflagg etter samme mønster. Det samme gjelder forbundslandene i Østerrike. Denne måten skiller seg fra andre måter å lage statsflagg på, slik som i de nordiske land, der statsflaggene er splittflagg, eller den britiske modellen, der blåfargen på flaggduken indikerer statusen som statsflagg (Blue Ensign).
Orlogsflagget er basert på statsflagget, og har i tillegg splitt. Også dette flagget er i størrelsesforholdet 3:5. Tysklands orlogsflagg ble innført i 25. mai 1956. Orlogsflagget benyttes også som orlogsgjøs, da i mindre format. I offisiell sammenheng omtales det tyske orlogsflagget som «tjenesteflagg for sjøstridskreftene». 
Det tyske orlogsflaggets splitt føyer seg inn i rekken av flagg for sjøforsvaret i stater rundt Østersjøen. Det er der vanlig at orlogsflaggene har splitt, som i Danmarks og Polens orlogsflagg, eller både splitt og tunge, som i Sveriges, Finlands og Estlands orlogsflagg.
Nasjonalfargene svart, rødt og gult legges også til grunn for fanene som benyttes av Tysklands forsvarsstyrker. Fanene er utformet med stripete duk som har riksvåpenet i midten. Duken er kvadratisk (1 x 1 m), besatt med frynser og er festet til stang. Fanespydet inneholder et Jernkors i en laurbærkrans. Alle regimentsfaner er av samme modell, men avdelingenes navn påføres et bånd som festes til stangen like under fanspydet.Fanene ble innført i 1965 og ble første gang gitt til Vaktbataljonen, en avdeling som sorterer under Forsvarsdepartementet og som utfører seremonielle oppdrag og har til oppgave å beskytte sentrale personer og bygninger knyttet til Forbundsregjeringen. Senere, under forbundspresident Heinrich Lübke, fikk alle avdelinger tildelt faner.
Forbundsrepublikkens president fører et kvadratisk flagg basert på Tysklands riksvåpen: Den svarte ørnen med rødt nebb og røde klør på en gul duk omgitt av røde kanter. Presidentflagget ble innført i 1950. Bortsett fra detaljer i tegningen av ørnen tilsvarer Tysklands presidentflagg av i dag det som ble benyttet i Weimar-republikken fra 1921 til 1933.
Presidentflagget benyttes på presidentens residens Schloss Bellevue i Berlin og ellers for å indikere forbundspresidentens nærvær, på kjøretøyer eller i ombord i sjøforsvaret. Dets anvendelse og funksjon tilsvarer kongeflagget i monarkier.
Tysklands flagg skriver seg fra tiden omkring frihetskrigen mot Frankrike under Napoleon. Flere muligheter angis som opphav til flaggets farger.  En teori viser til at fargene i flagget er de samme som gjennom århundrene har vært benyttet i våpenet for Det hellige romerske rike av den tyske nasjon, på gull felt en svart ørn med rødt nebb og røde klør. Dette er våpenfarger som også ble benyttet av Habsburgerne, da svart og gult. En annen teori viser til uniformsfargene til Lützower Jäger, et frikorps som ble stiftet i 1813 til kamp mot Napoleon. En tredje teori viser til at studentforeningen i Jena i 1816 fikk ny fane i fargene rødt over svart over rødt og med en gul eikekvist i midten. En nasjonal sammenslutning av studentforeninger tok den 19. oktober 1818 fargene svart, rødt og gult som sine farger. 
Fargekombinasjonen svart, rødt og gult ble benyttet av den liberale og radikale bevegelsen på 1800-tallet og fargene ble forbundet med kamp for demokrati og nasjonal enhet mot den konservative orden som var etablert i Europa etter Wienerkongressen. 
Fargene svart, rødt og gult ble også benyttet av mindre tyske stater. Fyrstedømmet Waldeck-Pyrmont førte fargene i vannrette striper som sitt flagg fra 1814 til 1918, deretter ble samme flagg ført av Fristaten Waldeck-Pyrmont fra 1918 til 1929. Fram til 1918 førte også de to linjene av Fyrstedømmet Reuss flagg i fargene svart, rødt og gult, den eldre linje i vannrette striper, den yngre linje i vertikale. Fargene er i disse tilfellene avledet av hovedfargene i de respektive fyrstehusenes våpen.
Flagget i svart, rødt og gult ble antatt som Det tyske forbunds flagg 9. mars 1848 og ble benyttet fram til 1867. Fra 1848 og fram til 1852 ble flagget, med tillegg av en gul kanton med svart dobbeltørn, benyttet som orlogsflagg for den felles-tyske marinen. Et eget handelsflagg i fargene svart, rødt og gult, men uten kantonen med riksvåpenet, ble innført ved lov av 12. november 1848.Fordi flagget ble benyttet av den liberale og radikale bevegelsen på 1800-tallet ble det avvist av det konservative Preussen og da Det nordtyske forbund ble stiftet i 1867 fikk dette fargene svart, hvitt og rødt i flagget. Dette ble i 1871 også keiserrikets flagg. Det ble dermed etablert to konkurrerende fargetradisjoner i Tyskland, der fargekombinasjonen var knyttet til ulike politiske programmer. Svart, hvitt og rødt ble knyttet til monarki og konservatisme, mens svart, rødt og gult ble forbundet med liberale og republikanske programmer.
Det nordtyske forbund under ledelse av Preussen valgte i 1867 fargene svart, hvitt og rødt (Schwarz-Weiß-Rot) for sitt flagg. Flagget var nedfelt i artikkel 55 i grunnloven for Det nordtyske forbund. Handelsflagget ble regulert ved lov av 25. oktober 1867, der størrelsesforholdet ble fastsatt til 2:3.Det er to oppfatninger av opphavet til fargekombinasjonen svart, hvitt og rødt. Den vanligste oppfatning forklarer dem som kombinasjonen av Preussens svart-hvite flagg og hansastadenes tradisjonelle røde og hvite flagg. Forbundets ledende skikkelse Bismarck forklarte imidlertid flaggfargene som en kombinasjon av Preussens svart og hvitt og Brandenburgs rødt og hvitt.
Det nordtyske forbund førte et eget orlogsflagg som hadde hvit flaggduk med et svart og hvitkantet svart skandinavisk kors og en kanton i nasjonalfargene svart, hvitt og rødt besatt med et svart og hvitkantet kors med utbøyde armer. I korsmidten av hovedkorset befant det seg en svartkantet hvit skive der den svarte prøyssiske ørnen var plassert. Både hovedkorset og korset i kantonen er basert på Jernkorset, den militære utmerkelsen som ble etablert i Preussen i 1813 for å hedre innsats i den tyske frihetskrigen mot Frankrike. Korsmerket har siden i ulike epoker gått igjen i mange tyske flagg. Orlogsflagget ble innført 4. juli 1867. Det er kjent som Reichskriegsflagge, en betegnelse som egentlig også beskriver orlogsflagg med andre utseender. 
Samtidig med fastsettelsen av orlogsflagget ble det også innført en serie flagg for statstjenesten, nærmere bestemt tollflagg, postflagg, losflagg og flagg for regjeringsskip tilhørende handelsdepartementet og flåtens støtteskip. Disse var alle basert på orlogsflagget og hadde et særlig tegn for den enkelte statstjeneste i det nedre feltet ved stangen. Som gjøs førte fartøyene tilhørende de ulike etatene de respektive merkene i midten av handelsflagget.
Da det nordtyske forbund etter Preussens seier i den fransk-prøyssiske krig ble avløst av Det tyske keiserrike fortsatte dette bruken av svart, hvitt og rødt i sine flagg inntil 1918. Orlogsflagget ble også beholdt under keiserriket, da i noe modifisert utgave med endringer i 1892 og 1903. I 1892 fikk riksvåpenet endret utseende, mens endringen i 1903 gjorde det svarte korset betydelig bredere for å unngå forveksling med det britiske orlogsflagget.
Keiserflagget ble innført av keiser Vilhelm I 15. oktober 1871. Det besto av en kvadratisk gul duk bestrødd med ørner og keiserkroner og besatt med et Jernkors der riksvåpenet, kronet med Tysklands keiserkrone og omgitt av ordenskjeden for Den svarte ørns orden, var plassert over korset i midten av duken. På korsets armer var det prøyssiske kongehusets valgspråk «Gott mit uns» og årstallet «1870» påskrevet. Lignende flagg fantes for keiserinnen og kronprinsen. Keiserflagget var modellert etter Preussens kongeflagg, der duken var rødlig (purpur). Den gule fargen i keiserflagget går tilbake til fargen i skjoldet i riksvåpenet, og knytter derved an til den historiske tyske keiserfargen. Ved keiser Fredrik IIIs død og  Vilhelm IIs tronbestigelse, ble utførelsen av Tysklands riksvåpen endret 6. desember 1888. Dette fikk også konsekvenser for keiserflagget, der den nye tegningen av riksvåpenet ble innlemmet.En serie statsflagg for ulike etater ble innført i 1882. Disse var basert på handelsflagget og hadde egne merker for hver etat i midten av den hvite stripen. Tilsvarende statsflagg, men med forbundsstatenes heraldiske merke i kantonen, ble innført for sjøfartsmyndighetene i Preussen, Mecklenburg, Oldenburg og i Hansabyene Bremen, Hamburg og Lübeck.I 1896 ble det innført et særlig handelsflagg for skip som ble ført av reserveoffiserer eller tidligere offiserer i den keiserlige marine. Dette var handelsflagget med Jernkorset ved stangsiden.Tyskland skaffet seg fra midten av 1880-tallet kolonier i Afrika, Stillehavet og Kina. Myndighetene i koloniene benyttet orlogsflagget. Guvernørene i Tysk Østafrika og Kiautschou hadde egne flagg med riksvåpenet i midten av det tyske nasjonalflagget. Tidlig i 1914 ble det utarbeidet planer om å innføre egne flagg for seks av koloniene. Flaggene var basert på nasjonalflagget i svart, hvitt og rødt og skulle ha den enkelte kolonis våpen i midten av den hvite stripen. Planene ble avbrutt av den første verdenskrig og ble aldri offisielt vedtatt.Etter keiserrikets fall ble flagget i svart, hvitt og rødt, men også orlogsflagget, brukt av konservative og monarkister, blant andre av Frikorpsene, i den politiske kampen i Tyskland i 1920-årene.
Etter keiserens abdikasjon ble flagget i svart, rødt og gult gjeninnført som nasjonalflagg i 1919. Flagget ble i grunnloven av 1919 omtalt under betegnelsen «riksfarger». Selv om fargene svart, rødt og gult var Tysklands nasjonalflagg i Weimar-tiden, ble de aldri enerådende da andre offisielle flagg hadde keisertidens farger. 
Etter keiserrikets fall og etablering av et republikansk tysk rike i 1919 maktet en ikke å etablere et entydig flaggsystem. I Weimar-republikkens forfatning av 11. august 1919 ble de liberale og radikale fargene svart, rødt og gult valgt for nasjonalflagget, mens svart, hvitt og rødt ble gjeldende for handelsflagget, dog slik at nasjonalflagget i miniatyr ble satt inn øverst ved stangen. 
I september 1919 ble det vedtatt en serie flagg for president og forsvarsminister, orlogsflagg, orlogsgjøs og postflagg. Presidentflagget ble bestemt til å være svart, rødt og gult med et firkantet riksvåpen i midten. Forsvarsministeren fikk et flagg i de samme farger og med Jernkorset i midten. Orlogsgjøsen skulle være svart, hvitt og rødt med riksfargene i kantonen og Jernkorset i midten. Postflagget hadde et hvitt posthorn i midten av riksfargene svart, rødt og gult. Orlogsflagget ble skapt etter modell av keisertidens orlogsflagg, hvitt med svart og hvit-kantet svart kors og med nasjonalflaggets svart, rødt, gult i kantonen belagt med et Jernkors. Selv om dette flagget ble vedtatt, kom det aldri i bruk.
Situasjonen medførte vedvarende strid om nasjonalsymbolene. Det keiserlige flagget var populært blant monarkister og konservative. Det ble også benyttet av Frikorpsene og av veteranorganisasjoner som Reichskriegsflagge. Konservative krefter fikk igjennom at dette flagget skulle kunnes brukes ved siden av det andre i den tyske utenrikstjenesten. Blant liberale og radikale sto fargene svart, rødt og gult sterkt, noe som blant annet fant uttrykk i dannelsen av sammenslutningen Reichsbanner Schwarz-Rot-Gold. Striden om flaggets utforming og bruk var meget bitter i Tyskland på hele 1920-tallet og ledet til flere regjeringskriser. 
I 1921 kom en fram til et kompromiss der nasjonalflagget ble uforandret, mens statsflagget var basert på nasjonalflagget med riksvåpenet i midten. Flaggene til bruk til sjøs ble endret og ble basert på svart, hvitt og rødt. Statsflagget til sjøs fikk riksvåpenet i midten av et flagg i fargene svart, hvitt og rødt, mens orlogsflagget hadde samme form, med tillegg av et Jernkorset i midten og nasjonalflagget i kantonen. Statsflagget på land ble svart, rødt og gult med riksvåpenet i midten. Forsvarsministerens flagg ble beholdt, men med et noe større Jernkors i midten. Posthornet i midten av postflagget skiftet farge til gult. Handelsflagget ble uforandret. Det ble samtidig innført et kvadratisk presidentflagg basert på riksvåpenet, det vil si en svart ørn på gult felt, det hele omgitt av røde kanter. 
Flaggene fra 1921 ble imidlertid ikke stående uforandret. I 1926 ble statsflagget til sjøs endret til fargekombinasjonen svart, hvitt og rødt, med riksfargene svart, rødt, gult i lite format i kantonen og med riksvåpenet i midten av flaggduken.
Etter den nasjonalsosialistiske maktovertakelsen i 1933  ble fargene svart over rødt over gult fortrengt. Nasjonalsosialistene foretrakk fargene svart, hvitt og rødt, da i eget arrangement med partimerket hakekorset i svart på hvit skive i rød flaggduk. Siden 1920 hadde dette vært partiflagg for Det nasjonalsosialistiske tyske arbeiderparti. Hitler hadde selv valgt hakekorset, et merke han oppfattet som særegent for den ariske rase, som symbol for partiet. Fargene ble utlagt som rødt for den nasjonalsosialistiske bevegelsen, hvitt for bevegelsens ideologi og for den ariske rases renhet, mens svart skulle stå for kampen for den ariske rase. 
Weimar-republikkens flagg i svart, rødt og gult ble avskaffet 12. mars 1933 og i første omgang erstattet med trikoloren i svart, hvitt og rødt som nasjonalflagg. Samtidig ble partiflagget med svastikaen innført som offisielt flagg, i første omgang til bruk parallelt med nasjonalflagget. Øvrige flagg ble i mars-april samme år endret i samme fargeoppsett. Orlogsflagget ble svart, hvitt og rødt med Jernkorset i midten. Statsflagget fikk riksørnen i midten av den hvite stripen. Orlogsgjøsen ble en kvadratisk utgave av orlogsflagget med svarte og hvite kanter. Presidentflagget ble endret slik at kantene fikk fargene svart, hvitt og rødt. 
Nasjonal- og orlogsflagget av 1933, som hadde keiserrikets flaggfarger som forbilde, fikk kort levetid. Hakekorsflagget ble gjort til eneste nasjonalflagg 15. september 1935 ved hjelp av en egen  flagglov. Trikoloren i svart, hvitt og rødt ble da erklært som reaksjonær og forbudt. Flagg avledet av den svart-hvit-røde trikoloren ble i oktober 1935 erstattet med flagg basert på hakekorset. Hakekorsflagget ble gjort til handelsflagg til sjøs. Det ble innført et eget statsflagg med hakekorset i en annen variant enn den som er kjent fra nasjonalflagget. Dette hadde også i kantonen Tysklands nye riksvåpen, en ørn med utstrakte vinger som holder en krans med hakekorset i. Det nye orlogsflagget var rødt og hadde hakekorset i midten av et svart kors med hvite og svarte kanter. Jernkorset satt i kantonen av orlogsflagget.
Hakekorsflagget er i dag forbudt i Tyskland og det er forbundet med straff å benytte det i annet enn undervisnings- og opplysningssammenheng. Det samme gjelder andre nasjonalsosialistiske symboler.
Etter Det tredje rikes fall forbød den allierte militærregjeringen alle flagg og symboler forbundet med nasjonalsosialistene. Dette skjedde formelt ved forordning nummer 1 innført av de allierte etter den betingelsesløse kapitulasjonen 7. mai 1945, der besittelse eller framvisning av nasjonalsosialistiske symboler ble gjort straffbart. Formelt ble dette fulgt opp av det allierte kontrollrådets lov nummer 1, datert 20. september 1945, som opphevde lovene om nasjonalsymbolene fra 1933 og 1935.I en situasjon der alle flagg var avskaffet var tysk skipsfart flaggløst. Selv om det var begrenset tonnasje igjen, oppsto det behov for å identifisere tyske fartøyer. 12. november 1946 innførte derfor det allierte kontrollrådet gjennom lov nummer 39 et identifikasjonsflagg for tysk skipsfart. Dette besto av det internasjonale maritime signalflagget for bokstav C (for capitulation) med splitt i flaggets frie ende. Flagget var i praksis Tysklands handelsflagg i årene 1946–1950, men skulle ikke forbindes med seremoniell eller æresbevisninger av noe slag.
Utdypende artikkel: Den tyske demokratiske republikks flaggWeimarrepublikkens flagg, med de liberale og demokratiske fargene svart, rødt og gult, ble tatt i bruk igjen da Tyskland i 1949 de facto ble organisert i to separate stater. Gjeninnføringen av svart, rødt og gult skjedde først i de nyorganiserte delstatene. Disse ble etablert og fikk sine forfatninger før de to tyske statene. Delstaten Rheinland-Pfalz antok et flagg med fargene svart, rødt og gult 10. mai 1948. Delstaten Württemberg-Baden, forløperen for dagens Baden-Württemberg, nedfelte flagget i svart, rødt og gult i forfatningen vedtatt 28. november 1946. Niedersachsens flagg og Saarlands flagg gjør også bruk av de tyske fargene.
I den sovjetiske okkupasjonssonen ble fargene svart, rødt og gult vedtatt 19. mars 1949 og nedfelt i grunnloven for Den tyske demokratiske republikk av 7. oktober samme år.Grunnlovsforsamingen i Vest-Tyskland kom raskt til enighet om at svart, rødt og gult skulle være Forbundsrepublikkens farger, men det fantes ulike oppfatninger om utformingen av flagget. Fra partiet CDU ble det framsatt forslag om et korsflagg etter skandinavisk mønster, da med gulkantet svart kors på rød duk. Flere andre forslag ble også forelagt forsamlingen, som likevel sluttet seg til tradisjonene fra 1848 og 1919 og dermed valgte å nedfelle trikoloren i svart over rødt over gult i grunnlovens paragraf 22.  Da grunnloven ble undertegnet 23. mai 1949 skjedde det under en særlig utformet «Forbundsstandart» i de tyske fargene.
De to tyske statene hadde da i praksis samme nasjonalflagg. Denne situasjonen vedvarte inntil 1. oktober 1959 da DDR satte sitt riksvåpen i midten av flagget. Vest-Tysklands flagg forble uforandret.
Til tross for splittelsen ble det under OL i Roma i 1960 og OL i Tokyo i 1964 benyttet et felles flagg for den samlede tyske kontingenten av utøvere. Dette hadde de olympiske ringene i hvitt i den midtre stripen.
I DDRs siste dager kunne man i demonstrasjoner mot kommunistregimet se landets flagg med riksvåpenet utskåret, slik at det etterlot et hull, en symbolsk parallell til oppstanden i Ungarn i 1956 og til Ceauşescus fall i Romania i julen 1989.Med gjeninnlemmelsen av territoriet til det tidligere DDR i det demokratiske Tyskland i 1990 ble flagget i svart, rødt og gult uten emblemer igjen nasjonalflagg også for områdene i øst.
DDR-flagget med emblemet skåret ut ble tatt i bruk etter gjenforeningen, blant annet som symbol for den føderale Stiftung zur Aufarbeitung der SED-Diktatur.
Som følge av nasjonalsosialistenes omfattende bruk av flagg og symboler i sin agitasjon og propaganda, og Øst-Tysklands tilsvarende praksis i etterkrigstiden, har flaggbruk vært sett på med en viss skepsis i Forbundsrepublikken. I etterkrigstiden har flagg derfor vært benyttet i begrenset grad i Tyskland, og da først og fremst vært i offisiell sammenheng. Dette endret seg i forbindelse med VM i fotball 2006 da tyskere i Forbundsrepublikken for første gang tok i bruk flagget i et omfang og på en måte som tilsvarer det som er kjent fra de skandinaviske land.Flagg og flaggbruk i dagens Tyskland reguleres gjennom en forordning av 1996, sist endret i 2005. Offentlige myndigheters anvendelse av flagget er regulert gjennom Forbundsregjeringens dekret av 22. mars 2005. Her fastsettes følgende offentlige flaggdager:
Valgdager ved valg til Europaparlamentet (ikke i alle av forbundslandene)Fra bygninger tilhørende statstjenesten i Berlin og Bonn flagges det daglig.
I tillegg til vanlige rektangulære er det i Tyskland, særlig i innlandet og i sørlige deler av landet, vanlig å benytte hengende bannerflagg festet til en stang i øvre kant. Dette gjelder flagg for delstater, byer og kommuner, såvel som for nasjonalflagget. Når nasjonalflagget utformes som hengende banner, gis stripene loddrett orientering, med den svarte stripen til venstre. 
Slike varianter av flagget kan benyttes også i offisiell sammenheng. Også statsflagget med riksvåpenet kan utformes som hengende banner. Dette har vært offisielt godkjent og regulert siden november 1996. Når statsflagget utformes som hengende banner snus også riksvåpenet, slik at det framstår som opprett. Riksvåpenet skal i hengende bannere plasseres i øvre del av duken.  
Størrelsesforholdet for hengende bannerflagg kan variere, blant annet avhengig av flaggstangens lengde, men 5:2 er vanlig.
Hakekorsflagget og andre nasjonalsosialistiske symboler er forbudt i Tyskland. Dette har medført at høyreekstremister og nynazister i stedet har benyttet flagg fra keiserrikets tid. I noen delstater anses derfor også bruken av keisertidens rikskrigsflagg som forstyrrelse av den offentlige ro og orden.
DDRs flagg var forbudt i Vest-Tyskland frem til 1969. Flagget ble ansett både som forfatningsstridig og som forstyrrelse av offentlig ro og orden, og offentlig bruk av flagget ble forhindret av politiet. Bruk av DDRs flagg utenfor Tyskland ble møtt med offisielle protester fra den vesttyske regjeringen, som ønsket å forhindre internasjonal anerkjennelse av DDR og dets flagg. DDRs flagg er i dag ikke forbudt i Tyskland.
Hans Hattenhauer, Deutsche Nationalsymbole: Geschichte und Bedeutung, 4. utgave, 2006
Jörg-M. Hormann og Dominik Plaschke: Deutsche Flaggen. Geschichte – Tradition – Verwendung, 2006
Ekkehard Kuhn: Einigkeit und Recht und Freiheit. Die nationalen Symbole der Deutschen, 1991
Petra Rösgen (red.): Flagge zeigen?: Die Deutschen und ihre Nationalsymbole, 2008

Tysklands herrelandslag i fotball som gjerne kalles Die Mannschaft (mannskapet), er det nasjonale fotballaget til Tyskland. Det blir administrert av Deutscher Fußball-Bund (DFB). DFB ble stiftet i 1900, og ble medlem av FIFA i 1904. Lag fra området for dagens Tyskland, deltok fra 1950 som henholdsvis Vest-Tyskland, Saarland og Øst-Tyskland (eller DDR). Republikken Saarland besto fra 1947 til 1956, og Øst-Tyskland fra 1949 til 1990. Dagens Tyskland (Vest-Tyskland) ble grunnlagt i 1949. Av de tre landslagene lyktes Vest-Tyskland å kvalifisere seg til samtlige VM, mens Øst-Tyskland bare deltok i 1974.
Tyskland har deltatt i samtlige VM-sluttspill bortsett fra VM i 1930, der de ikke stilte, og VM i 1950, der de ble nektet deltakelse. Tyskland har fire gull i VM (1954, 1974, 1990 og 2014), fire sølv (1966, 1982, 1986 og 2002) og fire bronse (1934, 1970, 2006 og 2010). Tyskland har aldri kommet dårligere enn på 10.-plass. I EM-sammenheng har Tyskland tre seire (1972, 1980 og 1996), tre sølv (1976, 1992, 2008) og to bronse 1988 og 2012.Landslaget har stor støtte i befolkningen, og er svært populært. Det har en rekke rivaler, flere knyttet til andre verdenskrig, men det er særlig Nederland og Italia som er Tysklands største rivaler. Tysklands spillestil var lenge forbundet med fysisk og taktisk godt spill uten store ballferdigheter før Jürgen Klinsmann introduserte en mer angrepsvillig stil med høyt tempo. Dette ble videreført av Joachim Löw. De siste årene har Tyskland også hatt flere spillere med ikke-tysk bakgrunn på landslaget.
Tysklands historie i fotball-sammenheng kan plasseres i tre perioder som passer godt med de tilsvarende i deres politiske periode. I begynnelsen frem til andre verdenskrig var Tyskland et stadig bedre utfordrerlag. I perioden som Vest-Tyskland vant de VM tre ganger og EM to ganger, mens de som Tyskland igjen har hatt omveltninger og moderniseringer. Tysklands første landskamp overhodet var i 1908 mot Sveits. Siden ble Sveits valgt som første motstander etter den første verdenskrigen (1920), etter den andre verdenskrigen (1948) og etter gjenforeningen av Vest- og Øst-Tyskland (1990).
Det tyske forbundet DFB ble grunnlagt i 1900 og noen uoffisielle landskamper ble spilt. Tyskland var ikke med på stiftelsesmøtet til FIFA, men sendte et telegram der de bekreftet at de ville godta betingelsene og bli medlem samme kveld. Likevel ble det ikke noen offisielle fotballkamper før i 1908.
Åtte år etter grunnleggelsen spilte Tyskland sin første offisielle A-landskamp mot Sveits. Tyskerne tapte kampen 3-5, og fortsatte med tap 1-5 mot England og 2-3 mot Østerrike. Året etter startet med et stygt tap for England, men deretter spilte Tyskland sin første kamp uten å tape med 3-3 mot Ungarn og seier 1-0 mot Sveits.Tyskland var med til OL i 1912 på den tiden der OL var den største konkurransen. Tyskland tapte hele 1-5 mot Østerrike, og røk rett ut. I «trøsterunden» vant Tyskland hele 16-0 over Russland, fortsatt den største seieren i landets historie. Deretter tapte de 1-3 mot Ungarn.
Etter første verdenskrig ble Tyskland og deres allierte utestengt under OL i 1920. Heller ikke i 1924 var Tyskland med, på tross av at FIFA hadde avslått et forsøk fra England på å kaste Tyskland ut av FIFA. Tyskland spilte derfor for det meste privatkamper mot nøytrale land som Sveits og skandinavisk motstand. I 1926 hadde Tyskland fått sin første hovedtrener i Otto Nerz.
Nerz var et ordensmenneske, og jobbet med disiplin, orden og trening. Han hadde lite til overs for den klassiske kunstnertypen, og flere spillere så problemer med dette styret.Tysklands første konkurranse ble derfor OL 1928, der de kom til kvartfinale og tapte 1-4 for vinneren Uruguay. Dette var den siste gangen OL fungerte som hovedturnering for fotball. Da fotball ikke ble arrangert i USA i 1932 og VM ble arrangert i 1930, kom et skifte. Tyskland, som var redusert økonomisk på grunn av depresjonen, ble ikke med til VM i 1930. Samme år, i 1930, bestemte England seg endelig for å spille sin første kamp mot Tyskland, en kamp som endte 3-3. Året senere møtte Tyskland Frankrike for første gang.
I 1934 ble Tyskland med på sitt første VM, VM i Italia etter at både de og Frankrike komfortabelt slo Luxembourg og kampen dem imellom ble overflødig. Under selve VM, som var i ren utslagsstil, startet Tyskland mot Belgia. Belgia ledet 2-1 til pause, men en tidlig utlikning gjorde det spennende, og et hat trick  av Edmund Conen mellom det 66. og 85. minutt gjorde at Tyskland vant kampen. Neste motstander var Sverige. Tyskland vant kampen 2-1 etter at Karl Hohmann scoret begge målene for Tyskland i andre omgang og Sverige reduserte mot slutten av kampen. I semifinalen ble det tap for det lovende Tsjekkoslovakia, mens det ble en overraskende 3–2-seier over en av forhåndsfavorittene, Østerrike, også kalt «Wunderteam». Dermed fikk Tyskland sin bronse.Etter at OL hadde konsentrert seg mer om amatørtankegangen, var selve turneringen av mindre betydning. Likevel stilte Tyskland opp under OL på hjemmebane i 1936 med flere spillere av de som kom til semifinalen i 1934. De begynte i åttendedelsfinalen i 1934 mot Luxembourg og vant komfortabelt 9-0. Neste motstander var Norge, som hadde vist noe fremgang. Kampen var i utgangspunktet åpen, men Norge vant 2-0, og Adolf Hitler, som hadde planer om å heller se roingen, gikk tidlig i protest. Otto Nerz fikk sparken, og  Sepp Herberger tok over.
Herberger gjorde et oppgjør mot treningsregimet til Nerz. Resultatet lot ikke vente på seg; «Breslau-elf», som laget ble kalt, vant 10 kamper og spilte én uavgjort, en statistikk hittil ikke slått av noen lag. Tyskland kvalifiserte seg også greit til VM i 1938 i Frankrike gjennom å lå Finland, Estland og Sverige. På grunn av Anschluss ble også flere av de beste østerrikske spillerne klare for Tyskland, men de to spillestilene og spillerne lot seg ikke forene i VM. Tyskland møtte Sveits i første runde og spilte uavgjort 1-1 etter ekstraomganger, men tapte omkampen 2-4. 
Tyskland hadde ikke levert, men fortsatte med privatlandskamper langt inn i krigen. Den siste landskampen til Tyskland under andre verdenskrig ble spilt den 22. november 1942 borte mot Slovakia.
Staten Vest-Tyskland ble opprettet imai 1949, mens Øst-Tyskland ble opprettet i oktober samme år. Uansett var Tyskland utestengt fra det første VM sammen med Japan. I 1950 ble det tyske fotballforbundet, nå altså som Vest-Tyskland, igjen tatt inn i varmen i FIFA. Samtidig ble Protektoratet Saars landslag godkjent. I 1952 ble Deutscher Fußball-Verband der DDR opprettet og DDRs herrelandslag var et faktum. Vest-Tysklands første kamp var mot Sveits. Vest-Tyskland møtte Saarland allerede i kvalifiseringen til VM i 1954, mens Vest- og Øst-Tyskland bare møttes én gang, i VM i 1974.
Tyskland overrasket alle allerede med seier i 1954, og meldte seg på som en fotballstormakt. De fulgte opp med sterke resultater på løpende bånd, inkludert en tapt finale i 1966, et nytt mesterskap i 1974, to tapte finaler på åttitallet før de igjen ble verdensmester i 1990. I tillegg fikk de med seg to europamesterskap i perioden, og var et av verdens beste land.
Øst-Tyskland på sin side kunne ikke skryte av dette. Det ble en rekke hederlige resultater, men alt i alt greide ikke Øst-Tyskland å kvalifisere seg til mer enn ett VM, i Vest-Tyskland i 1974. Øst-Tyskland lyktes bedre i OL, men som seniorer var det vanskeligere å leve i skyggen av Vest-Tyskland.
I 1950 spilte Vest-Tyskland igjen landslagsfotball da de spilte mot Sveits i Stuttgart. Dette var den første kampen til (Vest-)Tyskland på nøyaktig åtte år, da Vest-Tyskland møtte Sveits den 22. november 1950. Kampen endte 1-0 til Vest-Tyskland. Deretter kom flere privatlandskamper før Vest-Tyskland igjen deltok i et FIFA-arrangement, da kvalifiseringen til VM i 1954, fortsatt med Sepp Herberger som trener. Vest-Tyskland møtte Saarland og Norge, og etter 1–1 i Norge fortsatte tyskerne med 3–0 hjemme mot Saarland, 5–1 hjemme mot Norge og 3–1 borte mot Saarland. Dermed var Vest-Tyskland i VM.
I fotball-VM 1954 i Sveits havnet Vest-Tyskland i gruppe med storfavoritten Ungarn, og med Tyrkia og Sør-Korea i tillegg. På grunn av en regel som var innført før og ble fjernet etter dette VM, skulle de seedede lagene ikke møte hverandre, og heller ikke de useedede. Vest-Tyskland var useedet, og skulle møte Ungarn og Tyrkia, men ikke Sør-Korea. Vest-Tyskland startet med å slå Tyrkia komfortabelt 4–1, før de tapte stygt med 3–8 mot Ungarn, som dominerte med spillere som Nándor Hidegkuti, Sándor Kocsis og Ferenc Puskás. Vest-Tyskland endte a poeng med Tyrkia, og måtte spille omkamp. Den vant Vest-Tyskland 7–2 med Max Morlock som tremålsscorer. Neste motstander var Jugoslavia. Vest-Tyskland tok ledelsen med et jugoslavisk selvmål, og Helmut Rahn satte inn 2–0 mot slutten. I semifinalen møtte de et habilt, men ikke så godt Østerrike, og Vest-Tyskland vant hele 6-1, inkludert to straffemål ekspedert av Fritz Walter. 
Finalen var mot Ungarn, som hadde vunnet etter ekstraomganger over Uruguay. Enda Uruguay hadde tapt 1–3 mot Østerrike i bronsefinalen, noe som kunne tolkes til at Vest-Tysklands innsats de siste kampene var imponerende, var Ungarn store favoritter. Riktignok hadde Vest-Tyskland spart fem spillere (førstekeeper Toni Turek, Karl Mai, Morlock, Ottmar Walter og Hans Schäfer), men kvaliteten var uansett så stor i Ungarns lag at det skulle bli en grei ungarsk seier.
Det ble det ikke. Det tunge regnet under finalen den 4. juli passet vesttyskerne, som kalte det Fritz Walter-vær. Dette stoppet ingen av lagene. Ungarn tok ledelsen 2-0 før det var spilt 8 minutter, Morlock reduserte i det 10. minutt og Rahn utliknet i det 18. Deretter ble det ikke flere mål, men mye intenst spill, helt frem til Rahn scoret vinnermålet i det 84. minutt. Den tyske legendariske kommentatoren Herbert Zimmermann kommenterte: «Rahn må skyte bakfra, Rahn skyter - MÅL, MÅL, MÅL, MÅL!», en rapportering som fortsatt regnes blant legendene i tysk kringkastingshistorie.  Den tyske seieren blir fortsatt kalt for «Das Wunder von Bern» (underet i Bern).For Vesttysk selvfølelse var det en stor betydning. Begrepet «Wir sind wieder wer» («vi er noen igjen») dukket opp, salget av Adidas-sko («skoene som vant VM») og TV-apparater eksploderte og den vesttyske økonomien gikk opp. Til og med i Øst-Tyskland hadde dette betydning.Vest-Tyskland hadde fornyet tro på seg selv. De hadde automatisk kvalifisering til neste VM som regjerende mestre. Øst-Tyskland på sin side tapte kvalifiseringen mot Tsjekkoslovakia og Wales med seier hjemme mot Wales som eneste poeng. Saarland ble inkludert i Vest-Tyskland i 1957, og spilte derfor ikke kvalifisering.
I fotball-VM 1958 i Sverige møtte Vest-Tyskland Nord-Irland, Tsjekkoslovakia og Argentina. Argentina var blant forhåndsfavorittene, så gruppen var tøff. Likevel imponerte de regjerende mesterne med 3-1 mot Argentina etter mål av Helmut Rahn og Uwe Seeler. Gruppen begynte som en alle-slår-alle der Nord-Irland slo Tsjekkoslovakia. Deretter slo Argentina Nord-Irland mens Vest-Tyskland hentet opp 0-2 til 2-2 og greide uavgjort mot Tsjekkoslovakia. Mot Nord-Irland ble det igjen uavgjort for Vest-Tyskland etter at Nord-Irland tok ledelsen 1-0 og 2-1. I kvartfinalen slo Vest-Tyskland nok en gang Jugoslavia, og nok en gang avgjorte Helmut Rahn. I semifinalen gikk det ikke så bra. Mot et svært lovende hjemmelag gikk det ikke, og Sverige vant 3-1 etter at Vest-Tyskland tok ledelsen etter 28 minutter og Sverige utliknet. De to siste målene kom i det 81. og 88. minutt for Sverige, som spilte med en mann mer etter at Erich Juskowiak ble utvist. I bronsefinalen mot Frankrike tapte Vest-Tyskland 3–6 mot Frankrike med Just Fontaine i storform som scoret 4.
Vest-Tyskland takket nei til å bli med på EM da det startet opp i 1960. Øst-Tyskland på sin side deltok, men røk ut mot Portugal i første runde. Derfor var neste turnering i 1962. Vest-Tyskland havnet i kvalifiseringsgruppe til den turneringen med Nord-Irland og Hellas, og vant først knepent borte mot Nord-Irland, så klart borte mot Hellas. I hjemmemøtene vant de med ett mål mot begge lagene, og vant dermed gruppen. Øst-Tyskland havnet sist i sin gruppe med Ungarn som vinner og Nederland poenget foran Øst-Tyskland.
I fotball-VM 1962 i Chile havnet Vest-Tyskland i gruppe med vertslandet, Italia og Sveits. Vest-Tyskland begynte mot Italia, og spilte uavgjort 0–0 mot Italia, slo Sveits 2–1 og Chile 2–0. For tredje VM på rad møtte Vest-Tyskland Jugoslavia i kvartfinalen. Denne gangen vant Jugoslavia 1–0.Tyskland kom altså kortere i 1962 enn i 1958, som igjen stoppet tidligere enn 1954. Likevel hadde Vest-Tyskland markert seg som et topplag. Vest-Tyskland valgte fortsatt å ikke stille opp i EM i 1964. Samtidig bestemte etter hvert DFB seg for å danne en profesjonell liga, Bundesliga i 1963, delvis for å gjøre nivået høyere på vesttysk fotball. Samtidig kom det nye stjerner som etter hvert ble store fotballnavn både i Tyskland og verden: Franz Beckenbauer, Wolfgang Overath, Sepp Maier og Reinhard Libuda.
Neste oppgave ble å kvalifisere seg til VM i England. Sepp Herberger gikk av i en alder av 67 år. Helmut Schön tok over før kvalifiseringen. I kvalifiseringen møtte Vest-Tyskland Sverige og Kypros. Etter 1–1 mot Sverige i Berlin og hver sin komfortable seier over Kypros, var det kampen i Sverige som avgjorde. Vest-Tyskland vant 2–1, og etter at begge igjen slo Kypros, gikk Vest-Tyskland til VM. Øst-Tyskland møtte Ungarn og Østerrike. De to første kampene, borte mot Østerrike og hjemme mot Ungarn, endte 1–1, mens den tredje, borte mot Ungarn, endte 3–2 til Ungarn. Da hjalp det ikke Øst-Tyskland at de slo Østerrike 1–0 hjemme.
Det vesttyske landslaget kom til Storbritannia maksimalt som outsider. England, regjerende mester Brasil, europamester Spania og muligens Sovjetunionen var større favoritter. Vest-Tyskland kom i gruppe med Argentina, Spania og Sveits. Vest-Tyskland, nå med en profesjonell liga i ryggen, startet med 5–0 mot Sveits med Beckenbauer og Helmut Haller som tomålsscorere. Deretter fortsatte de med 0–0 mot Argentina og 2–1 mot Spania, her med Uwe Seeler som matchvinner. Vest-Tyskland gikk dermed videre til kvartfinalen etter å ha slått ut regjerende europamester Spania.I kvartfinalen møtte tyskerne Uruguay, som de slo hele 4–0 etter to mål av Haller, et av Beckenbauer og et av Seeler. Vest-Tyskland så ut som et topplag igjen. I semifinalen møtte Vest-Tyskland Sovjetunionen i en intens match som endte 2–1 til Vest-Tyskland etter mål av Haller og Beckenbauer, sistnevnte som matchvinner.
Finalen mot England er en av de mest legendariske i VM-historien. Kampen begynte med vesttysk ledelse ved Haller etter 12 minutter, før Geoff Hurst utliknet etter 18. Deretter gikk Martin Peters opp i 2–1 for England, og i det nest siste spilleminutt utliknet Wolfgang Weber. Kampen gikk til ekstraomganger, der Hurst scoret et i ettertid svært kontroversielt mål, kontroversielt fordi det var usikkerhet om ballen var over dødlinjen. Etter det kjempet Vest-Tyskland, men det ble Hurst som fikk satt det siste målet og dermed 4–2 til England. Vest-Tyskland tapte dermed kampen som fra britisk side var overlesset med symboler og referanser til andre verdenskrig.Etter å ha stått over to ganger, bestemte Vest-Tyskland seg endelig for å prøve EM. I kvalifiseringen til EM i 1968 møtte Vest-Tyskland Albania og Jugoslavia. Vest-Tyskland begynte brutalt med å slå Albania hele 6–0 hjemme med en ung og svært lovende Gerd Müller. Deretter tapte de 0–1 borte for Jugoslavia, men slo deretter Jugoslavia 3–1 hjemme. Dermed gjensto det bare å slå Albania borte for å holde liv i EM-drømmen. Merkelig nok for Vest-Tyskland endte kampen 0–0, og Vest-Tyskland var ute. Dette var første og, per desember 2013 eneste, gang Vest-Tyskland ikke kvalifiserte seg til EM eller VM. Øst-Tyskland deltok ikke.
Vest-Tysklands kvalifisering til VM i 1970 var preget av knepne seire. Første kamp, borte mot Østerrike, endte med 2–0 etter mål av Gerd Müller og østerriksk selvmål. Deretter fulgte Vest-Tyskland opp med 1–0 borte mot Kypros med mål i det siste spilleminutt, igjen av Müller. Borte mot Skottland ble det uavgjort 1–1 etter at Müller igjen scoret det tyske målet. I sin fjerde kamp på rad ble Müller Vest-Tysklands eneste målscorer da de tom imot Østerrike og vant 1–0, nok en gang etter et mål helt mot slutten av kampen. Hjemme mot Kypros boblet det imidlertid over, og Vest-Tyskland vant hele 12–0, denne gangen med en rekke målscorere. Flest scoret Müller med 4, fulgt av Overath med 3, Haller med 2 og tre spillere med ett hver. Vest-Tyskland møtte deretter Skottland til det som lå an til å bli en gruppefinale. Skottene tok ledelsen, tyskerne utliknet og gikk opp i ledelsen, Skottland utliknet. Libuda scoret vinnermålet for Vest-Tyskland, som dermed vant 3–2.
DDR var i gruppe med Italia og Wales. De begynte med en god uavgjort mot Italia og fortsatte med to seire over Wales, men i gruppefinalen borte mot Italia tapte de 3-0 og var ikke videre. Dermed ble det heller ikke nå VM på Øst-Tyskland.
Vest-Tyskland hadde altså kjempet seg til VM uten helt å overbevise. I VM fikk de en på papiret svært grei oppgave i gruppe med Marokko, Bulgaria og Peru. I den første kampen tok faktisk Marokko ledelsen før Seeler utliknet og Müller ble matchvinner med 2–1. Også mot Bulgaria kom Vest-Tyskland bakpå, men snudde ved utlikning av Libuda, tre mål av Müller (ett på straffe) og ett av Seeler. Bulgaria fikk et trøstemål så kampen endte 5–2 til Vest-Tyskland. I gruppefinalen mot Peru var igjen Müller avgjørende. Han scoret et ekte hat trick mellom det 19. og det 39. minutt. Perus store spiller Teófilo Cubillas reduserte før pause. Det ble ingen mål i andre omgang, så Vest-Tyskland vant 3–1 og ble puljevinner. 
I kvartfinalen møtte Vest-Tyskland England igjen som en reprise på forrige VM-finale. Denne gangen var det England som tok ledelsen med 2–0, før Franz Beckenbauer reduserte på et velplassert skudd som Englands keeper Peter Bonetti har fått uforholdsmessig mye skyld for. Uwe Seeler utliknet på hodet med ryggen mot mål i det 82. minutt. Kampen gikk til ekstraomganger, som ble avgjort av Gerd Müller på hans spesialitet, å stå på rett sted til rett tid. Semifinalen mot Italia var ikke noe mindre jevn. Italia tok ledelsen 1–0 og holdt den til det nittiende minutt, da Vest-Tyskland utliknet. Kampen gikk til ekstraomganger, som Gerd Müller scoret på igjen og ga Vest-Tyskland ledelsen. Italia utliknet og tok ledelsen mot slutten av første ekstra omgang. Nok en gang scoret Müller, så det sto 3–3. Minuttet etterpå gikk Italia opp til 4-3 som sto seg kampen ut. Kampen regnes blant de beste, og ble omtalt som «århundrets kamp».. Vest-Tyskland slo Uruguay 1–0 i bronsefinalen. Gerd Müller endte på 10 scoringer, som var nok til å bli mesterskapets toppscorer.
VM i 1970 hadde vært en opptur etter en dårlig EM, og etablert Vest-Tyskland som en stormakt i VM-sammenheng. Neste hinder var EM i 1972. Vest-Tyskland startet svakt med 1–1 mot Tyrkia hjemme, der Müller igjen scoret vesttyskernes eneste mål, for øvrig på straffe. Deretter ble det en ny knepen seier, 1–0 borte mot Albania, igjen med Müller som eneste målscorer. Ting snudde borte mot Tyrkia, der Vest-Tyskland vant hele 3–1 etter to mål av Müller. De fortsatte med 2–0 hjemme mot Albania og 3–1 borte mot Polen. I den siste kampen, hjemme mot Polen, endte det 0–0, men Vest-Tyskland var allerede kvalifisert til kvartfinalen, som var del av kvalifiseringen. Der møtte Vest-Tyskland igjen England. Etter 3–1-seier borte, ble det en kontrollert 0–0 hjemme, og Vest-Tyskland var i semifinalen, det vil si det offisielle EM.
Øst-Tyskland var i en tøff gruppe med Jugoslavia, Nederland og Luxembourg. Etter en imponerende seier hjemme over Nederland og to kontrollerte seire over Luxembourg, ble det tap 1–2 hjemme mot Jugoslavia. Det ble fulgt opp med tap for Nederland borte og uavgjort 0–0 mot Jugoslavia i Jugoslavia. Øst-Tyskland hadde med seier i den siste gruppen vunnet puljen, men greide bare 0–0, som holdt for Jugoslavia.
I selve EM møtte Vest-Tyskland Belgia, og vant 3–1. I finalen møtte de Sovjetunionen, et lag de allerede hadde slått 4–1 tidligere; denne gangen og vant de 3–0 i en overbevisende stil, igjen med Müller som tomålsscorer. Dette var Vest-Tysklands andre store triumf. Gjennom sitt spill og gode prestasjoner påvirket landslaget hele fotballen med sin stil og spillesystem. Landslagets stamme bestod av spillere fra Bayern München og Borussia Mönchengladbach.De nykronede europamesterne trengte ikke å kvalifisere seg til neste VM, fordi det gikk på hjemmebane. Øst-Tyskland møtte Romania, Finland og Albania. Etter en sterk 5–0 hjemme mot Finland og en grei 2–0 hjemme mot Albania, ble det bortetap for Romania. Deretter ble det en ny sterk seier over Finland borte. Ettersom Romania hadde spilt uavgjort borte mot Finland, var det klart at hjemmekampen til DDR mot Romania ville avgjøre. Øst-Tyskland vant 2–0, og etter 4–1 borte mot Albania var Øst-Tyskland for første og eneste gang klare for et mesterskap.
Etter trekningen endte Øst- og Vest-Tyskland i samme gruppe i VM i 1974, sammen med Chile og Australia. Vest-Tyskland slo Chile 1–0 og Øst-Tyskland slo Australia 2–0. Deretter slo Vest-Tyskland Australia 3–0 mens Øst-Tyskland spilte uavgjort 1–1 mot Chile. Da Vest- og Øst-Tyskland møttes var begge lagene allerede klare etter at Chile bare greide 0–0 mot Australia. Kampen mellom øst og vest ble tett, men endte med østtysk seier 1–0 etter vinnermål av Jürgen Sparwasser. Det ble delt ut tre gule kort, alle til østtyske spillere, men kampen var preget av respekt og kamp på midtbanen. Kampen dem imellom handlet om langt mer enn å vinne gruppen, og det var sterke politiske poeng. Kampen ble også den eneste offisielle kampen mellom de to landslagene så lenge de to eksisterte.Seieren ga Øst-Tyskland seieren i puljen. Paradoksalt nok viste dette seg å være uheldig, ettersom Brasil endte bak Jugoslavia i sin gruppe og Argentina bak Polen i sin. Med Nederland som tredje lag i andre pulje ble det for vanskelig for Øst-Tyskland, som innledet med ettmålstap for Brasil og deretter tomålstap for Nederland før det ble uavgjort mot Argentina. Vest-Tyskland fikk i stedet møte Polen, Sverige og Jugoslavia. Vest-Tyskland slo først Jugoslavia 2–0 som en slags hevn for tapet i 1962, og så slo de Sverige 4–2 som en slags hevn for 1958. I den tredje kampen mot Polen ble det jevnere, men Müller var der og scoret kampens eneste mål.
Som gruppevinner møtte Vest-Tyskland Nederland i finalen. Kampen ble sett på som svært symbolsk. Nederlands spillestil hadde imponert, og de gikk ut hardt mot Vest-Tyskland. De første 80 sekundene var tyskerne aldri i nærheten av ballen, og et godt løp fra Johan Cruijff ble ureglementert stoppet av Uli Hoeneß. Det resulterte i en straffe som Johan Neeskens satte i mål. Nederland dominerte en stund til i finalen uten å score, men så fikk Vest-Tyskland mer kontroll på nederlenderne, Berti Vogts begynte å få kontroll på Cruijff og tyskerne greide å ta over kontrollen i kampen. Først ble det straffe til Vest-Tyskland igjen etter at Bernd Hölzenbein ble felt i straffefeltet. Paul Breitner utliknet fra ellevemeteren. I det 43. minutt ble Jürgen Grabowski frispilt på Vest-Tysklands høyre side og la et flott innlegg inn i boksen der Gerd Müller tok imot dårlig, men greide å få kontroll på ballen og satte den inn i mål. Vest-Tyskland vant 2–1. Dette ble Gerd Müllers og Jürgen Grabowskis siste mål og siste kamp for Vest-Tyskland. Müller ga seg med 14 mål i VM, noe som var det høyeste frem til Ronaldo passerte ham i VM i 2002. Senere har også Miroslav Klose kommet opp på 14 mål.Kampen ble ofte omtalt som en der Vest-Tyskland vant kampen, men Nederland hjertene, noe som i ettertid er blitt korrigert fra enkelte hold. Tyskland ble da det første land som var både regjerende europamester og verdensmester. Dette ble ikke gjentatt før Frankrike greide det i 2000 og Spania i 2010.
I kvalifiseringen til EM i 1976 spilte DDR i gruppe med Island, Frankrike og Belgia. Det var tendenser til at alle slo alle, for eksempel spilte Øst-Tyskland uavgjort mot Island hjemme, men tapte borte, de spilte uavgjort hjemme mot Frankrike og slo dem borte og spilte uavgjort mot Belgia hjemme og slo dem borte. Resultatet ble at Øst-Tyskland endte rett bak Belgia, og dermed ikke var videre. Vest-Tyskland spilte uavgjort borte mot Hellas og Bulgaria og vant 1–0 borte mot Malta. Vest-Tyskland fortsatte med 1–1 hjemme mot Hellas og knepne 1–0 hjemme mot Bulgaria. De slo derimot Malta hele 8–0. Enda Vest-Tyskland ikke hadde noen klar erstatter for Müller, begynte Jupp Heynckes å markere seg. I kvartfinalen møtte Vest-Tyskland Spania, og spilte 1–1 borte og vant 3–1 hjemme. I EM ble det semifinale mot Jugoslavia, der Vest-Tyskland lå under 0–2 og snudde det til 4–2 etter ekstraomganger med tre mål av Dieter Müller. I finalen møtte de Tsjekkoslovakia. Igjen lå de under 0–2, og igjen utliknet de med 2–2 av Dieter Müller. Det ble ikke mål i ekstraomgangene, og kampen gikk til den første straffesparkkonkurransen i et FIFA-arrangement. De to lagene konverterte hver sin straffe frem til Tysklands fjerde, som Uli Hoeneß sendte vidt over. Avgjørelsen falt da på Antonín Panenkas skuldre, og hans straffe er blant de mest kjente i fotballhistorien. Han løp frem til ballen og stoppet og sendte ballen i en fin bue midt i målet etter at Sepp Meier hadde slengt seg til venstre. Dette var Vest-Tysklands første straffesparkkonkurranse og den første og hittil eneste de har tapt.
EM var dermed ikke forsvart. Det sto nå om VM. Som regjerende mester var Vest-Tyskland automatisk kvalifisert. Øst-Tyskland havnet i en i utgangspunktet overkommelig gruppe med Østerrike, Tyrkia og Malta. En knepen borteseier og en overlegen hjemmeseier over Malta og en hjemmeseier over Tyrkia holdt ikke, for de tre siste kampene endte uavgjort, mens Østerrike slo Tyrkia i begge kampene. Dermed tapte Øst-Tyskland igjen i kvalifiseringen.
Vest-Tyskland på sin side havnet i VM i 1978 i gruppe med Polen, Tunisia og Mexico. På papiret en vanskelig motstander i Polen og ellers overkommelig motstand. Det begynte med 0–0 mot Polen og deretter 6–0 mot Mexico. Mot Tunisia ble det 0–0, noe som kostet Vest-Tyskland gruppeseieren. Tyskland gikk til neste runde mot Italia, Nederland og Østerrike. Vest-Tyskland innledet med 0–0 mot Italia, og fortsatte mot Nederland i en reprise på finalen. Vest-Tyskland tok ledelsen tidlig, men Nederland utliknet. Vest-Tyskland økte og hadde seieren til det 82. minutt, da Nederland utliknet. Nederland lå to poeng foran, og det var umulig for Vest-Tyskland å gå forbi både dem og Italia. Dermed var finalen umulig å nå foran siste kamp mot Østerrike, som Vest-Tyskland til alt overmål tapte 2–3.
En ny generasjon spillere tok Vest-Tyskland tilbake til toppen etter et mislykket VM i 1978. Schön gikk av etter et VM-gull (1974), et VM-sølv (1966), en VM-bronse (1970), et EM-gull (1972) og et EM-sølv (1976). Den nye landslagssjefen ble Jupp Derwall som i mange år hadde vært assistenttrener. 
Mot slutten av Schöns periode hadde det kommet inn nye spillere som Derwall tok over. Han la til sine egne, og mønstret et lag med profiler som Harald Schumacher, Uli Stielike, Lothar Matthäus, Hans-Peter Briegel og Karl-Heinz Rummenigge. EM hadde nå skiftet karakter, og det var noe enklere å komme dit. Vest-Tyskland spilte mot Wales, Tyrkia og Malta, og det begynte svakt. Først ble det 0–0 mot Malta borte, før det gjentok seg borte mot Tyrkia. Wales hadde to seire på rad, men da Vest-Tyskland besøkte Wrexham, ble det 2–0 til vesttyskerne. Vest-Tyskland fulgte opp med 5–1 hjemme mot Wales, 2–0 hjemme mot Tyrkia og hele 8–0 mot Malta. Dermed var Vest-Tyskland i EM.
Øst-Tyskland spilte uavgjort borte mot Polen og tapte begge kampene for Nederland, men slo Sveits og Island begge gangene, samtidig som de også slo Polen hjemme. Det holdt bare til tredjeplass i gruppen.
I EM i Italia hadde gruppespill blitt innført, og Vest-Tyskland var i gruppe med Tsjekkoslovakia, Nederland og overraskelsen Hellas. Vest-Tyskland startet med 1–0 mot Tsjekkoslovakia og fulgte opp med 3–2 mot Nederland i en kamp der Klaus Allofs scoret alle de tyske målene. Mot Hellas ble det 0–0 for tyskerne, som hvilte noen av sine beste spillere. I finalen møtte Vest-Tyskland Belgia, og vant 2–1 etter to mål av Horst Hrubesch, som ble skilt av et belgisk mål. Hrubesch var egentlig ikke i førsteelleveren, og kom på da Klaus Fischer brakk benet.
Forventningene var store fram mot VM i Spania 1982. Vest-Tyskland vant samtlige kamper i sin kvalifisering, og gikk rett videre. Øst-Tyskland på sin side slo Malta, men tapte for Polen i begge kampene. Dermed ble de hjemme. 
Vest-Tyskland kom i en i utgangspunktet overkommelig gruppe mot Østerrike, Algerie og Chile. Tyskerne tapte overraskende åpningskampen 1–2 for Algerie i en kjempeskrell. Deretter ble det 4–1 mot Chile med Rumenigge som tremålsscorer. I den siste kampen hadde Vest-Tyskland og Østerrike resultatet i den andre kampen å spille på. Algerie vant 3–2, og da holdt det for Vest-Tyskland å vinne med ett eller to mål. Vest-Tyskland scoret tidlig, og resten av kampen var stort sett kjedelig. Det ble antatt avtalt spill, og både Algeries og Vest-Tysklands fans ble rasende. Derwall måtte forsvare jobben, og gjorde det med å si at de var her for å gå videre, ikke for å spille fotball. FIFA bestemte seg etter denne kampen at de to siste kampene i et gruppespill skulle spilles sist. Imidlertid var ikke alle like opprørt. Dag Solstad argumenterte for at han hadde gjort akkurat det samme, og at dette foregikk hele tiden.Det forandret ingenting. Vest-Tyskland gikk videre til neste gruppe, der de møtte Spania og England. Vest-Tyskland spilte målløst uavgjort mot England og slo Spania 2–1, og da England og Spania spilte 0–0, var Vest-Tyskland videre til semifinale. Der møtte de Frankrike i en kamp som ble sterkt markert på grunn av én hendelse. Michel Platini spilte frem Patrick Battiston, som var nære ved å være alene med keeper. Vest-Tysklands keeper Harald «Toni» Schumacher hoppet opp og vred hoften slik at den gikk rett i Battiston. Battiston mistet tenner og gikk i koma. Schumacher så uinteressert ut og ville spille ballen ut igjen. Kampen sto da 1–1, og det ble også resultatet etter 90 minutter. I første ekstraomgang tok Frankrike ledelsen med to mål, og så ut til å vinne, da Vest-Tyskland satte inn Rummenigge. Det ga øyeblikkelig effekt, Rummenigge satte inn 2–3 selv, og Klaus Fischer utliknet på brassespark. Dermed ble det 3–3 etter ekstraomganger. I straffesparkkonkurransen hadde Vest-Tyskland lært, og vant 5–4 etter at Schumacher reddet det avgjørende straffesparket.Vest-Tyskland møtte et svært defensivt Italia i finalen. Kampen ble deretter, en taktisk kamp uten store sjansene. Det ble straffe til Italia, men skuddet gikk langt utenfor. Først i andre omgang scoret Italia ved Paolo Rossi, og Vest-Tysklands behov for å presse gjorde dem sårbare bakover, og Italia scoret to ganger til før Vest-Tyskland fikk et trøstemål ved Breitner. Italia, som sannsynligvis hadde flere nøytrale tilhengere, ble verdensmestre.Vest-Tyskland møtte igjen flere kjenninger i kvalifiseringen til EM i 1984. Først tapte de overraskende borte mot Nord-Irland, før de slo Albania knepent og Tyrkia klart borte. Uavgjort borte og seier hjemme over Østerrike gjorde at Vest-Tyskland var med i kampen igjen. De fulgte opp med en klar hjemmeseier over Tyrkia, men tapte igjen mot Nord-Irland, nå hjemme. En knepen seier over Albania hjemme gjorde at Vest-Tyskland likevel var videre ettersom Nord-Irland tapte borte for Østerrike og Tyrkia og spilte uavgjort mot Albania. Målforskjellen reddet Vest-Tyskland. Øst-Tyskland begynte med tre tap, to mot Belgia og ett mot Skottland, og på tross av en uavgjort og to seire i de siste kampene, var de aldri helt med i kampen, som ble vunnet av Belgia.EM i 1984 ble dermed med Vest-Tyskland igjen som eneste tyske deltaker. Det endte svakt for Vest-Tyskland. Etter uavgjort mot Portugal og seier over Romania, tapte Vest-Tyskland for Spania og endte på tredjeplass bak Spania og Portugal. Dette ble Jupp Derwalls siste kamp som trener.Franz Beckenbauer tok over som ny landslagssjef, på tross av at han manglet enhver form for formell trenerutdannelse eller -erfaring. Han hadde et Vest-Tyskland som ikke hadde imponert de siste to mesterskapene å jobbe med. Beckenbauers første oppdrag var å kvalifisere Vest-Tyskland til VM i 1986. Med Rudi Völler som målscorer (han var også med under EM i 1984) sammen med blant andre Rummenigge, greide Vest-Tyskland de viktige, men knepne seierne hjemme mot Sverige, borte mot Malta (igjen med ett mål) og borte mot Portugal. Deretter ble det to sterke seire hjemme mot Malta og borte mot Tsjekkoslovakia. Uavgjort borte mot Sverige ble fulgt av hjemmetap for Portugal. Da var allerede Vest-Tyskland gruppevinner, og de forsterket dette med uavgjort mot Tsjekkoslovakia i Vest-Tyskland.
Øst-Tyskland var svært nære. Etter en svak åpning med tap for Jugoslavia hjemme og Frankrike og Bulgaria borte i tillegg til seier over Luxembourg borte, snudde det for DDR. De slo Frankrike, Luxembourg og Bulgaria hjemme og Jugoslavia borte. Det holdt ikke til seier, men var nære ved.
VM i 1986 i Mexico var Beckenbauers første mulighet til å vise seg frem. Vest-Tyskland var nå plassert i gruppe med Uruguay, Skottland og Danmark. Det begynte med en uavgjort 1–1 mot Uruguay der Alfons utliknet seks minutter før slutt. Deretter snudde Vest-Tyskland 0–1 til 2–1 ved Allofs og Völler. Mot Danmark ble det et overraskende 0–2. Det holt til avansement som nest beste lag til åttendedelsfinalen. Der møtte Vest-Tyskland Marokko igjen, og Matthäus ble matchvinner tre minutter før slutt. Deretter var det 0–0 etter ekstraomganger mot Mexico, og det ble avgjort på straffesparkkonkurranse til Vest-Tysklands fordel. I semifinalen møtte Vest-Tyskland Frankrike igjen, men kampen ble helt annerledes enn sist møte. Vest-Tyskland vant 2–0 etter mål av Andreas Brehme og Völler. 
Dermed var Vest-Tyskland i sin tredje VM-finale på fire VM. Motstander var Argentina. Argentina tok en 2–0-ledelse og holdt den nesten inn, men i det 74. og 80. minutt reduserte og utliknet Vest-Tyskland med henholdsvis Rummenigge og Völler. Tre minutter senere tok Argentina imidlertid ledelsen på nytt, og nå ga de den ikke fra seg. På sitt første forsøk hadde Beckenbauer greid å ta sølv i VM. Det ble imidlertid legenden Rummenigges siste kamp på landslaget.
VM ble fulgt av EM i 1988, igjen på hjemmebane for Vest-Tyskland. Øst-Tyskland på sin side var sammen med Sovjetunionen det klart beste laget i sin gruppe, der Frankrike skuffet og Norge og Sverige ikke skapte store motstanden. Imidlertid rotet Øst-Tyskland bort seiersmulighetene med uavgjort mot Frankrike og Norge samtidig som de tapte borte mot Sovjetunionen. Dermed kom Sovjetunionen til EM på bekostning av DDR.
I EM var Vest-Tyskland plassert i gruppe med Italia, Spania og Danmark. I den første kampen spilte Vest-Tyskland og Italia uavgjort 1–1, mens i den andre vant Vest-Tyskland over Danmark med 2–0 med scoringer av Olaf Thon og en svært lovende Jürgen Klinsmann. Det ble også 2–0 med to mål av Rudi Völler mot Spania.
Vest-Tyskland kom dermed til semifinale mot et svært godt Nederland. Vest-Tyskland tok ledelsen på straffe ved Matthäus, men Nederland snudde kampen og vant 2–1. Dermed ble det bronse for Vest-Tyskland.
Det tyske maskineri var kjent for å kunne holde ut og redusere og utlikne på kondisjon og samhold. På 1990-tallet begynte imidlertid Tyskland, nå samlet, å falle noe tilbake. Det begynte best mulig, men deretter ble det litt opp og ned. Sitt varemerke kjent har Tyskland bare levert gode resultater i VM, mens i EM varierte resultatene stort.
Imidlertid skjedde noe fra 2006 av som skapte betydning. Vest-Tyskland begynte å bli mer angrepsorientert og mer personfokusert. Profilene gikk fra å være de kloke lederskikkelsene til å bli de målfarlige finspillerne. Det typisk tyske ble altså erstattet av noe som hadde mer folkelig appell. Dette medførte i og for seg relativt gode resultater, men ingen øyeblikkelig gevinst i medaljer.
Der Vest-Tyskland var i begge VM-finalene på 1980-tallet, innledet med å bli europamester og kom til semifinalen i 1988, var 1990-tallet mer varierende for Tyskland. Gevinsten var større, men samtidig var det tegn, særlig i 1994 og 1998, til at ting ikke bare gikk på skinner. Andre landslag tok over den sterke dominansen, og det var usikkert hvilken linje landslaget skulle ta.
I sin aller siste kvalifisering ble Øst-Tyskland heller ikke gode nok. Etter seier over Island i åpningen, kom det tre tap på rad, to for Tyrkia og et for Sovjetunionen. Uavgjort og tap mot Østerrike gjorde at seire over Island og Sovjetunionen ikke hjalp.
Vest-Tyskland fikk det bedre til. Uavgjort både borte og hjemme mot Nederland og uavgjort borte mot Wales var poengtapene, og ellers ble det seier hjemme mot Wales og hjemme og borte mot Finland. Dette holdt til andreplass i gruppen bak Nederland, som slo Wales begge gangene. Andreplass holdt til avansement.
I VM var Vest-Tyskland plassert i gruppe med Jugoslavia, Colombia og De forente arabiske emirater. Matthäus, Klinsmann og Völler scoret hver sine mål, Matthäus to, i 4–1-seieren over Jugoslavia. De samme målscorerne scoret mot De forente arabiske emirater, denne gangen med Völler som tomålsscorer i 5–1-seieren. Mot Colombia ble det poengdeling etter at det sto 0–0 helt til slutten, og Littbarski scoret i det 89. minutt og Colombia utliknet tre minutter på overtid.
Vest-Tyskland gikk videre som gruppevinner og møtte Nederland igjen. Kampen ble spilt i Milano, og tre spillere fra Vest-Tyskland (Klinsmann, Brehme og Matthäus) spilte for Inter, mens tre nederlendere (Frank Rijkaard, Marco van Basten og Ruud Gullit) spilte for Milan. Kampen endte 2–1 til Vest-Tyskland etter mål av de to Inter-spillerne Andreas Brehme og Jürgen Klinsmann. I kvartfinalen møtte Vest-Tyskland Tsjekkoslovakia i en kamp som ble avgjort med et straffespark i midten av første omgang. Den ble konvertert av Matthäus. Heller ikke semifinalen ble noe målshow i dette VM. England var motstander igjen, og det endte 1–1 etter at Brehme og Lineker scoret hvert sitt mål. Ingen mål under ekstraomgangene medførte at det ble straffesparkkonkurranse. Mens Vest-Tyskland var vant til straffespark, var dette nytt for England, og det ble vesttysk rutine som avgjorde.I finalen møtte Vest-Tyskland nok en gang Argentina. Der forrige finale var målrik og spennende, var denne det motsatte. I en kamp som ble karakterisert som både stygg og kjedelig, vant Vest-Tyskland på en straffe scoret av Brehme i det 85. minutt. Det forandret ikke det faktum at Vest-Tyskland ble verdensmestre.
Kort tid etterpå ble Tysklands to deler gjenforent, og Øst-Tyskland opphørte som landslag. Som en konsekvens av dette ble Deutscher Fußball Verband der DDR slått sammen med Deutscher Fußball Bund. Fra nå av var det igjen korrekt å snakke om Tyskland og et tysk landslag.
Etter VM-finalen i 1990 trakk Beckenbauer seg tilbake og sjefsansvaret gikk til assistenten Berti Vogts. Vogts hadde meritter som landslagssjef for Vest-Tysklands framgangsrike ungdomslandslag. Vogts' første oppdrag ble Kvalifisering til EM i fotball 1992. Vest-Tyskland havnet i en gruppe med fire lag delvis fordi de for første og eneste gang ble trukket i samme gruppe som Øst-Tyskland, som da forsvant. Ellers besto gruppen av Wales, Belgia og Luxembourg. Tyskland begynte med å ta ledelsen med tre mål mot Luxembourg, som reduserte to ganger, slik at kampen endte 3–2 til Tyskland. Deretter vant de 1–0 over Belgia med Matthäus som matchvinner i det 3. minutt. I Wales ble det overraskende tap da Ian Rush ble matchvinner for et godt hjemmelag. Tyskland slo tilbake og slo Wales hele 4–1 hjemme. Deretter slo de Belgia borte og Luxembourg greit hjemme. Resultatet ble at Vest-Tyskland vant gruppen med ett poeng etter at Wales hadde spilt uavgjort en gang mot Belgia.
Første kamp i EM var mot Samveldet av uavhengige stater, et samarbeidsprosjekt etter at Sovjetunionen hadde kvalifisert seg, men opphørt. Kampen endte 1–1 etter tysk utlikning i siste liten. Deretter møtte Tyskland Skottland og vant 2–0. Mot Nederland, som de møtte i tredje mesterskap på rad, ble det imidlertid tap, 1–3. Det holdt likevel til semifinale. Der møtte Tyskland Sverige, og gikk opp til 2–0 før svenskene reduserte. Kort tid etter det satte Karl-Heinz Riedle inn 3–1, og på tross av en redusering av Sverige, endte det med tysk seier over vertslandet. I finalen møtte Tyskland Danmark, og det holdt det ikke for et Tyskland som aldri helt hadde overbevist. Danmark var det beste laget, og de vant 2–0.Tyskland var regjerende mester, og trengte ikke å kvalifisere seg. I selve VM i USA var Tyskland plassert i gruppe med Spania, Sør-Korea og Bolivia. Åpningskampen mot Bolivia var en lite engasjerende affære der Tyskland vant 1–0 med Klinsmann som matchvinner. Klinsmann utliknet også mot Spania slik at kampen endte 1–1. Mot Sør-Korea var ting mer velspilt fra tysk side. Klinsman scoret to og Riedle ett før pause, men Sør-Korea kom tilbake som mot Spania med to mål. Det holdt ikke for asiatene, og Tyskland vant dermed både kampen og gruppen.
I åttendedelsfinalen møtte Tyskland Belgia til et tøft oppgjør. I løpet av 11 minutter hadde Tyskland scoret to, (Völler og Klinsmann) og Belgia ett. Völler scoret ett til før pause, og enda Belgia reduserte i siste offisielle spilleminutt, holdt det ikke inn. Nok en 3–2 for Tyskland. Tyskland var dermed i gang, og favoritter foran møtet mot Bulgaria. Det gikk ikke. Enda Tyskland tok ledelsen på straffespark tidlig i andre omgang, kom Bulgaria sterkt tilbake, og Hristo Stoitsjkov utliknet på frispark, et frispark keeper Bodo Illgner innrømmet at han aldri så før den var i mål.  Jordan Letsjkov ble matchvinner på en kraftig heading. Dermed var Tyskland ute i kvartfinalen, det svakeste VM-resultatet siden 1978.
Toppkeeperen Bodo Ilgner, Rudi Völler, Karl-Heinz Riedle, Andreas Brehme og andre VM-spillere la opp på landslaget etter VM i 1994, og Stefan Effenberg ble droppet av Berti Vogts etter at han lagte upassende fingerbevegelser da han ble byttet ut mot Sør-Korea i VM, så til EM i 1996 måtte Vogts finne et nytt lag. Nye spillere ble Christian Ziege, keeper Andreas Köpke, Mehmet Scholl, Markus Babbel og Oliver Bierhoff (først i 1996). I kvalifiseringen var Tyskland i gruppe med deres overmenn fra 1994, Bulgaria, og også Georgia, Moldova, Wales og Albania. Etter fire seire på rad fikk Tyskland problemer mot Wales igjen, og spilte uavgjort. Deretter ble det tap igjen for Bulgaria, denne gangen i Bulgaria. Tyskland hevdet seg og vant de gjenværende kampene, inkludert en 3–1-seier hjemme mot Bulgaria.
Dermed var Tyskland klar for sitt neste mesterskap, EM i fotball 1996 i England. De ble plassert i gruppe med Tsjekkia, Italia og Russland. Tyskland begynte med 2–0 mot tsjekkerne etter scoringer av Andreas Möller og Christian Ziege. Deretter ble det 3–0 mot Russland med mål av Matthias Sammer og to av Klinsmann. Avslutningsvis ble det 0–0 mot Italia. I kvartfinalen møtte Tyskland Kroatia, og de samme to som sist scoret, Klinsmann på straffe og Sammer det som skulle bli vinnermålet. Semifinalen var mot England, og igjen gikk den til straffer etter 1–1 ved full tid. Köpke reddet Gareth Southgates straffe, og Tyskland var i finale igjen. Finalen ble mot Tsjekkia, i en slags reprise fra EM 20 år tidligere. Matthias Sammer fikk full tillit som libero og var i sitt livs form. Likevel tok Tsjekkia ledelsen ved Patrik Berger. Det var reserven Oliver Bierhoff som utliknet. Kampen gikk til ekstraomganger, og Bierhoff scoret seiersmålet for Tyskland på «golden goal». Dette var Berti Vogts største seier som landslagssjef for Tyskland.
Europamester Tyskland skulle prøve å reise kjerringa i VM. Det krevde kvalifisering i gruppe med gamle kjente, som Albania, Portugal og Nord-Irland, men også Ukraina og Armenia. Tyskland startet lett mot Armenia, men slet mot Nord-Irland igjen, og greide bare 1–1. Deretter ble det 0–0 borte mot Portugal, en knepen 3–2 mot Albania i Albania, seier hjemme og uavgjort borte over Ukraina, seier borte mot Nord-Irland, seier hjemme mot Armenia, uavgjort mot Portugal og knepen hjemmeseier 4–3 mot Albania hjemme. Det holdt med to poeng til seier i gruppespillet
VM i 1998 gikk ikke som planlagt. Det startet bra med 2–0 over USA med Andreas Möller og Klinsmann som målscorere. Deretter ble det 2–2 mot Rest-Jugoslavia der Bierhoff nok en gang utliknet mot slutten, og sist ble det 2–0 mot Iran med Bierhoff og Klinsmann som målscorere. Dermed vant Tyskland gruppen på målforskjell foran Rest-Jugoslavia.
I åttendedelsfinalen ble det igjen kamp mot Mexico, og Tyskland vant 2–1 etter å ha snudd 0–1 til seier nok en gang med Bierhoff og Klinsmann. I kvartfinalen møtte de Kroatia, og dominerte frem til omtrent 40 minutter, da de fikk Christian Wörns utvist. Kampen endret karakter, og Kroatia scoret i slutten av første omgang. Tyskland kjørte stadig flere fremover for å utlikne, og det åpnet mer bakover. I de siste ti minuttene satte Kroatia inn 2–0 og 3–0. Dermed var Tyskland ute, og hadde ikke overbevist.
Tiåret begynte med det endelige tegnet på at noe var galt, EM i Belgia og Nederland, der det gikk alvorlig galt. Store forandringer skjedde, og Tyskland leverte flott i neste VM. Likevel ble de avslørt i den siste kampen; de var ikke best, men best av de nest beste.
I løpet av 2000-tallet ble det tyske kjennetegnet, å spille fornuftig og følge en plan for så å male motstanderen i stykker, byttet ut med en mer leken stil. Dette ble særlig introdusert av Jürgen Klinsmann og videreført av Joachim Löw. Dette gjorde at stadig flere utenfor Tyskland likte Tyskland.
Likevel medførte det ingen resultater. Det ble en finale i EM og to bronsefinaler, men ikke egentlig seier i seg selv. Det ga imidlertid en stadig mer fasettert gruppe spillere med andre kulturer som polsk, spansk, tyrkisk, ghanesisk og andre land. Dette var med på å omdefinere Tyskland som landslag.
Etter VM i 1998 og et par privatlandskamper, den siste 1–1 mot Romania, ba Vogts selv om å gå av etter stort press fra media. DFBs Egidius Braun utnevnte først Paul Breitner, men utnevenelsen ble trukket etter bare 17 timer. Ny trener ble Erich Ribbeck, en mann uten store resultater for klubb, men med lang erfaring. Han var imidlertid ikke førstevalget, men førstevalget som takket ja. Han tok jobben som 61-åring. Ribbeck måtte først gjøre noe med mannefallet. Klinsmann ga seg på landslaget etter VM. Andreas Köpke trakk seg. Ny keeper ble Oliver Kahn. Midtstopperen Jürgen Kohler ga seg etter 105 kamper. Olaf Thon ga seg, Andreas Möller det samme i 1999. Av de nye som kom inn var særlig Michael Ballack vesentlig, om enn han kom i 1999. Også Oliver Neuville gjorde en god figur lenge.
De regjerende mestrene spilte kvalifisering til EM i 2000 mot flere gamle kjente i Moldova, Tyrkia, Nord-Irland og Finland. Ribbecks Tyskland startet svakt med 0–1 borte mot Tyrkia, men slo så Moldova 3–1 borte. Deretter fulgte klare seire over Nord-Irland borte, Finland hjemme, Moldova hjemme og Finland borte. Med seier hele 4–0 over Nord-Irland hjemme, var alt opp til dem  hjemme mot Tyrkia. Kampen endte 0–0, og dermed vant Tyskland kvalifiseringen med to poeng.
EM ble en fiasko. I gruppe med England, Romania og Portugal var Tyskland og England favoritter, men begge skuffet stort. Tyskland startet med uavgjort 1–1 mot Romania etter at Mehmet Scholl utliknet. Deretter tapte Tyskland 0–1 for England, før de gikk på en stygg 0–3 mot Portugal. Tyskland endte sist, plassen bak England. Ribbeck trakk seg etter å ha levert den svakeste innsatsen i et mesterskap siden 1968. Også legendariske Lothar Matthäus trakk seg etter 20 år som landslagsspiller.
Christoph Daum skulle ha tatt over, men i stedet ble det Rudi Völler da Daum ble tatt i en narkotikaskandale. Völler var bare en midlertidig løsning uten oppfylte trenerkriterier, men han fikk til ting likevel. I kvalifiseringen til neste VM var Tyskland i en tøff gruppe med England, men motstanden ellers, Finland, Hellas og Albania, virket overkommelig. Völler begynte bra med 2–0 over Hellas og 1–0 over England på Wembley. Det var den siste kampen på gamle Wembley stadion før den skulle rives og erstattes av en ny. Dietmar Hamann scoret for Tyskland mens han spilte på Liverpool FC. Dette medførte at Englands trener Kevin Keegan gikk av. Keegan har en lang historie med Liverpool og var dessuten aktiv i Hamburg SV, Hamanns favorittklubb som barn.
Tyskland fortsatte med seier over Albania og Hellas før de noe overraskende spilte uavgjort borte mot Finland. Deretter ble Albania igjen slått, og det var returoppgjør mot England. Etter gode resultater falt Völler igjennom, og England vant hele 5–1 med tre mål av Michael Owen. Dermed tok England over kommandoen i gruppen må målforskjell. Tyskland var allerede klar som beste toer, og spilte en uengasjert 0–0 mot Finland og ble beste toer i kvalifiseringen. Blant nye spillere var midtstopper Christoph Metzelder.
VM i 2002 ble helt annerledes enn noen hadde forventet seg. Tyskland startet i gruppe med Saudi-Arabia, Irland og Kamerun. Tyskland eksploderte i sin første kamp med lekent spill og vant hele 8–0 over Saudi-Arabia, med Miroslav Klose, som debuterte på landslaget i 2001, som tremålsscorer. Deretter fulgte de opp med 1–1 mot Irland etter at Klose scoret og Robbie Keane utliknet i tredje tilleggsminutt. Klose scoret igjen i Tysklands 2–0 over Kamerun. Tyskland vant gruppen.
I åttendedelsfinalen var det Paraguay som var motstander, og Neuville ble matchvinner. Også kampen mot USA ble vunnet 1–0, denne gangen Ballack. I semifinalen møtte Tyskland hjemmelaget Sør-Korea, som hadde kommet seg dit delvis gjennom tvilsomme dommeravgjørelser. Igjen vant Tyskland 1–0, og igjen var det Ballack som var matchvinner, som også fikk et gult kort som gjorde at han ikke kunne spille finalen. I finalen ventet Brasil. Kampen ble dominert av Brasil, men Tyskland hadde i Kahn en svært god keeper. Det holdt ikke, og Brasil vant 2–0.  Imidlertid ble Kahn som første keeper noensinne kåret til VMs beste spiller.Det var vanskelig å si i hvor stor grad dette var et skritt fremover for Tyskland. På papiret hadde Tyskland levert, de var selv rangert som nummer 11, og hadde på veien slått lag som var rangert som nummer 13 (USA), 15 (Irland), 17 (Kamerun), 18 (Paraguay), 34 (Saudi-Arabia) og 40 (Sør-Korea). Ingen topp 10, men de første fire var på papiret gode nok.
Völler fikk tilbud om å fortsette enda dette ikke var planen. Under kvalifiseringen til EM kom Tyskland i vanskeligheter i flere kamper. Mot Litauen ble det en grei borteseier, men uavgjort hjemme. Tyskland vant begge kampene mot Færøyene, men det ene med relativt svake 2–1 hjemme, og 2–0-seieren på Færøyene kom etter at Tyskland scoret i de to siste spilleminuttene. Det ble også uavgjort mot Skottland og Island borte, men hjemmeoppgjørene ble vunnet. Det holdt til gruppeseier.
I selve EM i 2004 i Portugal leverte Tyskland svake resultater med uavgjort mot Nederland og Latvia og tap for Den tsjekkiske republikk. Dermed røk Tyskland igjen ut i gruppespillet, og Rudi Völler gikk av etter kritikk for taktikk og spillere med manglende evne til å score.
Førstevalget til ny trener var Ottmar Hitzfeld, men han takket nei. Deretter sa Otto Rehhagel og Arsene Wenger også begge at de ikke var interessert i jobben.Det var på tide med nytenkning, og først den 26. juli fant DFB en ny trener. Jürgen Klinsmann ble den nye treneren på tross av at han ikke hadde noen trenererfaring. Hans gamle landslagskollega Lothar Matthäus gikk hardt ut mot ham og anklaget DFB for avtalt spill.Tysklands spillestil var kritisert for å være endimensjonal og uten kreativitet, og landslaget for å være for gammelt. Klinsmann foreslo en mer offensiv og ballbesittende spillestil og at man satset på yngre spillere. Han innførte også samarbeid med klubbene og satset på utvikling fra bunnen av, altså de yngre spillerne. Han fikk kritikere for dette, og også fordi han valgte å bo i USA mens han var trener for Tyskland.
Neste VM var på hjemmebane, så Klinsmann spilte i stedet privatlandskamper. I 2004 gikk dette bra bortsett fra et 1–3-tap for Sør-Korea. I 2005 endte Tyskland på tredjeplass i FIFA Confederations Cup, som Tyskland deltok i som arrangør av neste VM. De tapte for Brasil med greie resultater. Tap for Slovakia og Tyrkia i treningskamper var derimot ikke godt mottatt. Rett før VM tapte Tyskland for Italia, og flere, deriblant Hoeness, Effenberg og Breitner, kritiserte Klinsmann, og forlangte at han måtte gå.I VM var ting derimot annerledes. Flere unge spillere fikk prøve seg, inkludert Bastian Schweinsteiger og Philipp Lahm, Per Mertesacker og Lukas Podolski. Av disse var bare Mertesacker trukket inn av Klinsmann, de andre hadde blitt tatt ut av Völler til EM, om enn Podolski bare fikk litt av en omgang i spilletid. Vertsnasjonens første motstander i VM var Costa Rica, og Tyskland vant 4–2 mot Costa Rica med de fire ovennevnte spillerne fra start og Jens Lehmann i mål. Lahm kom også på scoringslisten i den kampen. Deretter møtte Tyskland Polen, og kampen endte 1–0 til Tyskland etter at Neuville ble matchvinner på overtid. I den siste kampen møtte Tyskland Ecuador, og vant 3–0 etter to mål av Klose og ett av Podolski.I utslagsrundene møtte Tyskland Sverige og vant 2–0 etter to mål av Podolski. Deretter var det Argentina som var motstander, og kampen gikk til straffesparkkonkurranse etter 1–1 ved full tid, Klose var målscorer for Tyskland med sitt femte mål for turneringen. Tyskland vant straffesparkkonkurransen etter at Lehmann leverte praktredninger. Han valgte rett retning i samtlige straffer, delvis fordi han hadde studert straffetakerne til Argentina og skrevet notater, som keepertreneren ha ham. Tyskland var dermed i semifinale, og møtte Italia. Kampen gikk til ekstraomganger med 0–0, men i det nest siste og siste minutt av ekstraomgangene scoret Italia to ganger, og dermed var Tyskland ute. De slo kraftig tilbake mot Portugal og vant 3–1 i bronsefinalen.
Klinsmanns kontrakt gikk ut etter sesongen, og han valgte å ikke fornye den, enda mesteparten av tyskere, inkludert tidligere sterke kritikere, ville at han skulle fortsette. Ny trener ble assistenttrener Joachim Löw, som Klinsmann selv anså mer som en partner enn en assistenttrener. Löw lovet at han skulle fortsette med Klinsmann-tankegangen, men med en personlig profil.Löw fikk fort bevise seg. I EM i 2008 møtte Tyskland først Irland, som de slo med ett mål, før de møtte San Marino borte og vant hele 13–0, den største seieren i kvalifisering til da. Etterpå greide de sterke 4–1 borte mot Slovakia før de litt overraskende spilte uavgjort borte mot Kypros, som tidligere hadde slått Irland 5–2. Tyskland fortsatte med å slå Den tsjekkiske republikk borte og San Marino og Slovakia hjemme før de slo Wales borte. Nå var Tyskland allerede kvalifisert før de møtte Irland og spilte uavgjort. Deretter tapte Tyskland 0–3 for Den tsjekkiske republikk uten Lahm, Ballack og Lehmann. Det ble også uavgjort mot Wales hjemme.
Under EM i 2008 møtte Tyskland Kroatia, Østerrike og Polen. Unge Mario Gómez fikk sjansen på bekostning av Schweinsteiger. Podolski scoret begge Tysklands mål mot fødelandet Polen i 2–0-seieren. Deretter var det Kroatia. Igjen slet Tyskland mot Kroatia, og tapte 1–2 for middelhavslandet, med Podolski igjen som tysk målscorer. Mot Østerrike dominerte Tyskland, og Ballack scoret vinnermålet i 1–0-seieren.Enda Tyskland spilte bedre, ble det fortsatt ikke mange mål. Dette forandret seg i kvartfinalen, da Tyskland møtte Portugal. Tyskland tok ledelsen ved Schweinsteiger, som fikk tillit igjen, etter 20 minutter. Klose gjorde 2–0 etter 26 minutter. Portugal reduserte til 2–1 etter 40 minutter, i andre omgang satte Ballack inn 3–1 etter 61 minutter, og 3–2 kom etter 87 minutter. Med Schweinsteiger tilbake fortsatte Tyskland å spille målrikt, og i semifinalen ble det en ny målfest - da mot Tyrkia. Tyrkerne tok ledelsen, men Schweinsteiger utliknet til 1–1 i det 26 minutt. Det var målfattig i 53 minutter før Klose satte inn 2–1 i det 79. minutt, Tyrkia utliknet igjen i det 86. minutt og Lahm satte inn vinnermålet i det 90. minutt. 3–2 til Tyskland og laget var i finalen igjen. Dette var den første finalen siden 1996 i EM-sammenheng. I finalen møtte et ungt og nytenkende Tyskland et ungt og nytenkende Spania til en svært spennende kamp, men en der Spania alltid var et hestehode foran. Fernando Torres ble matchvinner for Spania. Likevel hadde Tyskland vist at de var på vei tilbake.
Löw fikk absolutt godkjent, og fikk dermed også arbeidsro foran neste mesterskap. I løpet av kvalifiseringen til VM i Sør-Afrika fikk Löw også hjelp av flere unge og lovende spillere, Jérôme Boateng, Manuel Neuer, Mesut Özil og Sami Khedira. Ut hadde Oliver Neuville og Jens Lehmann gått.
I kvalifiseringen til VM var Tyskland i gruppe med Russland, Finland, Wales, Aserbajdsjan og Liechtenstein. Etter klar borteseier mot Liechtenstein ble det en uavgjort mot Finland. Deretter vant Tyskland samtlige kamper til de møtte Finland igjen i siste kamp, som endte uavgjort. Tyskland var dermed i VM igjen, og det uten problemer. Som i forrige mesterskap var det Klose og Podolski som scoret flest mål.
I VM i Sør-Afrika kom Tyskland med Boeteng, Neuer, Özil og Khedira, og i tillegg Cacau og 21 år gamle Thomas Müller, som debuterte i 2010 for landslaget. Første kamp var mot Australia. Tyskland vant komfortabelt 4–0 etter mål av Klose, Podolski og nykommerne Müller og Cacau. Mot Serbia gikk det svakt, Tyskland tapte 0–1 og fikk Klose utvist. Mot Ghana i den siste kampen burde Tyskland vinne for å være sikret avansement. Det lyktes de også med, da Özil scoret kampens eneste mål.
Akkurat som i EM var det også her først i utslagskampene at Tyskland virkelig viste seg frem. Første hinder var England. England hadde haltet seg gjennom gruppespillet med uavgjort mot USA og Algerie og seier over Slovenia. Kampen begynte best for Tyskland, som hadde Klose tilbake. Klose og Podolski scoret ett hver slik at Tyskland ledet 2–0 etter 32 minutter. Etter 37 minutter reduserte Matthew Upson. I det 39. minutt ble en engelsk ball som viste seg å være over linjen dømt å være utenfor. Dermed ble det 2–1 til Tyskland til pause. I andre omgang scoret Müller to ganger for Tyskland, som dermed vant 4–1. Engelsk presse klaget ikke på den fortjente tyske seieren, men det ble nevnt at de ble frarøvet et mål. Også i norsk presse ble betydningen av det annullerte målet tonet ned.Neste motstander var en annen hyppig motstander, Argentina. Argentina hadde slått Mexico 3–1, men mot Tyskland hadde de ingenting å stille opp med. Tyskland vant 4–0 med mål av Müller, to av Klose og et av midtstopper Arne Friedrich, som scoret sitt første og eneste mål siden han debuterte for Tyskland i 2002. Dermed var Tyskland i semifinalen for tredje VM på rad. Det som også var spesielt, var at Tyskland hadde kommet seg dit med stil, ikke via straffespark som i 2006 eller mot på papiret svakere motstand som i 2002. I semifinalen ventet imidlertid Spania. Akkurat som Tyskland, hadde også Spania gått på et overraskende tap, de mot Sveits. Spania, derimot, var godt defensivt organisert, i motsetning til England og Argentina. Dette gjorde at de tyske spillerne slet med å finne rom. Spania dominerte kampen, hadde ballen mest  og vant 1–0 med mål i det 73. minutt. Dermed var Tyskland igjen ute av VM før finalen.
Bronsefinalen var mot Uruguay, og ble en langt tettere og mer målrik affære, på tross av at Tyskland ikke startet med Neuer, Klose eller Podolski. I det nittende minutt smalt Schweinsteiger en ball på Uruguays keeper, som ga en retur som Müller plasserte i nettet. Etter 28 minutter utliknet Uruguay ved Edinson Cavani, som ble flott frispilt av Luis Suárez. Uruguay gikk opp til 2–1 ved halv volley fra Diego Forlán i det 51. minutt, men leden ble kortvarig, da Marcell Jansen headet inn utlikningen i det 56. minutt. Khedira headet inn vinnermålet etter en god corner av Özil og litt frem og tilbake i feltet. Tyskland hadde dermed sin andre bronse på rad.
Dermed var det den tredje medaljen på rad og den fjerde på åtte år. På grunn av den unge alderen på spillere, var det ingen av toppnavnene som ga seg etter VM, bortsett fra Friedrich, som ga seg i 2011 etter skade. I kvalifiseringen til EM 2012 var Tyskland ustoppelige. De vant med ett mål borte mot Belgia og Østerrike, og ellers med flere mål i samtlige andre kamper, da mot Tyrkia, Kasakhstan og Aserbajdsjan. Med 10 seire av 10 mulige ble Tyskland det første laget bortsett fra vertslaget som kvalifiserte seg til EM i Polen og Ukraina.
Tyskland fikk ingen lett gruppe med Portugal, Danmark og Nederland som motstandere. Gruppen ble omtalt som «Group of Death» av flere, og samtlige lag lå på topp 10 på FIFA-rankingen. Tyskland startet mot Portugal, og Mario Gómez ble matchvinner med det eneste målet i kampen. Gómez var igjen kampens spiller da han scoret begge Tysklands mål i 2–1-seieren til Tyskland over Nederland. Mot Danmark scoret Podolski, men Danmark utliknet kort tid etter, og først i det 80. minutt kom vinnermålet, av høyre back Lars Bender. Miroslav Klose startet ikke i noen av disse kampene.
Tyskland fikk dermed full pott, og gikk videre til kvartfinalen. Der møtte Tyskland Hellas. Hellas tok ledelsen, men Tyskland utliknet og scoret tre til ved Lahm, Khedira, Klose, som nå startet igjen på bekostning av Gómez, og Marco Reus. Hellas reduserte på straffe før full tid slik at stillingen ble 4–2 til Tyskland. Neste motstander var Italia. Tyskland hadde møtt Italia i VM i 1962 (uavgjort), VM i 1970 (tap), VM i 1978 (uavgjort), VM i 1982 (tap), EM i 1988 (uavgjort) og VM i 2006 (tap), men altså aldri vunnet i mesterskap. EM i 2012 vise seg å legge seg til den trenden. Mario Balotelli scoret Italias to mål, og reduseringen til Özil kom for sent, i andre overtidsminutt, til å hindre italiensk seier. Tyskland fikk nok en gang bronse.
I kvalifiseringen til VM i Brasil var Tyskland nok en gang suverene. Bare en noe overraskende uavgjort hjemme mot Sverige, etter at de rotet bort en 4–0-ledelse de siste 30 minuttene, hindret full pott.
Tyskland var blant favorittene under VM i Brasil. De havnet i en tøff gruppe med USA, Portugal og Ghana. Åpningskampen mot Portugal ble imidlertid en maktdemonstrasjon; Tyskland vant 4–0 etter tre mål av Thomas Müller. Resultatet skyldtes delvis at Portugal fikk en mann utvist, men tyskernes dominans var uansett stor. I den neste kampen møtte Tyskland Ghana, og det ble et tett oppgjør. Etter en tam førsteomgang eksploderte andre omgang. Tyskland scoret først, før Ghana utliknet og tok ledelsen. Miroslav Klose satte inn Tysklands andre mål i kampen og ble samtidig tangert mestscorende spiller i historien med 15 mål. Kampen endte 2–2. Tyskland hadde fire poeng, det samme som USA, mens Ghana og Portugal hadde ett. Det holdt med uavgjort for Tyskland mot USA, og på grunn av målforskjellen, der Tyskland hadde +4, USA +1, Ghana -1 og Portugal -4, skulle det mye til for at Tyskland tapte med ett mål. Löw møtte Klinsmanns USA i en tett og tøff kamp der avgjørelsen kom i andre omgang, da Thomas Müller scoret sitt niende VM-mål.
Tyskland møtte Algerie for første gang siden 1982. Kampen ble også her jevn, og den gikk til ekstraomganger uten mål etter nitti minutter som den første av tre åttendedelsfinaler. I ekstraomgangene scoret André Schürrle to minutter inn i første ekstraomgang. I siste spilleminutt økte Özil til 2–0 for Tyskland, før Djabou reduserte på overtid av siste ekstraomgang. I kvartfinalen møtte Tyskland Frankrike, det for første gang siden 1986 i VM-sammenheng. Kampen var tett og jevn, og ble vunnet 1–0 etter et tidlig mål av Mats Hummels. 
I semifinalen ventet Brasil. De to lagene hadde bare møttes en gang tidligere, i finalen i VM i 2002. Hjemmelaget, som stilte uten kaptein Thiago Silva (utestengt etter tre gule kort) og Neymar (skade), fikk store problemer med et Tyskland som spilte opp mot sitt beste. Stillingen var 5-0 allerede da det var gått 29 minutter. Sluttresultatet ble 7-1 til Tyskland. Resultatet ble den største seier utenfor gruppespill siden nettopp Brasil slo Sverige med samme resultat i 1950. I tillegg var 5-0 etter 29 minutter den raskeste femmålsledelsen i VM-historien. Klose scoret et av målene i denne kampen, og ble dermed den mestscorende spilleren i VM-historien, ett mål mer enn Ronaldo. 
I finalen møtte Tyskland Argentina, noe som ble den første gangen noensinne at to lag møttes for tredje gang i en finale. Kampen gikk til ekstraomganger, og ble avgjort av Götze i det 113. minutt.
Tyskland var som verdensmester fra 2014 likevel ikke direkte kvalifisert til VM i Russland. Laget var imidlertid det overlegent beste i kvalifikasjonskampene og vant samtlige kamper mot Nordirland, Tsjekkia, Norge, Aserbajdsjan og San Marino. Sluttabellen viste 30 poeng på 10 kamper og en målforskjell på 43-4. 
Under det innledende seriespillet i Russland, tapte Tyskland 0-1 for Mexico. Sverige ble slått 2-1, etter at Toni Kroos hadde scoret vinnermålet fem minutter på overtid. Da Mexico og Sverige begge hadde slått Sør-Korea med ett mål, måtte tyskerne slå koreanerne med to mål for å gå videre til sluttspillet. Tyskerne klarte ikke å score mot Sør-Korea, men slapp inn to mål mot slutten av kampen. Tyskland ble dermed sist i gruppen, og gikk for første gang ut av turneringen, allerede i kvalifiseringsrunden.
Tyskland har stor spredning på hvor de spiller, og det er sjelden noen kampsteder går igjen. Deres drakter har i svært liten grad forandret seg, men bestått av hvitt og rødt siden 1908. Kallenavn har i liten grad festet seg, men det mest brukte er «Nationalelf».
Tyskland har ingen fast hjemmebane, men spiller hjemmekampene sine i hele Tyskland. Kvalifiseringskampene til VM 2014 foregikk på HDI-Arena i Hannover, Olympiastadion i Berlin, Frankenstadion i Nürnberg, Allianz Arena i München og på RheinEnergieStadion i Köln, mens i kvalifiseringen til EM 2012 foregikk i Köln, Berlin, Fritz-Walter-Stadion i Kaiserslautern, Veltins-Arena i Gelsenkirchen og Esprit Arena i Düsseldorf. Før det spilte de på Westfalenstadion i Dortmund, Borussia-Park i Mönchengladbach, Zentralstadion i Leipzig, Hannover og Imtech Arena i Hamburg til EM i 2008. 
Disse byene går mest igjen, men også Mercedes-Benz Arena i Stuttgart er blitt brukt, både i kvalifiseringen til EM i 2008 og som kampstadion i VM i 2006. Düsseldorf ble bare brukt i én kamp i 2012 i de siste sju kvalifiseringene, og det samme gjaldt BayArena i Leverkusen, som ble brukt i 2002. Hamburg ble brukt i fire kvalifiseringer i tillegg til at det var et stadion til VM i 2006. De ble altså ikke brukt de to siste kvalifiseringene. De to byene som ble brukt i begge de siste kvalifiseringene, Berlin og Köln, ble ikke brukt i noen kvalifiseringer på 2000-tallet , men begge ble brukt i VM i 2006.
Tysklands drakt har i hovedsak vært hvite og sorte. Fargene matcher det prøyssiske flagget, og i de første årene var torso sort med et hvitt våpenskjold med den sorte, tyske ørnen, noe som gjorde draktene ganske like Preussens flagg. Buksene var hvite. Deretter har de hatt hvit overdel og sorte bukser fra 1934 til 2013. Foran 2014-sesongen har buksene blitt hvite igjen, og en rød V-form er lagt til under halsen.
Fargene til Tyskland spiller på fargene til Preussen, som var dominerende hvitt med svart. Preussen inkluderte også en ørn som etterhvert ble den tyske ørnen. Den tyske ørnen ble i 1934 erstattet av en ørn som ble brukt som nazistsymbol, og i 1938 en sort ørn på rød bakgrunn. Etter andre verdenskrig ble den vesttyske ørnen, etter hvert den tyske ørnen, symbolet på drakten. Tyskland hadde invertert ørn, altså hvit på sort sirkel, i VM i 2010. 
På tross av den relative hyppigheten av lyse drakter, spiller Tyskland sjelden i bortekamper. VM i 2010 var første gangen siden 1990 at Vest-Tyskland måtte bruke bortedrakter, og første siden 1986 at de måtte bruke bortedrakter i mer enn én kamp. Av de 17 VM som Tyskland har deltatt i, har de bare brukt reservedrakten i seks av dem. De har brukt bortedrakten to ganger i EM, i 1972 og 2000. 
Tysklands drakter har stort sett alltid vært Adidas eller undermerker av Adidas.
Draktene er Tysklands og Vest-Tysklands landslagsdrakter i mesterskap. For DDRs drakter, se DDR. Betegnelsene «Hjemme», «Hjemme 2» og «Borte» indikerer drakten, ikke hvor de spilte. Hjemme 2 signaliserer en modifisert hjemmedrakt, som oftest annerledes shorts. Merk: Mot Mexico i 1978 spilte Vest-Tyskland i grønne sokker.
Dette er bare en oversikt over draktene som ble brukt. Ubrukte bortedrakter tas ikke med.
Tysklands kallenavn er «Die Mannschaft». Dette kallenavnet ble offisielt først den 8. juni 2015 i et forsøk på å framstå som mer internasjonale. Før dette var Die Mannschaft oftest brukt utenfor landegrensene, og Nationalmannschaft (nasjonallaget), DFB-Elf (DFB elleveren), DFB-Auswahl (DFB utvalget) eller Nationalelf (nasjonalelleveren) ble brukt.. Kallenavnet Die Adler (Ørnene) brukes også i noen grad. Ettersom Tysklands kallenavn går ut på hva de er, et nasjonallag valgt ut av DFB via treneren, og ettersom Mannschaft ikke har slått an i Tyskland, har Tyskland verken et offisielt eller uoffisielt kallenavn. Jogis Jungs ble prøvd i forbindelse med at spillerne er unge og treneren heter Joachim Löw.
Tysklands spillestil er offensiv fotball. De markerer seg med raske angrep og kontringer. Mye av hemmeligheten rundt dette handler om å være raske, og dette igjen handler om å bruke unge spillere. Taktikken er ofte kreditert både DFB og trenerne Jürgen Klinsmann og Joachim Löw.
Löw har selv snakket om verdiene å løpe mye, felle mindre («det ødelegger rytmen») og ta raskere pasninger.Jürgen Klinsmann gjennomførte denne forandringen i hele Tyskland gjennom samarbeid med trenerne i de to øverste divisjonene, ved å få dem til å ha fotball-akademier for unge og å satse mer på offensiv fotball. Etter en workshop med tyske spillere og trenere endte Klinsman opp med tre punkter: rask, angrepsvillig og proaktiv. Klinsmann definerte proaktiv som at de spilte sitt eget spill, uavhengig av hva spillerne gjorde.Frem til Klinsmann tok over, var imidlertid Tyskland kjent som det nesten maskinaktige laget som satset på høy utholdenhet og god form, hardkjempende spillere som aldri ga seg, et angrep som startet i forsvar eller dyp midtbane og svært taktisk fotball. Dette medførte at Tyskland ofte scoret i slutten av kampen, da de hadde ridd av stormen.
Vest-Tyskland fikk også ordet på seg for å være et lag uten store stjerner, men da Pelé valgte ut 125 spillere til FIFA 100, var 10 av dem tyske: Michael Ballack, Franz Beckenbauer, Paul Breitner, Oliver Kahn, Jürgen Klinsmann, Sepp Maier, Lothar Matthäus, Gerd Müller, Karl-Heinz Rummenigge og Uwe Seeler. Til sammenlikning fikk Brasil 15 spillere, Italia og Frankrike 14, Nederland 13, Argentina 10, England 7 og Spania og Portugal 3 hver.Tyskland fikk også et rykte på seg for å være lite underholdende, et rykte som sannsynligvis hang sammen med at Tyskland hadde slått de underholdende lagene, som det østerrikske «Wunderteam», det ungarske topplaget på 50-tallet og Nederlands totalfotball i 1974. I 2010 ble det observert at Nederland og Tyskland hadde byttet roller, og at det var nå Tyskland som var det fintspillende angrepslaget, mens det hardtspillende, taktiske laget var nå Nederland.
Tysklands rolle i begge, og særlig andre verdenskrig, har gjort at de har fått langt flere rivaler enn de ønsker. Av disse er det kun et fåtall Tyskland egentlig forholder seg til. Ettersom andre verdenskrig er en stund siden og bildet er mer nyansert, har også rivaliseringen mot Tyskland blitt mindre viktig for mange land. I tillegg er Tyskland et så godt land at det er unntaksvis at land med svakere resultater uansett finner store gleden i å være Tysklands rivaler.
Det er særlig Nederland og Italia som er Tysklands rivaler, om enn for helt forskjellige grunner. Rivaliseringen mot Nederland ble pådyttet tyskerne i 1974, mens den mot Italia er mer sportslig.
Nederland er sannsynligvis Tysklands største rival. Dette skyldes fra nederlandsk side stort sett andre verdenskrig.. Fra tysk side handler det om Nederlands reaksjoner de første gangene de møttes etter at Nederland ble et topplag. Da Vest-Tyskland møtte Nederland i finalen i 1974, var Nederlands forhold sterkt knyttet til andre verdenskrig Den nederlandske midtbanespilleren Willem van Hanegem sa etter kampen at «Jeg ga blaffen i resultatet, 1-0 var nok, så lenge vi kunne ydmyke dem. Jeg hater dem. De myrdet min familie. Min far, min bror og mange familiemedlemmer. Hver gang jeg møtte Tyskland, var jeg fylt av angst». For tyskerne var denne og senere negative oppmerksomhet uvant. Karl-Heinz Rummenigge sa selv at han opplevde det som ubehagelig og pressestyrt.Etter kampen i 1980 observerte Karlheinz Förster at «van de Kerkhof kalte meg en gris. Før kampen visste vi at det kom til å bli intenst. Vi hadde sverget at vi skulle vinne, fordi denne seieren var så viktig for vår stolthet. For dem var det å slå oss det beste som fantes. De hater oss så mye mer enn vi hater dem»Da Nederland slo ut Tyskland i 1988, viste nederlandske fans et banner med skriften «Oma wij hebben je fiets gevonden» - Bestemor, vi har funnet sykkelen din. Dette var en referanse til da tyskerne konfiskerte nederlandske sykler i andre verdenskrig. På banen gestikulerte Ronald Koeman etter kampen at han brukte drakten til Olaf Thon som tørkepapir. Marco van Basten uttalte seg om kampen at «endelig har vi sendt ut de motbydelige tyskerne». Det hjalp ikke heller på forholdene at Frank Rijkaard spyttet på Rudi Völler to ganger under åttendedelsfinalen i VM i 1990. Kampen ble innledet da nasjonalsangene ble spilt. Under den tyske buet nederlandske fans, og under den nederlandske ropte tyske fans «Deutschland! Deutschland!».Etter 1990 roet ting seg ned, og i senere kamper har spillerne stort sett oppført seg pent. Det finnes imidlertid følelser; da Tyskland tapte 1-4 mot England på hjemmebane, var tyske fans mer opptatt av at samme kveld hadde Nederland tapt for Irland, og dermed ikke kvalifisert seg for VM. Tyske fans sang «Vi skal til VM uten Nederland».
Det har vært flere oppgjør mellom Italia og Tyskland siden de to landene ble topplag. Regelen er at Italia vinner. 
Tyskland har møtt Italia i VM i 1962 (uavgjort), VM i 1970 (tap), VM i 1978 (uavgjort), VM i 1982 (tap), EM i 1988 (uavgjort),VM i 2006 (tap) og EM i 2012 (tap), men altså aldri vunnet i mesterskap. Imidlertid har Tyskland slått Italia - 7 ganger per desember 2013, men de vant sist i 1995.Rivaliseringen var lenge knyttet til spillestilen, der Italia var det ultradefensive laget med kreativ midtbane, mens Tyskland var kraftfullt lagspill. Rivaliseringen er blitt mindre etter at både Italia og Tyskland har satset på angrepsvillig fotball med unge spillere.Det er også blitt påpekt at dette kan trekkes lenger, for eksempel til arketypiske forskjeller mellom italiensk og tysk personlighet og mellom Tyskland og Italias posisjon i EU.De historiske kampene lagene imellom har også vært relativt sent i turneringen. I «århundrets kamp» i 1970 var det i semifinalen, i VM i 1982 var det i finalen, og i 2006 og EM i 2012 var det semifinalen igjen. Nettopp Tysklands manglende evne til å lyktes å slå Italia er regnet av enkelte som en mare som Tyskland må bekjempe, og dette gjør kampene mellom Italia og Tyskland spesielle.
Det finnes også andre rivaliseringer som foregår i mindre grad, i hvert fall fra tysk side.
De to har møtt hverandre i tre finaler. Den første var Argentina klart best. I den andre, der Vest-Tyskland var best, var både stygg og kjedelig, og var lite å huske. Det ble også et stygt etterspill etter kampen i 2006, da Tyskland slo ut Argentina på straffesparkkonkurranse. Imidlertid har begge land nok rivaler til at det har blusset opp i noen grad. Den tredje finalen, i 2014, har ikke vist noen klare tegn til rivalisering lagene imellom.
Der Englands anstrengte forhold til Tyskland nærmer seg det ekstreme, har Tyskland lite fokus på England som rival. Englands sterke krigsrefererende overskrifter har stort sett hatt mest fokus internt, og aldri slått an i Tyskland. Tyske fans uttalte til og med i 2001 at de foretrakk å tape for England foran noe annet lag.
I de siste årene har Tyskland hatt en økning i spillere med delt statsborgerskap eller med aner fra et annet land. Dette skyldes blant annet løsnede krav på statsborgerskap på 1990- og 2000-tallet som gjorde det mulig for folk født i Tyskland av ikke-tyske foreldre å være tyske statsborgere.Det at spillere med annerledes bakgrunn velger å spille for Tyskland blir sett på som en seier for multikulturalisme og integrasjon.Det er også stor variasjon med kulturell bakgrunn. Klose og Podolski ble født i Polen, Jérôme Boateng har ghanesisk far (og broren spiller for Ghana), Mesut Özil har tyrkisk bakgrunn, Mario Gómez har spansk far, Sami Khedira tunisisk, Marko Marin ble født i Bosnia-Hercegovina, Cacau ble født i São Paulo i Brasil og Dennis Aogo har nigeriansk far.Flere av de ikke-tyske landslagsspillere har hatt suksessfull karriere etter gjennombruddet på landslaget. Etter VM i 2010 ble Khedira og Özil tilbudt kontrakt av Real Madrid, Cacau har omtrent 250 kamper for VfB Stuttgart mens Boateng er stort sett fast på Bayern München.
Enkelte høyreekstreme grupper mener at Tysklands landslag ikke lenger er tysk, men i hovedsak er dette svært godt tatt imot. Det er også foreslått at det multikulturelle mangfoldet har vært vesentlig i forandringen av Tyskland fra et maskinmessig og destruktivt til et sjelfullt og offensivt skapende lag.
Tyskland er kjent for å aldri bomme på straffespark. Da Lukas Podolski bommet på straffe mot Serbia i VM 2010, var han den første siden 1974 som bommet på straffe i spilletid. Forrige gang var Uli Hoeness, som også bommet på den avgjørende straffen i straffesparkkonkurransen mot Tsjekkoslovakia i 1976. I 1982 bommet Uli Stielike på straffe, men det fikk ingen betydning, da Harald Schumacher reddet to straffer.Statistikken betyr at Tyskland har vunnet fem og tapt en straffesparkkonkurranse. De har hatt fem motstandere, bare England har de møtt to ganger. De har sammen med Frankrike, Italia og Argentina vært med i fire straffesparkkonkurranser i VM, og er det eneste laget som har vært med i mer enn en straffesparkkonkurranse i VM og aldri tapt.
Tyskland og Vest-Tyskland har kvalifisert seg til samtlige VM de har hatt muligheten til. De takket nei til VM i 1930 og ble utestengt fra VM i 1950, men ellers har de deltatt i samtlige. Tyskland har vunnet VM fire ganger, det samme har Italia, de er begge bak Brasil med 5 VM titler men foran Uruguay og Argentina med (to). Det tyske landslaget har vært i åtte VM-finaler, en bragd de er alene om. Brasil har 7 finaler og Italia har vært i seks. Tyskland har vært i 13 finaler (VM-finaler og bronsefinaler) (4 gull, 4 sølv, 4 bronse og 1 fjerdeplass) som er to mer enn Brasil med 11 (5 gull, 2 sølv, 2 brone og 2 fjerdeplasser) og fem mer enn Italia med 8 (4 gull, 2 sølv, 1 bronse og 1 fjerdeplass). Det betyr at Tyskland bare fem ganger ikke har kommet til semifinalen. Deres dårligste plassering i VM var i VM i 1938, der de fikk en 10.-plass etter å ha tapt i første runde. I tillegg til denne har de tre kvartfinaler (1962, 1994 og 1998) og et mellomspill (1978). Tyskland har flest VM-medaljer med 12(4 gull, 4 sølv, 4 bronse), Brasil har 9 (5 gull, 2 sølv og 2 bronse) og Italia har 7 (4 gull, 2 sølv og 1 bronse).Før VM i Brasil 2014 har Tyskland spilt 99 kamper (her tas omkampen mot Sveits i 1938 og Tyrkia i 1954 med). Dette er to mer enn Brasil.
I EM har Tyskland én gang ikke lyktes å kvalifisere seg. Det var til EM i 1968. Siden da har Tyskland vært med i samtlige EM. De har vunnet tre, tatt tre sølv og to bronse og er dermed det mestvinnende laget foran Spania (3 gull, ett sølv) og Frankrike (to gull).
Saarland var medlem av FIFA da VM ble arrangert, men for sent til kvalifiseringen.
 Tysklands tropp til VM i fotball 2018 i Russland fra 14. juni 2018 til 15. juli 2018
Rollin, Jack (oversatt av Eirik Newth) (1994): GUINNESS STORE BOK OM FOTBALL-VM, 1930-1994. Ex Libris Forlag AS. ISBN 82-7384-431-5
(en) Kategori:Germany national association football team – bilder, video eller lyd på Wikimedia Commons
