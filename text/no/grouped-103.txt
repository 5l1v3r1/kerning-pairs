
Nøytronetemperatur, også kalt nøytronenergi, indikerer et fritt nøytrons kinetiske energi, vanligvis gitt i elektronvolt. Begrepet temperatur brukes siden varme, termiske og kalde nøytroner modereres i et medium med en viss temperatur. Fordelingen av nøytronets energi er da adoptert til Maxwell-Boltzmanns fordelingslov kjent for termisk bevegelse. Kvalitativt, jo høyere temperatur, jo høyere er den kinetiske energien for det frie nøytronet. Nøytronets kinetiske energi, fart og bølgelengde er knyttet gjennom de Broglie-bølgelengde.
Ny-Ålesund (tidligere Brandal City) ligger nordøst på Brøggerhalvøya, på sydsiden av Kongsfjorden på Spitsbergen, Svalbard er en av verdens nordligste bosetninger. Det bor omkring 30 personer her om vinteren og rundt 130 om sommeren. Kulldrift var opprinnelsen til etableringen av stedet i 1916. Grunnleggerne og utbyggerne av gruvesamfunnet Ny-Ålesund var de private eierne av Kings Bay Kull Company AS: Advokat Trygve Klausen og fiske- og ishavsrederne Peter S. Brandal og Michael Knutsen. Etter en gruveulykke i 1929 ble det slutt på gruvedriften i Ålesundsselskapets regi. I desember 1933 overtok Den norske stat alle aksjene i Kings Bay Kull Company og i 1945 ble kulldriften startet igjen i statlig regi, men den store gruveulykken i 1962 medførte at gruvedriften ble nedlagt. Ny-Ålesund har vært utgangspunkt for flere forsøk på å nå Nordpolen og andre arktiske ekspedisjoner, blant annet Roald Amundsens og Lincoln Ellsworths ferd med flybåtene N 24 og N 25 i 1925 og luftskipet Norge i 1926 og Umberto Nobiles ferd i 1928 med luftskipet Italia.
Etter 1964 er Ny-Ålesund bygd opp som et senter for internasjonal arktisk forskning og miljøovervåkning. Flere land har forskningsstasjoner, og om sommeren er forskningsaktiviteten stor.
Ny-Ålesund har egen flyplass og kaianlegg. Et museum viser stedets historie fra etableringen som kullgruveby fram til i dag som forskningssenter. Ny-Ålesund har verdens nordligste postkontor, en liten lokal kafé samt en suvenirbutikk. Siden etableringen i 1916 har Kings Bay Kull Company eid og drevet Ny-Ålesund. Selskapet hadde opprinnelig sitt hovedsete i Ålesund, derav kom navnet Ny-Ålesund. 
Ny-Ålesund har den største samlingen av fredete kulturminner på Svalbard og postkontorbygningen i Ny-Ålesund ble utnevnt til ukens kulturminne for uke 50 av Kulturminneåret 2009
Ny-Ålesund ligger på Brøggerhalvøya på sørkysten av Kongsfjorden på nordvestlige del av øya Spitsbergen og er den nordligste bosetningen på Svalbard. Brøggerhalvøya er et fjellandskap med 600-800 meter høye fjelltopper, hvor Brøggertinden er det høyeste fjellet. Andre fjelltopper i området er Scheteligfjellet, Botnfjellet, Nobilefjellet, Nielsenfjellet og Dolotoppen.
Området som er eid av Kings Bay AS er på 300 km².Ny-Ålesund ligger 1 231 km fra Nordpolen, 107 km fra Longyearbyen og 2 420 km fra Oslo.
Brøggerhalvøya preges av skyveforkastninger fra den gang Grønland ble presset mot Svalbard, noe som skjedde i tidlig tertiær. Resultatet er at eldre grunnfjellslag ble liggende oppå yngre lag, blant annet i underkant av Zeppelinfjellets nordside.Fra Brandalpynten utenfor Ny-Ålesund mot Kongsfjordneset og omkring Brøggerbreane like sør for Ny-Ålesund er det rødlig sandstein som stammer fra ørkensand. Ørkensanden er fra tiden da Svalbard lå på samme breddegrad som dagens ørkenstrøk i Nord-Afrika. Denne rødlige sandsteinen er årsaken til at breelvene i området har en sterk rødlig farge.
I Kongsfjorden og i nabofjorden Krossfjorden er det mange fuglefjell med tilsammen flere hundre tusen sjøfugler. I fuglefjellene finner man blant annet havhest, krykkje, lundefugl, teist og polarlomvi. I tilknytning til fuglefjellene er det vanlig med polarmåke og fjellrev. Øyene i Kongsfjorden har en stor hekkebestand av ærfugl, som i perioden 1982-2002 varierte mellom 1 000 og 4 500 par. På øyene har antallet hekkende hvitkinngjess økt til 250-300 par. Gjessene trekker inn til bebyggelsen i Ny-Ålesund for å beite, noe som tidligere ga det en viss beskyttelse mot fjellrev. Men etter at et fjellrevpar etablerte et hi inne i bebyggelsen i 2003 gikk antall kyllinger brått ned.Andre fuglearter som er vanlig å se i området er tyvjo, svalbardrype, rødnebbterne, praktærfugl, snøspurv, fjæreplytt, smålom og havelle.Ringsel, storkobbe og hvithval finnes i området. Våren 2002 ble det registrert 480 ringsel i Kongsfjorden.På Brøggerhalvøya ble det av Norsk Polarinstitutt satt ut 15 svalbardrein i 1978. Bestanden økte raskt på grunn av gode beiter og lav vinterdødelighet og i 1993 hadde bestanden økt til 375 dyr. Vinteren 1994 var det mye snø og nedising av beitene, noe som førte til stor vinterdødelighet og bestanden ble redusert til 75 dyr.
Ny-Ålesund har i forhold til sin beliggenhet et mildt klima på grunn av golfstrømmen. Gjennomsnittstemperaturen i februar, som er den kaldeste måneden, er på -15,2 °C. Den varmeste måneden er juli med en gjennomsnittstemperatur på +4,7 °C.
Ny-Ålesund er verdens nordligste, permanente sivile forskningsstasjon og er i dag utviklet til å være en moderne internasjonal arktisk, naturvitenskapelig forsknings- og miljøovervåkingsbase. Stortinget har slått fast at Ny-Ålesund skal utvikles som hovedsenter for norsk forskning på Svalbard. Forskningsaktiviteten koordineres av Ny-Ålesund Science Managers Committee (NySMAC). 
De første forskningsorganisasjonene som etablerte seg i Ny-Ålesund var Nordlysobservatoriet i Tromsø i 1966 og Den europeiske romfartsorganisasjonen (ESRO) i 1967. Norsk Polarinstitutt var først ute med en helårlig forskningsstasjon i 1968.
På Zeppelinfjellet ovenfor Ny-Ålesund ligger forskningsstasjonen Zeppelinobservatoriet, 474 meter over havet. Denne forskningstasjonen er sentral i overvåkingen av det globale atmosfæriske miljøet. Data som samles inn har stor betydning for kartleggingen av klimaendringer, endringer i stratosfærisk ozon og UV, miljøgifter, og langtransporterte luftforurensninger. Stasjonsbygningen eies av Norsk Polarinstitutt mens NILU - Norsk institutt for luftforskning er ansvarlig for den vitenskapelige virksomheten på stasjonen.
Betydelige midler fra EUs rammeprogrammer går til forskningen i Ny-Ålesund. Fra 1997 til 2002 hadde fem stasjoner i Ny-Ålesund EU-status som «large scale facility» (LSF). Stasjonene som er med i programmene forplikter seg til å tilby infrastruktur i et uforurenset, nesten uberørt område, til EU-finansierte forskere.I dag er de norske forskningsmiljøene representert i Ny-Ålesund med Norsk Polarinstitutt (Sverdrupstasjonen og forskningsstasjonen Zeppelin), Statens kartverk (geodesiobservatorium), Universitetet i Tromsø, Universitetet i Oslo, Norsk romsenter (Andøya Space Centers utskytningsstasjon for vitenskapelige raketter Svalbard Rakettskytefelt, bygd i 1997). I tillegg har Kings Bay et marint laboratorium. 
Tyskland, Storbritannia, Nederland, India, Italia, Japan, Frankrike, Kina, Sør-Korea og Japan er andre nasjoner som har faste forskningsstasjoner i Ny-Ålesund. Om lag tyve nasjoner har prosjekter og forsøk innen naturvitenskap i Ny-Ålesund.
14. juli 2008 ble det signert en avtale om bygging av et tårn for måling av klimaforandringer mellom Kings Bay og Det italienske forskningsrådet. Tårnet vil få navnet The Amundsen-Nobile Climate Change Tower og vil blir 30 meter høyt når det etter planen står ferdig i 2009. 
Hamnerabben er flyplassen i Ny-Ålesund, som har flere avganger ukentlig til Longyearbyen. Ny-Ålesund har et kaianlegg på sørsiden av Kongsfjorden og 9,8 km med vei.
Maritim Radio har en helautomatisert kystradiostasjon like utenfor Ny-Ålesund, og denne er, i likhet med alle de andre norske kystradiostasjonene i Atlanterhavet, styrt fra den bemannede stasjonen i Bodø.
Telenor har en dobbel (2x) 155 mb/s radiolinje bredbåndsforbindelse fra hovedanlegget i Longyearbyen til Ny-Ålesund. Denne dekker behovene for tale- og IP-kommunikasjon, og muliggjør for eksempel bredbåndstilbudet med triple'play og TV over internett (IPTV) i Ny-Ålesund. Det er derimot ikke utbygd mobildekning i tettstedet.
6. august 1971 ble Det stedlige svalbardråd opprettet som et rådgivende organ for den sentrale og lokale offentlige administrasjonen. Rådet bestod av 15 medlemmer, hvor 13 av medlemmene kom fra Longyearbyen og en fra henholdsvis Ny-Ålesund og Isfjord radio. Rådet kunne ta opp spørsmål som var av betydning for befolkningen på Svalbard. Representantene for Ny-Ålesund og Isfjord radio deltok kun ved behandlingen av saker som ikke gjaldt Longyearbyen. I 1974 ble spørsmålet om lokaldemokrati drøftet på nytt, men Trygve Brattelis andre regjering konkluderte med at tiden fremdeles ikke var moden for å gjøre Svalbard til et eget fylke eller innføre kommunalt selvstyre. Som en videreføring av Det stedlige svalbardråd ble Svalbardrådet opprettet 12. august 1981 og i 1993 ble det for første gang stilt politiske lister til Svalbardrådsvalget. Svalbardrådet ble nedlagt ved opprettelsen av Longyearbyen lokalstyre 1. januar 2002.
Nordpolhotellet i Ny-Ålesund åpnet i 1936, men på grunn av utbruddet av andre verdenskrig i 1939 ble hotellet stengt. Sommeren 1965 ble hotellet gjenåpnet, men stengte allerede året etter grunnet sviktende besøkstall. Bygget fungerer i dag som forlegning for besøkende forskere, men har av historiske årsaker beholdt navnet "Nordpolhotellet".
Et voksende antall cruiseskip ble sammen med den lokale forurensningen fra kraftstasjonen i Ny-Ålesund særlig vektlagt som problematisk i forskningsrapporten «Environmental impact assessment of the research activities in Ny-Ålesund 2006» som omhandler forskningsaktiviteten og dens påvirkning på miljøet i Ny-Ålesund. Ny-Ålesund ble i 2006 besøkt av 26 000 cruiseturister, en tredobling i forhold til 1996.Ny-Ålesund har Svalbards største samling av kulturminner og bygninger som er automatisk fredet. Sysselmannen på Svalbard fører utvidet oppsyn og vedlikehold av anlegget, som inngår i de 50 mest prioriterte kulturminnene på Svalbard.Blant severdighetene er Ny-Ålesund By- og Gruvemuseum. Museet er lokalisert i den gamle butikken og omfatter blant annet polarferdene til Roald Amundsen midt på 1920-tallet, gruvedriften og hverdagslivet i perioden 1917-1963. Museet omfatter også en hytte innredet som en gruvearbeiderbolig fra begynnelsen av 1960-tallet.
Den engelske hvalfangeren Jonas Poole fant kullstykker ved Kongsfjorden i 1610 og anses for å være den første i området. Mer enn 300 år skulle gå før det igjen ble funnet kull i området. Erling Einar Angell Thiis henvendte seg i 1916 til formannskapet i Ålesund og tilbød byen å overta Green Harbour Coal Companys kullfelter i Kongsfjorden. Formannskapet henviste Angell Thiis videre til advokat Trygve Klausen, som satte ham i kontakt med Peter S. Brandal. Peter S. Brandal, Trygve Klausen, Michael Knutsen og Trygve Jervell var på denne tiden kompanjonger og eide selskapet "AS Ishavet" sammen. Disse fire pionerene ble enige om at Brandal, - som hadde en flåte av kullfyrte fiskefartøyer og trengte kull til disse, da han var blitt svartelistet av britiske myndigheter på grunn av handel med Tyskland under første verdenskrig. - skulle sikre seg forkjøpsrett til kullfeltene ved Kongsfjorden. Samme sommer dro Brandal og Knutsen til Kongsfjorden med en arbeidsstyrke på 60 mann for å kartlegge og drive forsøksdrift. De vendte tilbake med 300 tonn kull. Den 14. desember 1916 stiftet Peter S. Brandal, Trygve Klausen, Michael Knutsen og Trygve Jervell  Kings Bay Kull Company og overtok rettighetene til området for 250 000 kroner. Allerede våren 1918 solgte Trygve Jervell alle sine aksjer, likt fordelt til de tre andre eierne. Fra da av var eierne av Kings Bay Kull Company AS høyesterettsadvokat Trygve Klausen og fiske- og ishavsrederne Peter S. Brandal og Michael Knutsen.Like før start trengte selskapet lån til videre drift, et lån som ble innvilget av Aalesunds Kreditbank. Perioden da kulldriften i Ny-Ålesund startet går under navnet jobbetiden, en periode hvor det var lett å få kreditt. 
Anleggsarbeidene ble påbegynt sommeren 1917. Alt måtte bygges opp, slik som gruver, jernbane for å frakte kullet fra gruvene til kaien, verksteder, boliger med mer. Den første vinteren overvintret 62 mann. Agnes var den første gruven som ble åpnet og sommeren etter åpnet gruven Advokaten. Den første sesongen ble det skipet ut 15 000 tonn kull.
I 1919 var de samlede lånene i Aalesunds Kreditbank oppe i 2,6 millioner kroner og banken ville ikke øke lånerammen. Kings Bay Kull Company henvendte seg til Handelsdepartementet, hvor selskapet fikk innvilget et tilskudd på en million kroner i mai 1920 og ytterligere en million samme høst. Tilskuddene ble gitt som forskudd på kulleveranser til den norske stat. I 1923 var gjelden til den norske stat oppe i 3,6 millioner kroner.
Beløpet var betydelig, til sammenligning var den norske stats totale inntekter i 1920 på 12,5 millioner kroner. Kings Bay Kull Companys økonomiske problemer fortsatte utover 1920-tallet, og i 1925–1926 ble gruvedriften midlertidig stanset.
I mai 1929 opprettet Handelsdepartementet en kommisjon som skulle vurdere statens interesser i kulldriften på Svalbard. På kommisjonens anbefaling ble gruvevirksomheten i Ny-Ålesund lagt ned samme år, og i stedet konsentrert om forekomstene rundt Longyearbyen. Den norske stat overtok alle aksjene i Kings Bay Kull Company i 1933 og i 1945 ble kulldriften startet igjen.
Som verdens nordligste havn har Ny-Ålesund vært startstedet for mange arktiske ekspedisjoner og redningsekspedisjoner Bl.a. Roald Amundsens og Lincoln Ellsworths ferd med luftskipet Norge i 1926 og Umberto Nobiles ferd året etter med luftskipet Italia. Fortøyningsmasten som ble brukt står fortsatt, mens den store hangaren som ble bygget er revet.
Amundsen var åpen for bruk av moderne teknikk på polarferder. Høsten 1913 var Roald Amundsen i USA på foredragsturné, og han var samtidig opptatt med forberedelsene til en ny nordpolferd. Etter en flytur i San Francisco fikk han øynene opp for flyvningens muligheter. Da han kom hjem til Norge igjen, var han i løpet av vinteren på flere besøk til Kjeller for å bli med Einar Sem-Jacobsen som passasjer. Flyturene interesserte ham og han ba om å få anledning til å lære å fly selv. Forsvarsdepartementet ga tillatelse til dette og 11. juni 1914 tok han det første sivile flysertifikat i Norge, på Gardermoen.
I 1925 gjorde Amundsen et forsøk på å fly over Nordpolen med de to Dornier-Wal-flybåtene «N–24» og «N–25». Ekspedisjonen ble sponset med 100 000 dollar av den velstående gruveeieren James Ellsworth, med betingelse om at hans sønn Lincoln Ellsworths fikk delta. I tillegg mottok ekspedisjonen statlig støtte, da statsminister Johan Ludwig Mowinckel mente det var viktig å «knytte Norges navn til de arktiske øyene».
Den 21. mai 1925 startet de to flybåtene fra Ny-Ålesund. På «N–25» var Hjalmar Riiser-Larsen flyger, Roald Amundsen navigatør, og Karl Feucht mekaniker. På «N–24» var Leif Ragnar Dietrichson flyger, Lincoln Ellsworth navigatør og Oskar Omdal mekaniker. De landet på  87° 44' nord og hadde store vanskeligheter med å komme i lufta igjen. «N–24» var skadet og måtte etterlates. Først 15. juni hadde de fått laget en provisorisk startbane på 500 meter på isen der de maktet å ta av med «N–25» med alle seks om bord. 
De landet samme dag i Brennevinsfjorden på Nordaustlandet. Stedet fikk navnet Amundsenodden og området ble navngitt Dornier-Walflya. Selfangstskuta «Sjøliv» fra Balsfjord var i området og reddet Amundsen og hans menn tilbake til Ny-Ålesund.
I 1926 gjorde Amundsen et nytt forsøk på å nå Nordpolen med luftskipet «Norge». Luftskipet var tegnet og bygget av den italienske ingeniøren Umberto Nobile. Nobile førte luftskipet fra den italienske hovedstaden Roma til Ny-Ålesund. I forkant hadde det blitt bygd en luftskiphangar på 3 740 kvadratmeter og en fortøyningsmast. Luftskipet forlot Ny-Ålesund 11. mai 1926 med en besetning på 16. Sponsoren Lincoln Ellsworth var med som navigatør, Jacob Bjerknes var ekspedisjonens meteorolog og Oskar Omdal var mekaniker. «Norge» passerte den geografiske nordpol neste dag kl 2.20. Ferden fortsatte videre til Teller i Alaska hvor de landet 13. eller 14. mai. 
De tre ekspedisjonene som hevdet å ha nådd Nordpolen før «Norge» er alle omdiskutert. Det gjelder ekspedisjonene til amerikanerne Richard E. Byrd og Floyd Bennett som startet noen få dager før «Norge» fra Ny-Ålesund med et Fokker-fly. De andre ekspedisjonene er de til Frederick Cook i 1908 og Robert Peary i 1909. Hvis ingen av disse nådde Nordpolen, ledet Amundsen både den første ekspedisjonen som nådde Nordpolen og den som nådde Sydpolen. Udiskutabelt er det at Amundsen og rormann Oscar Wisting var de to første i verden som nådde begge polpunktene.
Etter nordpolferden oppstod det en dyp uenighet mellom Roald Amundsen og Umberto Nobile. De hadde forskjellige oppfatninger av sine respektive roller som ekspedisjonens leder og om hvem som hadde æren for ferden. I 1928 planla Umberto Nobile fem arktisekspedisjoner med luftskipet «Italia» med Ny-Ålesund som utgangspunkt. 
Den første turen startet 11. mai, men etter åtte timer returnerte luftskipet på grunn av problemer med ising og kontrollsystemene. 15. mai startet en 4 000 km lang flytur til det da uannekterte Nikolai IIs land, hvor det ble samlet inn meteorologiske-, magnetiske- og geografiske data. 
Den tredje ferden startet 23. mai fra Ny-Ålesund og 24. mai kl 00:24 nådde luftskipet Nordpolen. Nobile hadde tenkt å fire ned vitenskapsmenn på polpunktet, men forverrede værforhold gjorde at de returnerte to timer senere. 25. mai havarerte luftskipet på Nordaustlandet og en av verdens største internasjonale polarredningsaksjoner ble igangsatt. Flere nasjoner deltok i forsøket på å finne og redde Nobile og hans menn. En av dem som sa seg villig til å delta i leteaksjonen var Roald Amundsen, som fikk flybåten «Latham» til disposisjon av Frankrike. «Latham» med et mannskap på syv forlot Tromsø 18. juni 1928. Et par timer etter avreisen oppfanget en kullbåt fra Svalbard svake nødsignaler som ble antatt å komme fra «Latham». Det er antatt at flyet ble tvunget ned som følge av dårlig vær, og havarerte i nærheten av Bjørnøya. Da det senere drev inn noen vrakdeler, en flottør og en bensintank, og det ble bekreftet at disse stammet fra «Latham», kunne en ikke lenger håpe på at Amundsen hadde berget seg i land et eller annet sted i Ishavet. Bensintanken viste tegn til å ha blitt forsøkt reparert, og dette kan tyde på at noen har overlevd landingen. Hva som egentlig skjedde er fortsatt ubesvart.
Besetningen på luftskipet Italia ble reddet av en russisk isbryter og av svenske og finske fly. Av en besetning på 17 døde åtte og ni overlevde, deriblant Nobile. Totalt deltok tyve fly, fjorten skip og 1 400 mennesker fra seks nasjoner i redningsaksjonen.
Ny-Ålesund fikk trådløs telegrafstasjon i 1918. Gruveselskapet Kings Bay var avhengig av kommunikasjon med verden utenfor og med en trådløs telegrafforbindelse ble forretningene langt mer effektive enn med post. Sikkerheten ble også bedre, for arbeidet i gruvene var risikofylt. Det var ofte ulykker, og da var telegrafen god å ha. Telegrafstasjonen var eid av Kings Bay, men var underlagt en del retningslinjer fra Norges Telegrafvæsen for priser, utstyr, opplæring og tilgjengelighet. 
Telegrafstasjonen var sentral under Amundsens ekspedisjoner i 1925 og 1926. Da Nobile og luftskipet «Italia» forsvant på veg mot Nordpolen i 1928, dro blant andre Amundsen ut med flyet «Latham 47» for å lete etter luftskipet. Flyet med Amundsen forsvant og er aldri blitt funnet. Telegrafen i Ny-Ålesund var det siste stedet som hørte livstegn fra «Latham 47» og Roald Amundsen. 
Telegrafstasjonen sto ferdig restaurert våren 2014. Inne på stasjonen har Telemuseet laget en utstilling og nettside fra stasjonens levetid fra 1918–1964.
I seks år, fra 1873 til 1883, var det omfattende torskefiske rundt Spitsbergen, men sommeren 1883 vendte fiskeflåten på 18 båter tomhendt tilbake til fastlandet. Etter femti år vendte torsken tilbake til bankene utenfor Spitsbergen og i 1935 ble det etablert en forsyningsbase for fiskerne i Ny-Ålesund. Handelsdepartementet bevilget 20 000 kroner til drift av stasjonen. Kings Bay Kull Companys åtte mann solgte salt, proviant, bunkers, verkstedtjenester og andre forsyninger til fiskerne. I tillegg ble et lite trandamperi anlagt. Forsyningsstasjonen var populær blant fiskerne, men første driftsår endte likevel med et underskudd. For 1936-sesongen bevilget departementet 50 000 kroner og Kings Bay Kull Company hadde fjorten mann ansatt. Et hundretalls fiskebåter oppnådde god fangst i de første årene. Fra 1936 var fisket ujevnt og departementet innstilte støtten fra 1937. Skipsreder Jacob Kjøde drev stasjonen videre til 1939, da den ble lagt ned på grunn av mangel på torsk på fiskefeltene utenfor.
Under andre verdenskrig ble alle beboerne på Svalbard evakuert. Befolkningen i Ny-Ålesund ble først transportert til Longyearbyen for deretter å bli fraktet til Skottland med «Empress of Canada». Kraftstasjonen, radiomasten, jernbanespor og gruveinnganger i Ny-Ålesund ble ødelagt for å hindre tyskerne i å ta noe av det i bruk.
Etter andre verdenskrig var etterspørselen etter kull høy og prisene gode. Gruvedriften i Ny-Ålesund ble gjenopptatt i 1945 og i løpet av få år kom produksjonen opp i 60 000 tonn, men driftsforholdene var vanskelige med gassutvikling og lekkasjer i gruvesjaktene.
I 1948 ble Ny-Ålesund rammet av den første gruveulykken, som kostet 15 mennesker livet. Til sammen seks eksplosjonsulykker krevde 82 menneskeliv. Modernisering, sikkerhetstiltak og nye anlegg skulle minske risikoen. I 1961 hadde den norske stat investert tilsammen 21,7 millioner kroner. Opptrappingen i Ny-Ålesund kom imidlertid på et uheldig tidspunkt, da prisene på kullmarkedet falt kraftig i 1957.
Den endelige avviklingen av kullutvinningen skjedde i 1963, etter den store gruveulykken 5. november 1962 i Esthergruven. Ulykken krevde 21 liv og for 11 av disse ble gruven en gravplass. I perioden 1946 til 1962 hadde i alt 76 mennesker mistet livet i gruvene. I 1963 ble Ny-Ålesund forlatt. Den offentlige debatten etter ulykken var ladet. I Stortinget ble det fremmet et mistillitsforslag mot regjeringen Gerhardsen av Sosialistisk Folkeparti og de ikke-sosialistiske partiene fordi man mente at sikkerheten ikke var godt nok ivaretatt. Einar Gerhardsen og hans regjering gikk av 28. august 1963 og ble etterfulgt av koalisjonsregjeringen til John Lyng, en regjering som ble felt under en måned etter tiltredelsen, som følge av et mistillitsforslag fra Sosialistisk Folkeparti og Arbeiderpartiet.
Etter gruveulykken i 1962 ble det satt i gang landsomfattende innsamling til de etterlatte. Selskapet hadde i 1958 opprettet Kings Bay Dødsskadefond, og Arbeiderforeningen hadde tegnet ulykkesforsikring for medlemmene. Rikstrygdeverket utbetalte årlige pensjoner til ni enker og 23 barn under 18 år etter ulykken i -62.Kvinneforeningen «Polarklokken» i Ny-Ålesund bevilget penger til å reise en bauta til minne om de omkomne i Kings Bays historie. Foreningen ga også penger til barna etter de omkomne fra ulykken i 1962. Staten betalte erstatninger.
Etter nedleggelsen av gruvedriften var det ønskelig fra myndighetenes side å finne alternative bruksområder for eiendommene og dens bygninger. Blant de alternativene som ble vurdert var forsyningsbase for reketrålere og oljeboringsvirksomhet, fiskeforedlingsanlegg, hotellvirksomhet og forskningsvirksomhet.I 1964 ble bygningene utleid til Norges Teknisk-Naturvitenskapelige Forskningsråd, som på vegne av Den europeiske romfartsorganisasjonen (ESRO) bygget og drev en telemetristasjon. Telemetristasjonen var på plass i 1967 og stasjonen i Ny-Ålesund var en av fire i ESROs nettverk. Dataene ble ikke analysert og bearbeidet i Ny-Ålesund, men sendt annenhver uke til Darmstadt i Tyskland. Telemetristasjonen ble nedlagt i 1974. I 1966 startet Nordlysobservatoriet i Tromsø med aktiviteter, og i 1968 installerte Norsk Polarinstitutt seg i en av Ny-Ålesunds bygninger. Men virksomheten i Ny-Ålesund var likevel liten og i sesongen 1974/1975 overvintret bare syv mann, to var tilknyttet Norsk Polarinstitutts forskningsstasjon og fem var vaktmannskap og ansvarlig for vedlikehold på vegne av Kings Bay Kull Company.Betydelige midler fra EUs rammeprogrammer går til forskningen i Ny-Ålesund. Fra 1997 til 2002 hadde fem stasjoner i Ny-Ålesund EU-status som "large scale facility" (LSF). Stasjonene som er med i programmene forplikter seg til å tilby infrastruktur i et uforurenset, nesten uberørt område, til EU-finansierte forskere.
Store Norske Spitsbergen Kulkompani søkte i 2002 om å få gjennomføre prøveboringer etter gull i Svansen-området, ca. 18 km fra Ny-Ålesund. Bakgrunnen for prøveboringsønsket var at prøver fra 1988 har påvist at det er gullforekomster i området, hvor en 11 kilometer lang struktur er spesielt interessant. Overflateprøver viste 10 gram gull per tonn over store områder, noe som er relativt høyt.Store Norske Spitsbergen Kulkompani hadde tidligere levert inn en søknad om prøveboring etter gull, men denne ble nektet behandlet før en konsekvensutredning var gjennomført. Utredningen konkluderte med at de miljømessige og samfunnsmessige konsekvensene av prøveboringen er ubetydelige. Konsekvensutredningen ble deretter sendt på høring, hvor høringsuttalelsene stort sett var negative. Motstanden var begrunnet ut ifra at drivverdige funn ville føre til økt aktivitet og dermed økt forurensning av luften, som ikke er forenlig med forskningsprogrammene som overvåker luften i Ny-Ålesund. I tillegg mente flere at utredningen var mangelfull.På tross av sterke protester fra det internasjonale forskermiljøet, ga Sysselmannen på Svalbard i juni 2003 Store Norske Spitsbergen Kulkompani tillatelse til å påbegynne prøveboring etter gull ved Svansen på visse vilkår. Sysselmannens vedtak ble påklaget til Miljøverndepartementet av Kings Bay AS og samarbeidsorganet for de utenlandske og norske institusjonene som driver forskning i Ny -Ålesund (NySMAC). Hvorpå miljøvernminister Børge Brende 9. januar 2004 trakk tilbake tillatelsen på bakgrunn av luftutslippene fra prøveboringsaktiviteten vil kunne ha negativ innvirkning på forskningsaktiviteten i Ny-Ålesund, og da spesielt målingene av langtransportert luftforurensning ved forskningsstasjonen.
1916 – Peter S. Brandal, Trygve Klausen, Michael Knutsen og Trygve Jervell stiftet Kings Bay Kull Company 14. desember og overtok rettighetene til området for 250 000 kroner.
1925 – Roald Amundsen brukte Ny-Ålesund som utgangspunkt for flyturen til Nordpolen
1926 – Roald Amundsen brukte Ny-Ålesund som utgangspunkt for luftskipturen til Nordpolen
1928 – Umberto Nobile brukte Ny-Ålesund som utgangspunkt for luftskipturen til Nordpolen
1962 – Gruveulykke i Esthergruven hvor 21 omkom. Regjeringen Gerhardsen gikk av som følge av Kings Bay-saken.
1990 – Norsk institutt for luftforskning åpnet en luftmålestasjon på Zeppelinfjellet
1991 – Det tyske Alfred Wegener-Instituttet og japanske National Institute of Polar Research etablerte seg i Ny-Ålesund
1997 – Svalbard Rakettskytefelt ble åpnet og første rakett skutt opp 20. november samme år
1999 – Det franske polarinstitutt – Paul Émile Victor etablerte seg i Ny-Ålesund
2002 – Store Norske Spitsbergen Kulkompani søkte om å få utvinne gull like ved Ny-Ålesund
2002 – Korea Ocean Research and Development Institute etablerte seg i Ny-Ålesund
2004 – Miljøvernminister Brende overprøvde Sysselmannen og trakk tilbake tillatelsen
Thor B. Arlov. Svalbards historie. 2. utg. Tapir akademisk forlag, 2003. ISBN 9788251918510
Rolf Hanoa. Kings Bay Kull Comp. A/S 1917-1992 : fra gruvedrift til forskningsservice på Svalbard. Schibsted Forlag. ISBN 82-516-1448-1
Ragnar Thorseth. Familien i isødet : en vinter i Kongsfjorden på Svalbard. Grøndahl. ISBN 82-504-1722-4.
Kjell Aas. Bondefanget doktor i Kings Bay. Forlaget Allergi og Miljø. ISBN 9788230000618
Store Norske Spitsbergen Kulkompanis konsekvensutredning for prøveboring etter gull på Svansen

Ny-Hellesund-vraket er et vrak etter en holk som ble funnet i august 1986 sydøst for Tøodden fyrlykt på Kapelløya i Ny-Hellesund i Vest-Agder. 
Vraket ble utgravd og undersøkt av arkeologer fra Norsk Sjøfartsmuseum i 1986 til 1988, som daterte trevirke fra vraket med dendrokronologiske metoder. Det viste seg at virket var felt i 1450 (+/- 20 år) i senmiddelalderen.
Vraket ble funnet i saltvann, og dermed ikke så godt bevart som vrak i ferskvann og oksygensfattige farvann som Østersjøen. Det viser seg å være et flatbunnet fartøy uten kjøl, som har blitt tolket som en holk på 70 fot lengde og 23 fot bredde.
Lasten ombord på skipet viser at det var et handelsskip som hadde vært i Estland, gulvheller av kalkstein som stammet fra Tallinn-området ble funnet sammen med sirkelrunde plater av kobber, datidens kobberbarrer.

Nyos-innsjøen (Lake Nyos) er en innsjø i Kamerun. På 21.august 1986, muligens som følge av et skred, avga innsjøen en sky av karbondioksid - et limnisk utbrudd - som kvalte 1,700 mennesker og 3,500 fe i nærliggende landsbyer.

Nysvensk (svensk: nysvenska) er det språkvitenskapelige begrepet som brukes om svensks historiske utvikling fra bibeloversettelsen fra 1526 fram til utviklinga av et felles nasjonalspråk rundt 1880. Perioden kan videre deles inn i eldre nysvensk (1526–1750) og yngre nysvensk (1750–1880).
Eldre nysvensk ble etablert i 1526 med den første fullstendige oversettelsen av Bibelen til svensk, Gustav Vasas bibel. Oversettelsen la seg på en talespråknær linje, i motsetning til den latininspirerte stilen som var vanlig i middelalderen.
Vasabibelen anses som et anstendig kompromiss mellom gammelt og nytt; den fulgte ikke det samtidige talespråket fullstendig, men var heller ikke for konservativt. Selv om oversettelsen ikke alltid var ensarta i stavemåten (spesielt når det gjelder vokaler), var det et stort skritt mot en mer ensarta svensk rettskriving. Den etablerte bruken av bokstavene «ä» og «ö» i stedet for de eldre «æ» og «ø», og innførte en helt ny bokstav, «å», i stedet for «o» i mange ord. Den innførte også konvensjoner som bruk av ck i stedet for kk i ord som tacka «takke». Den pågående rivaliseringen mellom Danmark og Sverige kan ha hatt innflytelse på den nye oversettelsen, da infinitivsendelser som -a ble foretrukket foran det mer danskklingende -e.
Innflytelsen av de enkelte oversetterne skal ikke overdrives, men det faktum at alle kom fra provinser sentralt i Sverige (Andreæ var fra Västmanland, og Petri-brødrene fra Närke) anses å ha gitt oversettelsen et sentralsvensk preg. Selv om det kan virke som om bibeloversettelsen satte sterke føringer for rettskrivingsstandarden, ble rettskrivinga faktisk mer uensarta i det følgende århundret. Det var ikke før i slutten av det syttende århundret at saken begynte å bli omdiskutert, rundt samme tid som de første grammatikkene over svensk ble skrevet. Noen viktige lydendringer i den nysvenske perioden var den gradvise assimilasjonen av flere forskjellige konsonantgrupper til /ɧ/, og oppmykinga av /g/ og /k/ til /j/ og /ɕ/ foran frontalvokaler.
I det syttende århundret var det forsøk på å etablere svensk som et genuit språk. En tidlig språkforsker og forfatter var Georg Stiernhelm, som i dag anses som «den svenske poesiens far». Han var den første til å innføre heksameter i svensk med sitt episke dikt Hercules i 1658. Heksameter brukes i latin, og anses av og til som upassende for germanske språk på grunn av ulikhetene i ordmelodi. Det hadde imidlertid blitt tilpassa engelsk og tysk mer enn hundre år tidligere, da ved at man erstatta mønsteret med vekselsvise lange og korte stavelser med trykksterke og trykksvake stavelser. Heksameter ble senere brukt av mange andre svenske diktere.
Man anser perioden yngre nysvensk for å begynne i 1732 da Olof von Dalin utga den ukentlige utgivelsen Then Swänska Argus i Stockholm. Den tok for seg pågående hendelser i Sverige, hovedsakelig Stockholm. Den brukte ofte humor og satire for å framstille kongelige og andre merkverdige personer.
Denne populære stilen karakteriserer hele perioden. Carl Michael Bellman var en stockholmsk dikter fra slutten av det attende århundre som skrev om sin tids drikkevaner.
I 1825 utga Esaias Tegnér, daværende professor ved Lunds universitet og senere biskop av Växjö Fritiof's Saga et episk vikingdikt med folket som målgruppe. Dette diktet ble trykt igjen flere ganger i løpet av 1800-tallet, fram til 1880-årene, da den nyere realistiske diktninga, representert av blant annet August Strindberg, tok over.

Nytte-kostnadsanalyse er en samfunnsøkonomisk metode for å sammenligne konsekvensene av offentlige tiltak. Ved en veiutbygging kan man eksempelvis se på forskjellige veitraseer og sammenligne kostnaden for statskassen, nytten for privatpersoner og bedrifter og påvirkningen på miljø og sikkerhet. Slik kan en nytte-kostnadsanalyse gi et beslutningsgrunnlag og opplyse den offentlige debatten. 
Nytte-kostnadsanalyser er basert på velferdsøkonomi. I en nytte-kostnadsanalyse verdsettes effektene av det offentlige tiltaket i kroner og øre så langt det lar seg gjøre. Nytteeffektene skal settes lik det befolkningen er villig til å betale for å oppnå dem. Kostnadene ved tiltaket skal settes lik det beste en ellers kunne fått ut av pengene (alternativkostnaden). Hvis kroneverdien av nytten er større enn kostnaden, er tiltaket samfunnsøkonomisk lønnsomt – befolkningen er villig til å betale det tiltaket koster. Effektene inntreffer typisk på ulike tidspunkt, og i beregningen av lønnsomhet må man derfor ta hensyn til at folk legger mer vekt på effekter som skjer nå, enn effekter som kommer i fremtiden. Dette kalles nåverdimetoden. I en helhetlig vurdering av lønnsomhet må man også se på usikkerheten i beregningene og effekter som ikke lar seg verdsette i penger.   
Ved beregningen av lønnsomhet ser man normalt ikke på fordelingsvirkninger, det vil si hvem som blir vinnerne og taperne av tiltaket. Prosjektet anses som lønnsomt så lenge nytten overstiger kostnaden, uavhengig av hvem som får nytten. En viktig årsak er at det er vanskelig å bli enig om en matematisk måte som representerer hvordan samfunnet veier ulike interesser mot hverandre. En følge av dette er at samfunnsøkonomisk lønnsomhet ikke automatisk sier at tiltaket er noe samfunnet ønsker. Det er altså ikke en beslutningsregel, men en del av et beslutningsgrunnlag. I Norge har Finansdepartementet bestemt at det isteden skal gjøres en egen analyse som beskriver fordelingsvirkningene. Utelatingen av fordelingsvirkninger i beregningen har likevel vært gjenstand for en del faglig kritikk. En annen kritikk går på at nytte i økonomisk forstand ikke nødvendigvis er den riktige måten å vurdere om hvorvidt tiltaket er bra eller ei.  
Nytte-kostnadsanalyser benyttes i mange land. I Norge har man besluttet at det skal gjennomføres en nytte-kostnadsanalyse for alle statlige investeringer som overstiger 750 millioner kroner. Det er også vanlig at forskjellige interessegrupper bestiller nytte-kostnadsanalyser av tiltak de kjemper for eller imot.  
Nytte-kostnadsanalyser er beslektet med kostnadseffektivitetsanalyser og kostnad-virkningsanalyse.
Nytte-kostnadsanalyser er basert på velferdsøkonomisk teori. Her tar man utgangspunkt i resultater fra mikroøkonomi. Dette innebærer en utilitaristisk tilnærming. I mikroøkonomi representeres denne matematisk gjennom en nyttefunksjon som benyttes til å rangere hvordan et individ vurderer forskjellige alternativer opp mot hverandre. Bruken av nyttefunksjoner hviler på en forutsetning om at individene i økonomien opptrer rasjonelt.I velferdsøkonomi tar man dette et steg videre ved å se på hvordan individene i økonomien som helhet vurderer alternativene. En sentral forutsetning er Pareto-antagelsen: Hvis situasjon A og B er helt lik bortsett fra at ett individ har det bedre i A, skal samfunnet foretrekke situasjon A. To andre sentrale forutsetninger er at irrelevante alternativer ikke skal ha noe å si for rangeringen av alternativer, og at samfunnspreferansene ikke skal styres av ett individ (en «diktator»).Et viktig resultat fra teorien om sosiale valg, Arrows umulighetsteorem, sier at det ikke er mulig å finne en samfunnspreferanse som oppfyller forutsetningene ovenfor bare ved å aggregere individuelle preferanser.
Man må derfor se på andre tilnærminger. Pareto-effektivitet er en mulighet og en vanlig rettesnor i velferdsteori. En situasjon er Pareto-effektiv dersom ingen individer kan få det bedre uten at noen får det verre, og en endring er en Pareto-forbedring hvis minst én person får det bedre uten at noen får det verre. Når Pareto-forbedringene er uttømt, står en imidlertid overfor valg som innebærer at noen vil få det bedre på bekostning av andre – et fordelingsspørsmål.I velferdsøkonomi kan man bruke en velferdsfunksjon til å rangere alternativer i disse tilfellene. Velferdsfunksjonen må være konstruert slik at hvis samfunnet foretrekker tilstand A fremfor tilstand B, har velferdsfunksjonen en høyere verdi for A enn for B. Ved å finne optimum for velferdsfunksjonen finner man en situasjon som både er Pareto-effektiv og optimal fordelingsmessig. Valget av velferdsfunksjon er derfor viktig, siden det er denne som avgjør hvilke grupper som skal vektes tyngst. Det er imidlertid ikke enkelt å lage en slik velferdsfunksjon, slik Arrows umulighetsteorem viser. Det er derfor ikke gitt at samfunnet vil klare å oppnå konsensus om en velferdsfunksjon, siden ulike grupper kan rangere tilstandene ulikt.
Et prosjekt vil være samfunnsøkonomisk lønnsomt dersom verdien av velferdsfunksjonen er høyere når prosjektet er gjennomført enn den var tidligere. For å avgjøre dette trengs det en komplisert analyse der en må modellere likevekten i økonomien. I praksis bruker man derfor i nytte-kostnadsanalyser en enklere tilnærming hvor en tar utgangspunkt i informasjonen som ligger i markedsprisene. Siden det er vanskelig å enes om en velferdsfunksjon, benyttes gjerne en svakere variant av Pareto-kriteriet, Kaldor-Hicks-kriteriet. Pareto-kriteriet er en streng forutsetning, siden det krever at ingen skal få det verre av tiltaket. Kaldor-Hicks-kriteriet sier derimot at et tiltak er positivt hvis det fører til en potensiell Pareto-forbedring – det vil si at noen får det så mye bedre at de i teorien kunne ha kompensert dem som får det verre av tiltaket. Det tilsvarer at samlet betalingsvillighet i samfunnet for tiltaket fratrukket kostnadene er positiv. Isteden kan fordelingsvirkninger behandles i en separat analyse.
Kritikk mot nytte-kostnadsanalyser er gjerne rettet mot de underliggende velferdsøkonomiske forutsetningene. En innvending er problematikken rundt det å lage en velferdsfunksjon som fanger opp samfunnets preferanse, som beskrevet ovenfor.  John Gowdy kritiserer løsningen med å bruke Kaldor-Hicks-kriteriet istedenfor; hans argument er at det ikke er teoretisk forsvarlig å vurdere samfunnets velferd uten å sammenligne nytten mellom individer. Brukes Kaldor-Hicks-kriteriet som beslutningsregel uten å ta hensyn til fordeling i tillegg, ender man opp med å legge mest vekt på dem som har høyest inntekt, siden disse har høyere betalingsvillighet enn dem med lav inntekt. Gowdy viser også til John Chipman og James Moore, som i en artikkel fra 1978 konkluderer med at «vi kan ikke komme med anbefalinger om politikk annet enn på basis av verdivurderinger, og disse verdivurderingene bør uttrykkes eksplisitt.»  Et argument mot dette igjen er at fordelingsmessige hensyn isteden bør adresseres via skatter og stønader.En annen fundamental kritikk går på at det er galt å bruke individuelle preferanser som grunnlag for en beslutningsregel, for det å ta utgangspunkt i individuelle preferanser er grunnleggende menneskesentrert (antroprosentrisk). Individuelle preferanser er særlig kontroversielt i forbindelse med miljøhensyn og spørsmålet om hvorvidt andre arter har en iboende verdi, grunnleggende rettigheter og egne interesser, og om hvorvidt mennesket tar godt nok hensyn til disse i sine preferanser. I mikroøkonomi, som velferdsøkonomi bygger på, brukes vanligvis snever egeninteresse som utgangspunkt for preferansene, noe som ikke omfatter at folk i mange situasjoner tar hensyn til andre. Det er likevel ikke noe ved en tilnærming basert på individuelle preferanser som i seg selv krever at mennesket oppfører seg egoistisk. En annen miljørelatert kritikk går på at mennesket er dårlig til å forstå bærekraft og miljøets betydning for egen overlevelse, og derfor ikke tar godt nok hensyn til dette i preferansene. I mikroøkonomi er nytte primært definert av konsum og inntekt. Samtidig er det vist at lykke avhenger av langt flere faktorer, slik som genetikk, helse, intelligens, utdannelse og sikkerhet. Det kan brukes som et argument for at det er behov for et annet, subjektivt mål på lykke enn det som legges til grunn i velferdsøkonomi.
Et annet spørsmål av mer praktisk natur er hvor nøyaktig nytte-kostnadsanalyse er med tanke på å forutse effektene av tiltak. Nytte-kostnadsanalyser gjort i forkant av et prosjekt er avhengig av å benytte seg av usikre estimater av kostnader i fremtiden, og en litteraturgjennomgang viser at kostnadsestimatene har en unøyaktighet fra 20,4 % til 44,7 %, avhengig av hva slags tiltak det er som analyseres. For infrastrukturprosjekter er kostnadsoverskridelser på 50 % til 100 % vanlig. Det forskes derfor på metoder for å bedre kunne måle sikkerheten til estimatene og bedre kvalitetssikringen. Evaluering av den norske kvalitetssikringsordningen viser dog bedre resultater enn internasjonale studier. Offentlige tiltak er dessuten ofte rettet mot områder der det ikke eksisterer markeder, slik som helse og miljø. På nyttesiden er man derfor avhengig av å lage estimater i slike tilfeller ved å foreta spørreundersøkelser av folks betalingsvilje.Feilaktig bruk av nytte-kostnadsanalyser er et annet mulig problem, for eksempel at det brukes som eneste grunnlag i en beslutningsprosess eller oppfattes som en beslutningsregel.
Et tidlig uttrykk for ideen bak nytte-kostnadsanalyser ble formulert av Benjamin Franklin, som i et brev fra 1772 anbefalte mottageren å veie fordelene og ulempene ved en vanskelig avgjørelse ved hjelp av «moralsk og klok algebra». Det er imidlertid usikkert om Franklins idé hadde noen innflytelse på den franske ingeniøren og økonomen Jules Dupuit da han på 1800-tallet la frem det matematiske fundamentet for nytte-kostnadsanalyse. Dupuit var den første som definerte konsumentoverskuddet, som kan benyttes som et mål på nytte. Han var også den som først foreslo en «aggregert nyttefunksjon» til å måle samfunnets samlede nytte – det som siden skulle bli kjent som velferdsfunksjoner. Arbeidet til Dupuit sprang ut av analyse av transportsystemer.
Dupuits arbeid ble videreutviklet av Alfred Marshall og Arthur Cecil Pigou under den «marginalistiske revolusjonen» i samfunnsøkonomi. Det sentrale Pareto-kriteriet ble fremlagt av Vilfredo Pareto. Pigous bok The Economics of Welfare fra 1920 var et viktig bidrag på fagfeltet, hvor han blant annet så på hvilken rolle størrelsen på og fordelingen av nasjonalinntekten har på velferd. Imidlertid var ikke definisjonen av velferd klar på dette tidspunktet. Den kom med fremveksten av den såkalte nye velferdsøkonomien i 1930-årene, hvor resultatene ble rekonstruert og velferd basert på ordinale, individuelle nyttefunksjoner. Med en slikt nyttebegrep er sammenligning av nytte mellom individer vanskelig, og i den nye velferdsøkonomien skiller man mellom økonomisk effektivitet (mest mulig verdiskapning) på den ene siden og fordelingsspørsmål på den andre. Velferdsøkonomien har siden konsentrert seg mest om førstnevnte, og etter at Arrows umulighetsteorem ble fremlagt i 1950-årene, skilte offentlig økonomi og teorien om sosiale valg i flere tiår lag med teorier om ulikhet og rettferdighet. Først i senere år er det kommet bidrag som har søkt å rette forskningen mot teorier for rettferdighet, med analyse av rettigheter og der man integrerer informasjon om blant annet evner, talenter og økonomiske muligheter.
Kaldor-Hicks-kriteriet ble utviklet av britiske Nicholas Kaldor og John Hicks i etterkrigsårene. Kriteriet søker å omgå problemet med å sammenligne nytte mellom individer ved å introdusere hypotetisk kompensasjon: Et tiltak er ønskelig hvis de som tjener på tiltaket, tjener nok til å i prinsippet kunne kompensere taperne. Spørsmålet om hvorvidt kompensasjonen faktisk skal finne sted, overlates fra økonomene til politikerne. Resultatet banet dermed veien for bruk av nytte-kostnadsanalyser. Det har likevel vært under kritikk på fagfeltet for å kunne gi opphav til inkonsistente politikkanbefalinger, blant annet av John Chipman og James Moore. Det er også blitt kritisert for å fremstå som en løsning på problemet med å sammenligne nytte, samtidig som det innrømmer at slike hensyn eksisterer. På motsatt side av Atlanteren, i USA, arbeidet Paul Samuelson med en formell definisjon av velferdsfunksjoner som skulle fange opp eksplisitt uttrykte samfunnspreferanser. Dette reiste spørsmål fra blant annet Kenneth Arrow om hva som egentlig skal forstås med samfunnets preferanse, og hvordan en slik velferdsfunksjon skal velges. Det siste spørsmålet ble særlig aktualisert da umulighetsteoremet viste at det ikke er mulig å finne en samfunnspreferanse bare ved å legge sammen individenes rangering når det er tre eller flere alternativer.
Senere utvikling på fagfeltet har blant annet rettet seg mot å finne andre mål for nytte, slik som livskvalitet, og som tar hensyn til rettferdighet og behandling av fordelingshensyn.
Richard Easterlin presenterte i 1974 en klassisk studie som viste at folk rapporterte å være lykkeligere i høyinntektsland. Samtidig fant han at det var lite samvariasjon mellom lykkenivå og BNP per innbygger når man sammenligner land der inntekten er høy nok til å dekke grunnleggende behov. Dette, som er blitt kjent som Easterlins paradoks, taler mot økonomisk vekst og inntekt som det eneste målet på lykke. Denne fagretningen benytter seg av innsikt fra fra flere disipliner, som kognitiv vitenskap og humaniora, og beveger seg bort fra avslørte preferanser og rasjonalitet som forutsetninger. En ser isteden på individets helhetlige rapporterte tilfredshet og ikke bare nytten det får fra å konsumere goder. Redusert arbeidsledighet, bedre arbeidsforhold og mindre ulikhet er eksempler på faktorer som samvarierer med høyere rapportert lykke. I nytte-kostnadsanalyse kan man så forsøke å måle dette i pengeverdi. Samtidig er bruken av subjektive data blitt kritisert fordi subjektive mål er vanskelige å sammenligne og tolke, og en kan også være lykkelig fordi en simpelthen evner å tilpasse seg.Amartya Sen har foreslått en annen innfallsvinkel med direkte sammenligning av forskjellige tilstander ut fra objektive kriterier som et mål på livskvalitet. Disse må ivareta rettferdighetsstandarder og ta hensyn til hvor stor evne folk har til å benytte de ressursene og mulighetene som byr seg til å øke livskvaliteten. Metodisk er det imidlertid vanskelig å avgjøre hvordan forskjellige faktorer skal vektes; hvis helsen bedres samtidig som utdannelsesnivået går ned, er det ikke klart om det samlet er en forbedring eller en forverring. Tilnærmingen innebærer altså at en må foreta et valg i et spørsmål der svaret må finnes via det offentlige ordskiftet.En tredje tilnærming baserer seg på rettferdighetsteori. Her ble «misunnelsesfrihet» lansert som et mulig rettferdighetsbegrep, blant annet av Jan Tinbergen. En tilstand er misunnelsesfri dersom intet individ ville foretrukket å ha et annet individs fordeling av goder. Et sentralt resultat fra rettferdighetsteorien er at Pareto-kriteriet og kriteriet om misunnelsesfrihet begge kan oppfylles i likevekt i et marked hvis alle i utgangspunktet har samme fordeling av goder. Pareto-kriteriet og misunnelsesfrihet vil derimot ikke kunne oppfylles samtidig når en tar inn produksjonssiden av økonomien og tar hensyn til at folk har forskjellig evnenivå. En annen test på rettferdighet som er foreslått, er at folk skal være likegyldig mellom den fordelingen av goder de faktisk har, og den fordelingen av goder de ville hatt om alle godene ble fordelt likt.
Et annet viktig forskningsområde i senere år har vært hvordan man skal vurdere effekter som kommer langt inn i fremtiden, ikke minst sett i lys av Stern-rapporten fra 2005 om global oppvarming. En høy kalkulasjonsrente gjør at effekter som kommer langt inn i fremtiden, tillegges veldig liten vekt i nytte-kostnadsanalysen. Stern argumenterer for en lav rente ut fra at fremtidige generasjoner bør telle like mye som vi som lever nå. Han legger dermed mindre vekt på at fremtidige generasjoner kan forventes å bli rikere enn dagens. I et kjent tilsvar skriver William Nordhaus at en slik rente vil føre til overinvestering i klimatiltak i en tidlig fase. Han mener at renten bør tilsvare avkastningen i markedet, noe som taler for å investere mer i annen kapital nå og bruke avkastningen derfra til mer effektive klimatiltak senere. Samtidig er det vanskelig å bruke markedsdata til å sette en langsiktig rente. Siden usikkerheten øker med tiden, argumenterer Christian Gollier for at renten bør være fallende over tid, ut fra et forsiktighetsprinsipp. Det er også relevant om en forventer fallende økonomisk vekst over tid. Martin Weitzman har på sin side en markedsbasert tilnærming, men argumenterer for at renten bør justeres for usikkerhet.
Praktisk bruk av nytte-kostnadsanalyser begynte i USA like før andre verdenskrig. U.S. Army Corps of Engineers var først ut etter at føderal lovgivning fra 1936 i praksis krevde bruk av nytte-kostnadsanalyse ved utbygging av vannveier. Sammensmeltningen av resultater fra den nye velferdsøkonomien og praktisk beslutningstagning skjedde først i etterkrigstiden, i takt med press om mer effektivitet i offentlig sektor. Utover 1960-årene ble metoden benyttet i USA for vannkvalitet, fritidsreiser og bevaring av jord. I samme periode ble konseptet opsjonsverdi utviklet for å kunne måle verdien av å ha tilgang til en ressurs, slik som nasjonalparker. Bruksområdet ble senere utvidet til psykisk helse, rusavhengighet, høyere utdannelse og behandling av farlig avfall. Sentral regulering ble etablert under administrasjonene til Ronald Reagan, George H.W. Bush og Bill Clinton i 1980- og 1990-årene.OECD skriver i en rapport om nytte-kostnadsanalyser at metoden er blitt brukt med varierende suksess siden 1960-årene, men at den i dag er den vanligste vurderingsmetoden for offentlige investeringer og politikkutforming. Mange land har utviklet retningslinjer og veiledere, og ikke minst er metoden brukt mye på samferdselsprosjekter. Europakommisjonen anbefaler EU-land om å bruke nytte-kostnadsanalyse for infrastrukturprosjekter på mer enn 50 millioner euro, og har utviklet en veileder som også tar for seg bruk av metoden på andre områder. I Sverige har Trafikverket utarbeidet retningslinjer for samfunnsøkonomiske analyser i transportsektoren. Det danske finansdepartementets seneste veileder om nytte-kostnadsanalyser er fra 2017. Storbritannia tok i bruk metoden for første gang for å vurdere utbyggingen av motorveien M1 og Victoria-linjen på Londons undergrunnsbane. I 1998 ble et eget prosjekt iverksatt for å formalisere prosessen. Andre veiledere er Canadas og Australias generelle veiledere, samt USAs for helsetiltak og nødhjelp.
I Norge skal det gjennomføres en nytte-kostnadsanalyse for alle statlige investeringsprosjekter på over 750 millioner kroner. Dette er en del av den statlige kvalitetssikringsordningen (KS-ordningen). Nærmere bestemt inngår nytte-kostnadsanalyse som en del av KS1, som gjøres i forkant av prosjektet og skal kvalitetssikre konseptvalget. KS1 ble tatt i bruk fra 2005. Forskningsprogrammet Concept ved NTNU bedriver følgeforskning av KS-ordningen, finansiert av Finansdepartementet. I tillegg til utredninger bestilt av staten hender det at forskjellige interessegrupper bestiller nytte-kostnadsanalyser i forbindelse med statlige utbyggingsprosjekter for å kaste lys over bestemte alternativer.
I Norge er det Direktoratet for økonomistyrings veileder fra 2014 som er gjeldende, og Finansdepartementet har i rundskriv fastsatt retningslinjer for nytte-kostnadsanalyser for offentlig sektor i Norge. Prinsipper for nytte-kostnadsanalyser har også vært gjenstand for behandling i flere offentlige utredninger (NOU-er).
I 1994 oppnevnte regjeringen et utvalg som skulle utarbeide en veileder for nytte-kostnadsanalyser. I mandatet vises det til at Finansdepartementet i 1977 tok initiativ til en veiledning for arbeid med programanalyser. Denne ble utviklet i samarbeid med professorene Leif Johansen og Agnar Sandmo. Her var nytte-kostnadsanalyser en del, men veilederen synes ikke å ha blitt tatt i bruk i tilstrekkelig grad, ifølge utvalget. Utvalget leverte sin rapport om nytte-kostnadsanalyser i 1997. Her kom utvalget med sine anbefalinger om blant annet kalkulasjonspriser, diskonteringsrenter, risikoanalyser og verdsetting av tid, miljø og endret risiko for liv og helse. Arbeidet ble fulgt opp av en praktisk veileder i nytte-kostnadsanalyser fra samme utvalg året etter. Nye veiledere er utarbeidet av Finansdepartementet i 2000 og 2005, mens den seneste er fra Direktoratet for økonomistyring i 2014. I 2012 kom det en ny NOU som tok for seg utviklingen på fagfeltet siden årtusenskiftet.
Direktoratet for økonomistyring lister i sin veileder opp åtte steg i en samfunnsøkonomisk analyse. Veilederen er særlig rettet mot nytte-kostnadsanalyser, men punktene er også relevante for kostnadseffektivitetsanalyse og kostnad-virkningsanalyse:
Gi en samlet vurdering og anbefale tiltakEUs veileder, den britiske veilederen og den danske veilederen har lignende, men ikke helt identiske, oppsett.
Problembeskrivelsen skal gjøre rede for hva det er som tilsier at det offentlige skal iverksette tiltak på et område. En skal også identifisere nullalternativet, det vil si dagens situasjon og en videreføring av denne når det ikke iverksettes nye tiltak. Videre skal en fastsette mål som kan evalueres i etterkant. Målene må ikke formuleres slik at relevante tiltak utelukkes.
Alle relevante tiltak skal beskrives så langt det er mulig, og det skal vises en klar årsak-virkning-sammenheng mellom tiltakene og målene som er satt.
En skal beskrive virkninger – nytte og/eller kostnad – av de aktuelle tiltakene for alle grupper som påvirkes av en viss betydning og omfang.
Virkningene skal tallfestes i fysiske størrelser så langt det er mulig, for eksempel besparte årsverk eller personskader. De fysiske størrelsene skal deretter verdsettes i kroner så langt det er mulig. Hvis det finnes markedspriser, skal disse benyttes. Om det ikke finnes markedspriser, benyttes andre verdsettingsmetoder når det er faglig forsvarlig. Er det faglig uforsvarlig, gjøres en en kvalitativ vurdering av virkningene.
En beregner samfunnsøkonomisk lønnsomhet for alle virkningene som er fastsatt i kroner. Her brukes nåverdimetoden slik at en kan summere nytte- og kostnadsvirkninger som kommer på ulike tidspunkter. Når en deretter vurderer samfunnsøkonomisk lønnsomhet, skal det imidlertid også tas hensyn til om ikke-prissatte virkninger gjør tiltaket mer eller mindre lønnsomt.
En skal her se på hvordan usikkerhetsfaktorer, slik som investeringskostnader, kan påvirke tiltakets lønnsomhet. For ikke-prissatte virkninger gjøres en kvalitativ vurdering. Dessuten skal en se på risikoreduserende aktiviteter, for eksempel om det kan være mer lønnsomt å utsette tiltaket eller gjennomføre det trinnvis.
Fordelingsvirkninger viser til at forskjellige grupper i samfunnet kan komme ulikt ut av et tiltak. I analysen skal man derfor beskrive eventuelle virkninger for grupper som kommer dårlig ut på grunn av tiltaket, samt beskrive eventuelle kompenserende tiltak.
Til slutt skal en gi en anbefaling om hvilket tiltak som bør velges basert på den samfunnsøkonomiske analysen. Anbefalingen skal være basert på samlet vurdering av netto nåverdi, ikke-prissatte effekter og usikkerhet, mens beskrivelsen av fordelingsvirkningene skal legges ved som tilleggsinformasjon til beslutningstager.
I nytte-kostnadsanalyser skal en verdsette effektene av tiltaket i kroner og øre så langt det lar seg gjøre. Nytteeffektene skal settes lik det befolkningen er villig til å betale for å oppnå dem, eller hva de er villig til å betale for å unngå dem, dersom det skapes ulemper. Kostnadene ved tiltaket skal settes til det en må gi opp av andre ting for å gjennomføre tiltaket – det beste en ellers kunne fått ut av pengene (alternativkostnaden). Hvis kroneverdien av nytten er større enn kostnaden, er tiltaket samfunnsøkonomisk lønnsomt – befolkningen er villig til å betale det tiltaket koster.Effektene inntreffer typisk på ulike tidspunkt. Fordi folk legger mer verdt på ting som skjer nå enn ting som skjer i fremtiden, er det nåverdien man ser på. Nåverdiberegninger innebærer å justere ned verdien av effekter lenger inn i fremtiden med en diskonteringsrente, slik at verdiene kan summeres. En nytte-kostnadsanalyse er en analyse der det er befolkningens samlede betalingsvilje som bestemmer hvordan tiltakene rangeres. Ved å legge sammen befolkningens betalingsvilje behandler man i utgangspunktet alle likt. Det er imidlertid ikke gitt at det er slik man tenker når en beslutning skal tas. Hvis et tiltak er spesielt gunstig eller skadelig for en utsatt gruppe, kan det eksempelvis være at man vil legge mer vekt på konsekvensene tiltaket har for disse enn for andre. Et sentralt spørsmål ved nytte-kostnadsanalyser er derfor hvordan slike fordelingshensyn skal behandles.I det følgende vil sentrale aspekter ved beregning av samfunnsøkonomisk lønnsomhet bli gjennomgått. Det er føringene i de norske veilederne som legges til grunn.
Hvor stort tiltaket er, er av avgjørende betydning for analysen; små tiltak kan behandles med en langt enklere analyse enn store. Om et tiltak regnes stort eller lite, kommer an på hvor stort prosjektet er i forhold til markedene som berøres. Et prosjekt er for lite å regne hvis det ikke kan ventes å endre markedsprisene. Da kan man i stor grad ta utgangspunkt i markedsprisene og lage kalkulasjonspriser som benyttes til å måle kostnadene ved tiltaket. Ved et stort prosjekt vil markedsprisene endres så mye at det er lite informativt å lage kalkulasjonspriser. Store prosjekter krever derfor at en benytter en generell likevektsmodell som ser på både tilbuds- og etterspørselssiden av økonomien.Skillet mellom store og små prosjekter går ikke nødvendigvis på hvor omfattende prosjektet er å gjennomføre – det er forholdene i økonomien som avgjør. I et utviklingsland kan en ny brønn i en landsby gi en så stor endring i den lokale økonomien at en tilnærming med kalkulasjonspriser ikke er informativ, mens et land som Norge har så velutviklede markeder at selv en investering i en ny hovedflyplass kan regnes som et lite prosjekt. Et eksempel på et stort prosjekt i Norge kan derimot være en fullstendig omlegging av norsk landbrukspolitikk med fjerning av importtoll på matvarer. Her vil effektene på bosetning og sysselsetting være så store at det kreves en mer omfattende analyse.I de fleste nytte-kostnadsanalyser benyttes tilnærmingen for små prosjekter. Den følgende fremstillingen vil derfor basere seg på denne tilnærmingen.
I en nytte-kostnadsanalyse beregnes nytte og kostnader i kroner og øre så langt det er faglig forsvarlig. Nytten skal settes lik det samfunnet er villig til å betale for å oppnå den, mens kostnaden skal settes lik det beste man ellers kunne fått ut av ressursene som benyttes i prosjektet (alternativkostnaden).Man benytter kalkulasjonspriser som estimat på nytten/kostnaden. Hovedregelen er at markedspriser skal benyttes som kalkulasjonspris når dette er faglig forsvarlig. I andre tilfeller må man benytte seg av estimater. Estimatene skal velges ut på en så konsistent måte som mulig, slik at analyser for forskjellige prosjekter blir sammenlignbare.
Finansdepartementet har fastsatt følgende for bruk av markedspriser som kalkulasjonspris:
I tilfeller hvor det offentlige produserer varer og tjenester i konkurranse med private bedrifter (konkurranseutsatt produksjon), skal man benytte samme priser som de private står overfor. Dette gjelder både arbeidskraft, innsatsvarer og salgspriser.I tilfeller hvor det offentlige i liten grad produserer varer og tjenester i konkurranse med private bedrifter, skal en bruke følgende kalkulasjonspriser:
Arbeidskraft skal verdsettes til brutto reallønn, det vil si skatt, arbeidsgiveravgift og sosiale kostnader.
Vareinnsats skal verdsettes til pris eksklusiv toll og merverdiavgift, men inklusiv avgifter som korrigerer for eksterne virkninger (eksempelvis miljøavgifter).
I mange tilfeller vil det ikke finnes en markedspris. Dette gjelder ikke minst mange nyttevirkninger. Hvis en allikevel finner det faglig forsvarlig å vurdere verdien i kroner og øre, må en i disse tilfellene bruke verdiestimater. Her er det ønskelig å være konsekvent på tvers av prosjekter, og en bør derfor basere seg på generelle regler og eksisterende verdiestimater der disse er dekkende for prosjektet. Å bruke verdiestimater fra tidligere studier kalles verdioverføring. Verdioverføring blir særlig brukt for miljøgoder. I særlige tilfeller kan det være aktuelt å gjennomføre egne verdsettingsstudier.I noen tilfeller har Finansdepartementet fastsatt generelle regler for verdsetting av nytteeffekter, slik som for tid, liv og helse: 
Ved verdsetting av tidsgevinster og -tap er det gevinst eller tap i verdiskapningen som skal legges til grunn når det er snakk om tidsgevinster og -tap i arbeidstiden. Dette tilsvarer brutto reallønn. For fritid brukes netto reallønn som anslag på privatpersoners gevinst/tap.
Ved verdsetting av helsegevinster og -tap er det flere måleenheter som kan benyttes, men den vanligste er verdien av et statistisk liv (VSL). VSL er definert som «én enhets reduksjon i forventet antall dødsfall i en gitt periode». For at VSL skal kunne benyttes, må det være snakk om i) et stort antall individer som står overfor små sannsynligheter for uheldige utfall, og ii) det må være ukjent på forhånd hvem som rammes. Finansdepartementet har fastsatt VSL til 30 millioner 2012-kroner.
Når det er usikkerhet, skal en benytte forventningsverdien for nytten/kostnaden. Det setter nytten/kostnaden til et vektet gjennomsnitt av de mulige utfallene. Ideelt sett bør en benytte en kontinuerlig sannsynlighetsfordeling hvor alle tenkelige utfall inngår. Det gis ikke bestemte føringer på hvilken sannsynlighetsfordeling som skal brukes. I praksis er det ofte nok å fastslå et begrenset antall punktsannsynligheter. Da kan man benytte seg av en enklere tilnærming med en diskret sannsynlighetsfordeling. Med en diskret sannsynlighetsfordeling er forventningsverdien gitt ved:
  . Hvis det for eksempel er 30 % sannsynlighet for en kostnad på 50 millioner, 50 % sannsynlighet for en kostnad på 200 millioner og 20 % sannsynlighet for en kostnad på 300 millioner, blir forventningsverdien:
    {\displaystyle FV=0,3\cdot 50\ 000\ 000+0,5\cdot 200\ 000\ 000\ +0,2\cdot 300\ 000\ 000\ =175\ 000\ 000}
Videre skal en se på usikkerheten i beregningene i usikkerhetsanalysen i punkt 6.
I utgangspunktet antas det i en nytte-kostnadsanalyse at alle priser vokser med konsumprisindeksen (KPI). En foretar derfor ikke justering av priser (realprisjustering) i analysen med mindre det er grunn til å anta at prisene vil utvikle seg i utakt med KPI. Finansdepartementet har fastsatt at realprisjustering bare skal brukes der det er solid teoretisk og empirisk grunnlag for det. Departementet har besluttet at det skal gjøres realprisjustering for tidsgevinster og -tap samt verdien av et statistisk liv. Ved stor usikkerhet i kalkulasjonsprisene kan det også gjøres følsomhetsanalyser for å få frem usikkerheten.
Finansiering over skatteseddelen medfører effektivitetstap i økonomien; skatter og avgifter øker prisene i økonomien, slik at noen lønnsomme transaksjoner ikke blir gjennomført. Innkreving av skatter og avgifter medfører også administrative kostnader. Finansiering av prosjekter over det offentlige budsjettet medfører altså en ekstrakostnad. Dette tar man hensyn til i nytte-kostnadsanalyser ved å legge til 20 øre per krone som dekkes av statskassen.
I noen tilfeller kan det være aktuelt å benytte brukerbetaling til å finansiere tiltaket. For en vei kan det eksempelvis innføres bompenger. Her må man skille mellom brukerbetaling som er motivert bare ut fra finansieringsbehov, og brukerbetaling som korrigerer for eksterne virkninger. Køproblemer skyldes overforbruk av en vei, siden hver enkelt bilist ikke tar godt nok hensyn til sitt bidrag til køproblemet. Det er en ekstern virkning. Bompenger kan da være positivt med tanke på å minske køproblemet. Når brukerbetalingen bare er motivert av finansieringsbehov, blir effektene mer lik finansiering over skatteseddelen. Da må en sammenligne tapet med brukerbetaling opp mot tapet ved å finansiere via skatteseddelen.
Et offentlig tiltak vil typisk berøre forskjellige grupper i samfunnet ulikt; noen kan ha nytte av tiltaket, mens andre kan oppleve ulemper. Slike forskjeller kalles fordelingsvirkninger. Finansdepartementet har besluttet at det skal gjøres en tilleggsanalyse for å beskrive fordelingsvirkningene ved et prosjekt for særlig berørte grupper og områder når det er relevant. Tilleggsanalysen skal kartlegge og beskrive fordelingseffektene og gi beslutningstageren grunnlag for å kunne vurdere alternativene opp mot hverandre. 
Dette innebærer at en ikke skal ta hensyn til fordelingsvirkningene når man beregner samfunnsøkonomisk lønnsomhet; fordelingsvirkningene skal beskrives separat. Ved beregning av samfunnsøkonomisk lønnsomhet skal samlet uveid betalingsvillighet legges til grunn. En følge av dette er at samfunnsøkonomisk lønnsomhet alene ikke gir et normativt svar på hva som er den beste løsningen sett med samfunnets øyne. Samfunnsøkonomisk lønnsomhet vil si at samfunnet samlet er villig til å betale for tiltaket, uten å ta hensyn til hvem som får positiv og negativ nytte (ulemper) av det. En samfunnsøkonomisk analyse gir således et beslutningsgrunnlag, men ingen beslutningsregel.Det er mulig å benytte fordelingsvekter for å forsøke å inkludere fordelingsvirkninger i beregningen av samfunnsøkonomisk lønnsomhet. Dette bygger imidlertid på strenge forutsetninger som er vanskelige å teste empirisk, og man må gjøre en normativ vurdering av hvordan forskjellige grupper skal vektes mot hverandre og av hva som er marginalnytten av penger. I NOU-en om samfunnsøkonomiske analyser fra 2012 anbefales det derfor ikke å bruke slike fordelingsvekter, og dette er altså linjen Finansdepartementet har valgt.
Trafikverket i Sverige har også landet på at fordelingsvirkningene bør håndteres ved å beskrive hvordan forskjellige grupper blir påvirket av tiltaket. Det samme har EU i sin veileder. Storbritannia åpner på sin side for å å bruke fordelingsvekter. Bruk av slik vekting må vurderes ut fra hvor store fordelingsvirkningene er, hvor nøyaktig fordelingsvektene vil være, og hva slags prosjekt det er snakk om. Den britiske veilederen presenterer en modell for hvordan dette kan gjøres. Denne går ut på å dele befolkningen i fem grupper ut fra inntekt. Deretter finner man betalingsvilligheten i hver gruppe og vekter denne med fordelingsvekten. Metoden tar utgangspunkt i at man har større marginalnytte av inntekt jo fattigere man er. Det betyr at fordelingsvekten vil være større for gruppene med lav inntekt, slik at disse betyr mer i analysen enn de ville gjort uten vekting. Størrelsen på vekten er hentet fra studier som er gjort på hvor stor aversjonen mot ulikhet er.
I en nytte-kostnadsanalyse ser man normalt på effekten i kroner og øre for markeder som blir direkte berørt av tiltaket. Det kan imidlertid være effekter av tiltaket også i andre, sekundære markeder. Dette kalles ringvirkninger. For en ny vei mellom to byer er de direkte effektene relatert til transportmarkedet, slik som tidsbesparelser og redusert ulykkesrisiko. Et eksempel på en ringvirkning er agglomerasjonseffekter: Den nye veien kan bidra til økt produktivitet i næringslivet i byene, for eksempel fordi de får et felles arbeidsmarked og bedre samarbeid mellom næringslivet i byene. I en nytte-kostnadsanalyse er det ringvirkninger med netto samfunnsøkonomisk verdi som er relevant – ringvirkningene må rette opp markedssvikt i sekundærmarkedene, eksempelvis gjennom bedret ressursbruk.I NOU-en om samfunnsøkonomiske analyser fra 2012 konkluderer utvalget med at det har vist seg vanskelig å finne generelle regler for hvordan en skal ta hensyn til ringvirkninger i nytte-kostnadsanalyser. Et annet problem er at ringvirkninger kan føre til dobbelttelling av effekter. Utvalget anbefaler derfor å holde ringvirkninger utenfor når en beregner samfunnsøkonomisk lønnsomhet. Isteden kan ringvirkninger behandles i en separat analyse når det er relevant. Finansdepartementet har valgt å følge denne anbefalingen i sitt reglement.
Et prosjekt er samfunnsøkonomisk lønnsomt hvis nåverdien av nytte- og kostnadsvirkningene er positiv. Nåverdimetoden handler om å summere nytte- og kostnadsvirkningene som er målt i kroner, for årene prosjektet varer (analyseperioden). For å kunne gjøre dette må imidlertid verdien av virkninger i fremtiden justeres ned (neddiskonteres) med en kalkulasjonsrente før man summerer. Dette finnes flere begrunnelser for dette. En er observasjonen om at folk er «utålmodige» og verdsetter høyere ting som skjer i dag enn ting som skjer i fremtiden. En annen er alternativkostnaden: Ressurser som brukes på prosjektet i dag, kan plasseres andre steder og gi avkastning der. En tredje er at en gjerne forventer økonomisk vekst. Hvis en rikere i morgen, er forbruk i dag verdt mer enn forbruk i morgen.Netto nåverdi (NNV) kan uttrykkes matematisk på følgende måte:
    {\displaystyle NNV=b_{0}+{\frac {b_{1}}{1+r}}+{\frac {b_{2}}{(1+r)^{2}}}+{\frac {b_{3}}{(1+r)^{3}}}+\cdots +{\frac {b_{n}}{(1+r)^{n}}}}
   er kalkulasjonsrenten. Prosjektet er samfunnsøkonomisk lønnsomt hvis uttrykket for NNV er positivt.
Det er vanlig å beregne NNV relativt til nullalternativet, det vil si en realistisk videreføring av dagens situasjon. Årsaken er at et nytt tiltak bør være minst like bra som å videreføre nåværende situasjon.
Jo høyere kalkulasjonsrente, desto mindre vekt legger man på effekter som kommer i fremtiden. Valget av kalkulasjonsrente er gjenstand for betydelig faglig diskusjon, særlig for tiltak der virkningene kommer langt inn i fremtiden.Det finnes to innfallsvinkler til kalkulasjonsrentebegrepet. Den ene tar utgangspunkt i konsumet. Et offentlig prosjekt innebærer investeringer slik at konsumet blir mindre i dag, med mål om at investeringene skal gi høyere konsum i fremtiden. Kalkulasjonsrenten skal derfor reflektere hvor mye ekstra konsum man krever i fremtiden per krone investert i dag. Ramsey (1928) gir en fremstilling av dette prinsippet. Den andre innfallsvinkelen tar utgangspunkt i markedet. En investering i et offentlig prosjekt innebærer en alternativkostnad, for pengene kunne alternativt vært investert i noe annet. Avkastningen i finansmarkedet gir et mål på dette. Det er imidlertid relevant å justere for prosjektets systematiske risiko. Kapitalverdimodellen illustrerer denne innfallsvinkelen.
Gjennom årene er begge tilnærmingene blitt brukt i Norge. I perioden 1967–1999 ble Ramsey-tilnærmingen brukt og renten fastsatt til 10 %, senere 7 %. NOU-en fra 1997 om samfunnsøkonomiske analyser anbefalte å gå over til kapitalverdimodellen, og i årene etter 1999 ble denne tilnærmingen brukt. NOU-en fra 2012 anbefalte å gå bort fra kapitalverdimodellen. Utvalget viste til at modellen har svakheter med tanke på å vurdere risikopåslaget for offentlige tiltak, og til nyere utvikling på fagfeltet hvor det vektlegges at usikkerheten i den økonomiske utviklingen øker over tid. Sistnevnte poeng taler for at en skal bruke lavere kalkulasjonsrente lenger inn i fremtiden.Finansdepartementet fastsatte i 2014 at statlig forretningsdrift i direkte konkurranse med private aktører skal bruke samme kalkulasjonsrente som de private aktørene står overfor. Ellers skal man bruke følgende kalkulasjonsrenter:
Kalkulasjonsrentene på 4 %, 3 % og 2 % er i tråd med 2012-utvalgets anbefaling. Merk at kalkulasjonsrenten gjelder for tidsintervaller. For et prosjekt med en analyseperiode på 45 år skal renten på 3 % bare brukes på år 41–45 ned til år 40. Etter det skal 4 % brukes.
Det danske Finansministeriet anbefaler i sin veileder fra 2017 4 % kalkulasjonsrente de første 35 årene, deretter 3 % frem til år 70, og 2 % etter år 70.  Storbritannia har en kalkulasjonsrente på 3,5 %. Før 2003 var den 6 % og inneholdt da et større påslag for risiko. En har nå isteden valgt å ta hensyn til risikoen på andre måter. 3,5 % gjelder frem til år 30. Deretter har en 3,0 % frem til år 75 og synkende mot 1 % frem mot år 300. EU anbefaler å bruke et vektet gjennomsnitt av avkastningskravene i de aktuelle landene når man har infrastrukturprosjekter som berører flere land.
Budsjettrestriksjoner kan medføre at ikke alle lønnsomme tiltak kan realiseres. I slike tilfeller er det aktuelt å beregne netto nåverdi per budsjettkrone (NNB). Dette er relativt lønnsomhetsmål som noe forenklet sier noe om hvor mye en får igjen for hver krone som benyttes over det offentlige budsjettet for å realisere prosjektet. NNB er gitt ved:
    {\displaystyle NNB={\frac {NNV}{N{\dot {a}}verdi\ av\ alle\ utbetalinger\ knyttet\ til\ det\ aktuelle\,tiltaket}}}
Et prosjekt vil ha en analyseperiode som samfunnsøkonomisk lønnsomhet skal beregnes ut fra. Hvis tiltaket har en levetid som er lenger enn analyseperioden, har Finansdepartementet besluttet at det skal beregnes en restverdi for årene utover analyseperioden. I tilfeller der det finnes dokumentasjon og kunnskap som kan brukes til å beregne restverdien, skal denne benyttes. I andre tilfeller skal man ta utgangspunkt i nytte fratrukket kostnad det siste året i analyseperioden, 
  , justert for eventuelle forventede variasjoner ut levetiden. I det enkle tilfellet hvor det ikke er slike variasjoner, kan man anta at 
Direktoratet for økonomistyrings veileder sier at et tiltak beregnes til å være samfunnsøkonomisk lønnsomt dersom netto nåverdi er positiv. I den samlede vurderingen av samfunnsøkonomisk lønnsomhet skal man imidlertid ta hensyn til usikkerhet og ikke-prissatte virkninger i tillegg til netto nåverdi. Det er denne samlede vurderingen som skal ligge til grunn for rangeringen av alternative tiltak.
Usikkerhetsanalysen skal se på både prissatte og ikke-prissatte virkninger. Den består i grove trekk av tre deler. Først skal en beskrive relevante tiltak og gi en grov vurdering av hvor stort utslag de kan ha på vurderingen av samfunnsøkonomisk lønnsomhet. Deretter skal en anslå konkret hvordan faktorene kan slå ut på samfunnsøkonomisk lønnsomhet, før en til sist skal vurdere hvordan usikkerheten skal håndteres.Følsomhetsanalyse er en enkel form for usikkerhetsanalyse som brukes for mindre prosjekter. Her ser man på de forskjellige usikkerhetsfaktorene én etter én og beregner hvordan forskjellige verdier påvirker den samfunnsøkonomiske lønnsomheten. Man bruker gjerne en pessimistisk verdi og en optimistisk verdi i tillegg til forventningsverdien (som er den som benyttes i den grunnleggende beregningen av samfunnsøkonomisk lønnsomhet). For større prosjekter kan det være aktuelt å gjennomføre en mer omfattende scenarioanalyse. Her åpner man for å kunne endre flere av usikkerhetsfaktorene samtidig. Det kan også være aktuelt å gjøre simuleringer for å finne ut hvor sannsynlig det er at forskjellige scenarioer inntreffer.
Også virkninger som det er faglig uforsvarlig å prissette, skal tas med i den samlede vurderingen av samfunnsøkonomisk lønnsomhet. De ikke-prissatte virkningene må ikke tillegges mindre vekt bare fordi de ikke er prissatte når de er viktige for analysen. De ikke-prissatte virkningene skal beskrives verbalt, og en skal forklare hvordan de påvirker den samfunnsøkonomiske lønnsomheten av tiltaket.Det er vanlig å bruke pluss/minus-metoden for å gi en oppsummering av de ikke prissatte virkningene. Her markerer en hvor stor positiv/negativ effekt tiltakene har på de ikke-prissatte virkningene med forskjellig antall plusser/minuser, slik at en kan foreta en sammenligning. En rangerer deretter tiltakene. Rangeringen av tiltakene etter ikke-prissatte virkninger behøver likevel ikke være basert på en enkel summering av plusser og minuser; en kan tillegge bestemte virkninger større vekt. I eksemplet nedenfor har en eksempelvis lagt ekstra vekt på naturmangfold, slik at tiltak B rangeres over tiltak A selv om A kommer bedre ut samlet sett.
Under følger et tenkt eksempel på hvordan en oppsummering av en samfunnsøkonomisk analyse av tre tiltak kan se ut, basert på Direktoratet for økonomistyrings veileder. Tiltakene rangeres i den rekkefølgen man mener de bør prioriteres. Igjen er det slik at rangeringen ikke behøver å være basert på en enkel summering av plusser og minuser, men etter en samlet vurdering. Merk også at alle virkningene av tiltak A, B og C er vurdert relativt til nullalternativet, det vil si en videreføring av nåværende situasjon (her: beholde gammel bro).
Nytte-kostnadsanalyse er beslektet med kostnadseffektivitetsanalyse og kostnad-virkningsanalyse. Kostnadseffektivitetsanalyse er egnet når nytten av de forskjellige alternativene den samme, slik at spørsmålet er å finne det rimeligste alternativet. I en kostnad-virkningsanalyse er nytten av alternativene forskjellig, men vanskelig eller ikke ønskelig å verdsette i kroner. Kostnadene blir dermed veiet opp mot en kvalitativ vurdering av nytten. I begge typer analyser skal man ta hensyn til ikke-prissatte kostnader.
Baujard, Anotinette. (2013). Welfare economics. GATE 2013-33 (arbeidsartikkel).
Direktoratet for økonomistyring. (2014). Veileder i samfunnsøkonomiske analyser. Besøkt 5. juli 2018.
Finansdepartementet. (2005). Veileder i samfunnsøkonomiske analyser. Besøkt 5. juli 2018.
Finansdepartementet. (2014). Rundskriv R-109/14: Prinsipper og krav ved utarbeidelse av samfunnsøkonomiske analyser mv.. Besøkt 5. juli 2018.
Hagen et al. (2012). NOU 2012:16: Samfunnsøkonomiske analyser. Besøkt 5. juli 2018.
Hervik et al. (1997). NOU 1997:27: Nytte-kostnadsanalyser. Prinsipper for lønnsomhetsvurderinger i offentlig sektor. Besøkt 5. juli 2018.
Hervik et al. (1998). NOU 1998:16: Nytte-kostnadsanalyser – Veiledning i bruk av lønnsomhetsvurderinger i offentlig sektor. Besøkt 5. juli 2018.
OECD. (2006). Cost-Benefit Analysis and the Environment: Recent Developments. Paris: OECD Publishing.
Wilkinson, N. og Myles, M. (2012). An Introduction to Behavioral Economics. 2. utgave. New York: Palgrave MacMillan. ISBN 978-0-230-29146-1.
Forskningsprogrammet Concepts oversikt over konsekvensutredninger gjort på vegne av det offentlige i Norge
O-fag er et norsk radioprogram med Ylvis-brødrene som gikk på NRK Radio sommeren 2006 og 2008. Programmet var en blanding av humor og faktaopplysninger. Det ble sendt på P3 og gikk fredager mellom kl. 18 og 19. Programmet hadde faste spalter som for eksempel, oppgave med straff, morsekurs og SSP (stein, saks eller papir), samekurs, Ibux, Nederlandske telefoner, spørretime og det paranormale hjørnet.  
Den tynne tråden i programmet var O-fag eller orienteringsfag, et barneskolefag som ble fjernet i skolereformen Reform 97, der man ble undervist i alt fra naturfag og geografi til samfunnsvitenskap og historie.   

O W Sommers gasskraftverk er et varmekraftverk i Bexar County, i delstaten Texas i det sørlige USA. Anlegget har en installert produksjonskapasitet på 880 MW fordelt på 2 turbiner, på inntil 446 MW hver. Operatør er energiselskapet til San Antonio kommune. 
Kraftverket stod ferdig utbygd i 1972–1974. Brenselkilden er naturgass, og bare unntaksvis fyringsolje.
Electricity Generating Capacity, 2008 – U.S. Energy Information Administration. Besøkt 6. august 2011.
Obelisk (fra gresk obeliskos = «stekespyd», diminutivformen av obelos = «spyd») er en høy, slank søyle med et kvadratisk tverrsnitt som spisses til oppad og ender i pyramideformet topp. Opprinnelig var obelisken skåret eller hogget ut som en sammenhengende stein, en såkalt monolitt, i polert granitt, men de fleste av de store, moderne obelisker er støpt eller bygget av flere steiner. Begrepet stela (flertall av stelae) er generelt benyttet for andre monumentale søyler med inskripsjoner uten klassisk, obeliskisk form.
Obelisken er et symbol på den skapende kraft og selvsagt også et åpenbart fallisk symbol. Opprinnelig var obelisken et kultsymbol for den egyptiske solguden Ra. Som monolitt ble obelisken sett på som en hellig stein. I Det nye rike i Egypt ble obeliskene satt i par ved templene. Muligens ble den bibelske mytologien om Jakin og Boas, de to søyler ved Salomons tempelport, avledet herfra. Obelisker kalles også for «Solens finger» og har sannsynligvis også vært benyttet (og brukes i dag) som solur.
Pyramidetoppen kalles også for pyramidion, «den lille pyramide», og ble av egypterne sett på som et symbol på verdens skapelse og som solen selv. Antagelig har spissen vært belagt med gull slik at den strålte i solen. Som opphøyde minipyramider har små obelisker også vært brukt som gravsteiner.
Obeliskens ideelle forhold mellom bredde og høyde er 1:10. Størrelsen på de opprinnelige obelisker kan variere fra små steinstøtter på under en meter til kjempemonolitter på opptil 30 meter. Den største av disse veier bortimot 500 tonn.
Man har funnet et steinbrudd ved Aswan, sør for Kairo i Egypt, hvor man kan se en enorm, men uferdig obelisk som aldri ble hugget fri fra klippen. Vi vet ikke helt hvordan datidens egyptere klarte å skjære eller hogge i granitt når de kun hadde tilgang til bløte metaller som kobber og bronse, men muligens ble sand benyttet til skjære monolitten fri. Det neste problemet er å få obelisken reist i loddrett posisjon, uten at den knekker eller velter. En teori går på at de ble rettet opp ved hjelp av skip på Nilen, en annen at man har gravd og fylt sand under inntil steinen til slutt kunne vippes opp i loddrett posisjon.
Den eldste tempelobelisk som fortsatt står erigert er Senusret I av 12. dynasti ved Heliopolis, ca. 20 meter høy. Obelisker var en prominent del av arkitekturen i det gamle Egypt. De ble plassert i par ved inngangen til templene. Man kjenner til 27 oldtidsobelisker som har overlevd, foruten en ikke komplett obelisk funnet delvis uthogget i steinbruddet ved Aswan.
Den egyptiske obelisk symboliserte solguden Ra, og i løpet av den kortvarige reformasjonen til Akhenaton ble det sagt at den var en forsteinet solstråle av guden Aton. Man tenkte seg at guden eksisterte innenfor strukturen.
Romerne ble fullstendig forgapt i obelisker i den grad at det er nå mer enn dobbelt så mange obelisker stående i Roma som i Egypt.
Ikke alle egyptiske obelisker som ble reist opp på nytt i det romerske imperiet, ble satt opp i Roma. Herodes den store imiterte sine romerske beskyttere og reiste en egyptisk obelisk i rød granitt i hippodromen i sin store nye by Caesarea i det nordlige Judea. Den ble oppdaget av arkeologer og har blitt gjenreist på sitt opprinnelige sted.
I Konstantinopel fraktet den østlige herskeren Theodosius en obelisk i 390 e.Kr. og fikk den satt opp i sin hippodrom på en spesielt bygd base hvor den senere ble utsatt for korsfarere og Seldsjukker, men den står fortsatt i det moderne Istanbul.
Den mest prominente obelisken i Roma er 25,5 meter høye obelisk som står i på Petersplassen – den såkalte Vatikanobelisken. Obelisken har stått der siden år 37 e.Kr. på det stedet som var veggen i Neros sirkus, flankert av Peterskirken. Plinius den eldre har i sitt historieverk Naturalis Historiae referert til transporten av obelisken fra Egypt til Roma på ordre av keiser Gaius (Caligula) som en enestående hendelse. Lekteren som fraktet obelisken, hadde en ekstra stor mast som armene til fire menn ikke kunne favne rundt. Hundre og tyve linseskjepper var nødvendig som ballast. Etter å ha gjort sin tjeneste var den gigantiske lekteren ikke lenger nødvendig. Den ble fylt med stein og sement og senket for å forme grunnen til en kai i den nye havna i Ostia.
Gjenreisningen av obelisken fikk også Michelangelo til å vegre seg, men pave Sixtus V var fast bestemt på å reise den foran St. Peterskirken, selv om kirkeskipet ennå ikke var bygget og fikk en replika i tre reist på stedet bare måneder etter at han ble valgt. Det ble gitt flere forslag på hvordan obelisken kunne reises, men Domenico Fontana, Giacomo Della Portas assistent ved konstruksjonen av basilikaen, presenterte for paven en liten modellkran i tre og en liten modellobelisk i bly som paven selv var i stand til å reise ved å skru på et lite hjul med en finger. Fontana fikk derfor prosjektet som følge av sin anskuelige demonstrasjon. Obelisken, som hadde vært delvis nedgravd de siste århundrer, ble utgravd og mellom den 30. april og 17. mai 1586 flyttet på tromler til Piazza, noe som krevde bortimot 1000 arbeidere, 150 trekkhester og 47 kraner. Selve reisningen ble satt til 14. september, på festen for korsets opphøyelse, noe som samlet en stor menneskemengde. Det var en ingeniørprestasjon som gjorde Fontana berømt, og som han utdypet i en bok, Della Trasportatione dell’Obelisco Vaticano et delle Fabriche di Nostro Signore Papa Sisto V (1590), illustrert med graveringer.
En annen obelisk står foran kirken Trinitá dei Monti på toppen av Spansketrappen i Roma. I tillegg er det enda en berømt obelisk i Roma, skulpturert som om den blir båret på ryggen av elefant. Roma tapte en av sine obelisker som hadde dekorert Isis-tempelet i Egypt og som ble oppdaget på 1500-tallet. Mediciene krevde den for Villa Medici, men i 1790 greide de å flytte den til Boboli-hagene tilknyttet Palazzo Pitti i Firenze og etterlot en replika på dens sted.
Ytterligere flere av de opprinnelig egyptiske obelisker har blitt fraktet sjøvegen og gjenreist over hele verden. Paret av de såkalte 21 meter lange «Kleopatras nåler» står i London og New York.
Farao Tuthmosis III, Cleopatra's Needle (Kleoptras nål), ved Victoria Embankment i London
Farao Tuthmosis III, Cleopatra's Needle (Kleoptras nål), i Central Park i New YorkRomerne har også hogget sine egne obelisker i egyptisk stil og det er fem kjente historiske romerske obelisker i Roma.
Den brukne obelisk som ble funnet i 1853 under Hormuzd Rassams utgravninger av Ninive, er en av de eldste eksisterende assyriske obelisker. En annen obelisk kjent fra den tidlige assyriske sivilisasjon, er representert ved Den sorte obelisk til kong Shalmaneser III fra 9. århundre f.Kr., nå på British Museum i London.
Et antall av obelisker ble hogget ut i det forhistoriske kongedømmet Aksum i Etiopia. Det beste eksempelet er den 24 meter høye obelisken i Aksum, hogget ut i det 4. århundre, men ble herjet av italienerne etter den andre italiensk-abussinitiske krig og fraktet til Roma i 1937 hvor den ble reist på Piazza di Porta Capena. I 2003 aksepterte den italienske regjeringen å returnere obelisken og den ble i 2005 fraktet tilbake til Aksum.
På Place de la République i Arles i Frankrike – 4. århundre, av romersk opprinnelse
Fra og med renessansen har obelisken blitt et stempel for monumental arkitektur, særlig ved gravsteder, og mange tusen moderne obelisker kan bli sett over hele verden, og hvor nær alle amerikanske gravsteder har flere typer. Blant disse kan følgende nevnes:
Villa Medici, Roma – en kopi fra 1800-tallet av en egyptisk obelisk som ble flyttet Boboli-hagene i Firenze i 1790.
Bunker Hill Monument, Charlestown, Massachusetts – bygd mellom 1827 og 1843, den første monumentale, offentlige obelisk reist i USA.
Washington Monument i Washington D.C., USA ble bygget mellom 1848 og 1888 og er verdens høyeste, måler 169.29 meter i høyde, avduket i 1907.
William Dudley Chipley Memorial, på Plaza Ferdinand VII, Pensacola, Florida, USA, avduket i 1901
Chalmette Monument, i Chalmette, Louisiana, USA, reist til minnet om slaget om New Orleans, avduket i 1908
Foro Italico, Rome (ved Lungotevere Maresciallo Diaz) – obelisk reist i 1932 for å ære Mussolini.
En liten obelisk står på Trinity, ved Alamogordo Bombing Range, et sted mellom byene Carrizozo og Socorro i New Mexico hvor verdens første atomeksplosjon fant sted.
Rugby, North Dakota, det geografiske sentrum i Nord-Amerika (Mexico, USA and Canada).
Tegneseriefiguren Obélix i den franske tegneserien Asterix har sitt navn fra ordet obelisk, men dets opprinnelse kommer opprinnelig fra bruken av det franske ordet obèle (engelsk obelus) som et typografisk alternativ i tegnsetting for symbolet dagger («†») som ofte benyttes i sammenheng med det typografiske tegnet asterisk («*»), som navnet Asterix er avledet fra.
Habachi, Labib & Vogel, Carola (2000): Die unsterblichen Obelisken Aegyptens, Mainz, ISBN 3-8053-2658-0
Wirsching, Armin (2013): Obelisken transportieren und aufrichten in Aegypten und in Rom, Norderstedt 3. utg., ISBN 978-3-8334-8513-8
Oculo-cerebro-renalt syndrom, også kjent som Lowe syndrom, er en meget sjelden genetisk tilstand som i all hovedsak rammer menn.
Oculo-cerebro-renalt syndrom ble først beskrevet av legene Charles Lowe, Terrey og MacLachlan ved Massachusetts General Hospital i Boston i 1952. Av disse legene var det dr. Charles Lowe som ledet arbeidet. Oculo-cerebro-renalt syndrom er derfor bedre kjent som Lowe syndrom. Navnet oculo-cerebro-renalt syndrom beskriver de områdene av kroppen hvor symptomene er tydeligst: Oculo (øyet), cerebro (hjerne) og renalt (nyre).
På verdensbasis antok man i 2000  at det var ca. 380 mennesker som hadde oculo-cerebro-renalt syndrom.
Man antar at syndromet finnes over hele verden, selv om det kun kan dokumenteres personer i Europa, Nord-Amerika, Japan og India. Også med tanke på etnisk opprinnelse. Det er ikke registrert personer i Afrika, Fastlands-Asia eller Sør-Amerika med syndromet.
De som er født med Lowe syndrom er født med grå stær i begge øyne. Med svært få unntak, må dette opereres så raskt de er gamle nok til å kunne tåle bedøvelsen. Selv ved vellykkede operasjoner, hvor det ikke kunne gått bedre, vil synet ikke kunne oppnå en skarphet på mer enn 20/100. Om lag halvparten av de med Lowe syndrom vil kunne utvikle høyt trykk i selve øyet (Glaukom = grønn stær). Dette på ett eller begge øynene. Dette kan være med på å skade synsnerven som kan medføre blindhet. Det er derfor viktig med jevnlig kontroll av øynene. Hos en andel av de med Lowe syndrom vil det i barndommen, eller oppveksten forøvrig, gro et slags arr (keloid) på hornhinnen som vil kunne føre til blindhet.
Nyreproblemene som medfølger Lowe syndrom kalles Fanconis syndrom. Dette innebærer en medfødt defekt i nyrenes tubulusfunksjoner som medfører økt tap av fosfat, natrium, kalium, bikarbonat, aminosyrer og eventuelt glukose gjennom urinen. Dette er stoffer som kroppen, ved friske nyrer, nyttegjør seg ved å filtrere ut, men pga. defekten, skiller ut gjennom urinen. Fanconis syndrom utvikles i slutten av første leveår. Filtrene i nyrene (glomerus) vil rundt tiårsalderen begynne å svikte. Nyresvikten er sen, men progressiv, og vil redusere forventet levealder med 30 til 40 år. Grunnet nyresvikten er det anbefalt å drikke rikelig.
Personer med Lowe syndrom vil ha lav muskeltonus (hypotoni) fra fødselen av. Dette vil føre til reduserte reflekser og forsinket motorisk utvikling. Motorikk og stryke vil kunne trenes opp med tiden, men aldri til et normalt nivå. Hos spedbarn vil hyponotien medføre spiseproblemer. Dette grunnet problemer med å holde hode, samt nedsatt evne til å suge og svelge. Mange gutter har heller ikke testiklene vandret ned til pungen. Den lave muskeltonusen medfører økt fare for plager. De vanligste plagene er lungebetennelse grunnet nedsatt hosterefleks, lyskebrokk, forstoppelse og sure oppstøt.
I tillegg vil, pga mangel på vitamin D, de fleste både ha mykt skjelett (rakitt) og forandringer i skjelettet. Dette vil igjen føre til økte fare for beinbrudd, rygglidelser (skoliose) og leddbetennelser (osteoarthritis). Leddbetennelse vil kunne gi følelsen at det verker i leddene. Spesielt hofter og knær er utsatt. De vil også ofte være lave av vekst. Gjennomsnittlig høyde er 155 centimeter.
Mange vil oppleve cyster (blemmer) i tannkjøttet som omkranser tannen, og i munnen forøvrig. I munnen vil og feilstilling på tennene ofte være et fremtredende problem. Cyster kan forøvrig dannes både på nyrer, hjerne og huden. Et kjent problem i voksen alder er cyster på ryggen, som kan gi smerter. Det kan gå infeksjon i cystene.
Alle med Lowe syndrom har psykisk utviklingshemning. Graden vil utviklingshemning kan variere fra mild (10-25 %), moderat (25 %) til alvorlig (50-65 %). Grad av mental retardasjon og funksjonsnivå vil altså variere. Forsinket språkutvikling er å forvente fra tidlig barndom. Mange klarer ikke å føre en samtale før de er om lag 7 år. Etter dette fortsetter mange å utvikle språket sitt, og kan oppfattes som svært så glade i snakke. Oppmerksomhet og glede ved musikk og rytme er i de fleste tilfeller tydelig.
I seksårsalderen, vil halvpartene oppleve epileptiske anfall, og mange har også atferdsforstyrrelser som aggresjonsutbrudd, selvskading, selvstimulering, stereotype og tvangsmessige handlinger og konsentrasjonsvansker. Den mest utfordrende fasen av livet når det gjelder atferdsforstyrrelser vil finne sted mellom åtte og tretten års alder.
Dødsfall i tidlig fase av livet kan forekomme på bakgrunn av nyresykdom, alvorlig hypotoni eller ulike infeksjoner. Mest vanlig er respiratoriske eller gastrologiske komplikasjoner. Senere i livet er den vanligste dødsårsaken respirasjonsrelatert sykdom, epileptisk anfall eller plutselig død. Da ofte under søvn. Død forekommer oftest mellom slutten av 20-årene og starten av 40-årene. Dødsårsaken er da som oftest inflammasjon i nyrene, som til slutt fører til at nyrene ikke klarer å opprettholde et nivå som kroppen kan leve med.
http://beskrivelser.videnshus.dk/index.php?id=811&beskrivelsesnummer=250&p_mode=beskrivelse&cHash=e5603ac0cf645e12ef89ed1b11fda1d1 Sosialstyrelsen - Danmark - Sjældne handicap. Besøkt 20.04.13
http://www.socialstyrelsen.se/ovanligadiagnoser/lowessyndrom Sosialstyrelsen - Sverige - Ovanlige diagnoser. Besøkt 20.04.13
http://www.rarediseases.org/rare-disease-information/rare-diseases/byID/109/printFullReport Besøkt 03.05.2015
Odd munks saga om Olav Tryggvason (norrønt Ólafs saga Tryggvasonar) er en kongesaga om den norske kongen Olav Tryggvason (ca. 963–1000), skrevet rundt 1190 av islendingen Odd Snorresson, en benediktinermunk som bodde i Tingøyrarklosteret på det nordlige Island. Sagaen var opprinnelig skrevet på latin, men er bare bevart i oversettelse til islandsk. Den er en av flere middelaldersagaer som skildrer Olav Tryggvason.
Hovedvekten i fortellingen ligger på kong Olavs virksomhet som misjonskonge: hans kamp mot seidmenn og hedenske høvdinger. Det er lite faktisk biografi, og noen forskere mener at sagaen er preget av at hendelsene er lån fra andre kjente personers liv. Sagaen er bemerkelsesverdig som uttrykk for en fase i islandsk litteratur hvor man både gjør nytte av muntlig tradisjon og utenlandske tekster. På den ene siden er den realistisk, men den har også lånte tema og innslag av det overnaturlige.
Odd ser ut til å ha kjent og brukt de eldre tekstene Íslendingabók av Are Torgilsson Frode, Historia Norvegiæ, Theodoricus monachus' Historien om de gamle norske kongene, den latinske kongesagaen som Sæmund Frode skrev, men som nå er tapt, og dertil en latinsk saga om seljemennene som bare er bevart i fragmenter. Teksten ser også ut til å inneholde sitat fra Ågrip, men dette kan være innført i den islandske oversettelsen, uten at det var med i Odds opprinnelige versjon. Ved siden av de skriftlige kildene har forfatteren etter alt å dømme brukt muntlig tradisjon, «men hvor dette materiale slap op, har han antagelig digtet frit og søgt forbillede såvel i Bibelen som i hagiografisk litteratur.»Sagaen er bemerkelsesverdig som uttrykk for en fase i islandsk litteratur hvor man både gjør nytte av muntlig tradisjon og utenlandske tekster. På den ene siden er den realistisk, men den har også lånte tema og innslag av det overnaturlige.
Sagaen består av 77 korte kapitler eller avsnitt. De første fjorten kapitlene skildrer Olavs fødsel og oppvekst, og hans reiser til Vendland, Gardarike og vikingtokt på de britiske øyer. Kapittel 15–20 skildrer kampen mot Håkon jarl. 
Hovedvekten i fortellingen, kapitlene 28–58, ligger på kong Olavs virksomhet som misjonskonge: hans kamp mot seidmenn og hedenske høvdinger. Det er mange enkeltestående hendelser og lite faktisk biografi, og noen forskere, som Lars Lönnroth, mener at sagaen er preget av at fortellinger om Olav den hellige er overført til Olav Tryggvason, og at sagaen ellers er preget av lån fra historier om Martin av Tours, Edvard Bekjenneren, Harold Godwinsson og Karl den store. Andre deler av sagaen er inspirert av Bibelen: Astrids flukt med barnet, kongen blir solgt som trell og kongens visjonsopplevelse som kan minne om Paulus’.
I tillegg til Bibelen er det brukt mange eventyrmotiv: trollmenn, magiske knep, hamskifte, spådommer, drømmer og bruk av tretallsloven. Sagaen har også scener hvor Odin og Tor opptrer. «Man får overhovedet det indtryk, at der ikke har været den legende eller røverhistorie, som Oddr ikke har kunnet tro på.» Sagaens kapitler 24–27 forteller om Sunniva-kultusen og om at kong Olav etablerte den første kirken på Selja.
I kapittel 58–72 fortelles om kongens død i Slaget ved Svolder og om den forutgående opptakten til fiendtlighetene mellom Olav og den danske og svenske kongen. Avsnittene om kongens siste slag og død har blitt beskrevet som «berømt» og «særleg velskriven», men det er pekt på at også dette har et utenlandsk forelegg: en saga om Karl den store. I kapittel 73 viderebringes, med forfatterens uttrykte tvil, en historie om at Olav overlevde slaget ved Svolder. Han skal ha svømt under vann til et skip fra Vendland og fulgt med skipet dit. Etter å ha blitt pleiet skal han ha trukket seg tilbake til et hellig liv i et kloster i Hellas eller Syria.
Sagaen var opprinnelig skrevet på latin, men er bare bevart i oversettelse til islandsk. Sagaen er bevart i to ulike håndskrifter på islandsk, fra omkring år 1200 (AM 310) og 1300 (Sthm perg 4to nr 18) og et lite fragment fra slutten, som eies av Uppsala universitetsbibliotek. AM-versjonen er lengst og har noen tillagte innskudd, særlig fra Jomsvikingenes saga. 
Sagaen ble brukt som kilde til Fagrskinna og til den tapte Olavssagaen som Gunnlaug Leivsson skrev kort tid etter Odd; Gunnlaugs versjon var et av de viktigste foreleggene for Den større saga om Olav Tryggvason. Også Snorre Sturlason brukte Odd munks saga som kilde til sin Olav Tryggvasons saga i Heimskringla; Snorre brukte ellers Are Frodes Íslendingabók, Ågrip og flere andre kilder. Dersom man sammenligner Snorres og Odds sagaer, har Snorre brukt flere skaldedikt, men utelatt det meste av sagnmaterialet som Odd gjengir.Sagaen ble oversatt til norsk av P.A. Munch i 1853, utdrag ble oversatt av Gustav Storm i 1891 og hele sagaen på ny av Peter Groth i 1895. En faksimileutgave ble utgitt av Anne Holtsmark i 1974, og en moderne oversettelse til nynorsk utkom i 1977. Utdrag fra sagaen er trykt i boka Selja: heilag stad i 1000 år, 1997.

Odd Nordstoga (født 10. desember 1972) er en norsk musiker, sanger og komponist fra Vinje i Telemark. Han er kjent som soloartist og for sitt samarbeid med andre artister som Sissel Kyrkjebø. Han har vunnet flere priser, og ble kåret til Årets spellemann under Spellemannprisen 2004. Nordstoga fikk sitt store gjennombrudd i 2004 med soloalbumet Luring. Albumet, som en blanding av populærmusikk og tradisjonell folkemusikk og med tekster på nynorsk, har solgt 160 000 eksemplarer i Norge.
Odd Nordstoga kommer fra en musikalsk familie. Mora, Ellen er folkesanger og faren Olav Nordstoga er tekstleser og kåsør. Sammen med Odds storebror, Aasmund Nordstoga, ga de ut platen Livet er godt med tekster av Aasmund Olavsson Vinje.  Broren var kanalvert på fjernsyn før han overtok farsgarden i 2005. Forfatteren Johan Bojer er oldefar (mormors far) til Odd Nordstoga. Odd er dessuten tremenning til Kåre Nordstoga, organist fra Heddal.
Odd Nordstoga vokste opp på gården Plassen i Vinje i Telemark som den yngste av fire søsken. Foreldrene drev gården fram til 2005. Gården drives nå av broren Aasmund, og er den samme som forfatteren Aasmund Olavsson Vinje (1818–1870) vokste opp på - uten at de to er har et slektskap.
Hans første instrument var et trekkspill han fikk som åtteåring. Siden har han sunget og spilt en rekke instrumenter. Sansen for popmusikk fikk han da han som tenåring fikk besøke fylkessenteret Bø i Telemark, og kom over kassetter av Michael Jackson i platebutikken Roxy. Folkemusikktradisjonene fra Vinje og den urbane popmusikken fra Bø kom til å prege Nordstogas videre virke. 
Odd Nordstoga var elev på Voss Folkehøgskule i 1991–92, der han gikk på musikklinja.
Mens han gikk på lærerhøgskolen i Bergen, debuterte han som plateartist i 1997 med gruppen «Something Odd» på seks medlemmer og en selvfinansiert plateutgivelse med samme navn. «Urban bygderock» kalte Nordstoga med lun ironi selv musikken, som ble sunget på Vinjemål. Utgivelsen ga gruppen en kontrakt med plateselskapet BMG Norway og rett etter kom oppfølgeren «Solreven» i 1998.
Albumet ga også to mindre radiohits med «Fuggel i karmen» og «Ingen eg kjenner» som ble løftet fra albumet. Albumet selv solgte dårlig og plateselskapet ga dem opp. I 2000 endret han navnet på gruppen fra Something Odd til kun Nordstoga, signerte for plateselskapet Grappa og utga et album ganske enkelt kalt Nordstoga. Han fikk igjen noen respektable, men mindre radiohits med «Dag» og «Bie på deg». Likevel vant han prestisjefylte Edvard-prisen for sangen «Bie på deg», men gruppen ble oppløst kort tid etter.
I årene 2001–2003 konsentrerte Odd Nordstoga seg mest om tradisjonell folkemusikk fra Telemark. Med sin andre gruppe, Blåmann Blåmann, som besto av ham selv og gamle venner fra Vinje, nemlig gitaristen Asgaut Bakken, fløytespilleren Silje Hegg og hardingfelemesteren Lars Underdal, utga han et album titulert etter gruppens navn i 2001. Fra albumet fikk han igjen en radiohit med sangen «Tippe Tippe Tuve».
I 2002 slo han seg sammen med den respekterte folkemusikanten Øyonn Groven Myhren, som blant annet er kjent fra folkemusikkgruppen «Dvergmål», for å skrive, spille og utgi albumet Nivelkinn, basert på dikt fra Telemarkspoeten Aslaug Vaa. Verket var tinga av Telemarksfestivalen. Dette samarbeidet ga igjen en rekke mindre radiohits med sangene «Uppi måneskin» og «Guten og folen», men ga dem Spellemannprisen 2002 i klassen folkemusikk/gammaldans.
Det var i 2002 at den store allmennheten fikk øynene opp for Odd Nordstoga da han deltok med sangeren og skuespilleren Herborg Kråkevik for å skrive og spille tittelsangen i hennes Edith Piaf-forestilling, kalt «Eg & Edith». Forestillingen selv og albumutgivelsen solgte begge ganske dårlig, men tittelsangen fikk gjentatte spillinger på radioen. Nordstoga, sammen med en annen fra Vinje, lyrikeren Stein Versto, bidro også med sangen «Rosevev» på dette albumet. Nordstoga hadde også jobbet sammen med Kråkevik for en film basert på en novelle av forfatteren Tarjei Vesaas.
I 2004 signerte Nordstoga for plateselskapet Universal og spilte inn det som ble hans virkelige gjennombrudd, Luring, som solgte mer enn 150 000 eksempler og forble 14 uker på toppen av de norske salgslistene. Hovedsangen fra albumet var «Kveldssong for deg og meg», og var den sangen som ble oftest spilt på radioen i 2004.
Teksten til «Kveldssong for deg og meg» er hentet fra barneboken Elefantmusikken (1985) som består av en rekke underfundige og sprelske dikt. Diktet om den hylende grisen, som Odd Nordstoga har satt melodi til, er skrevet av forfatteren Ragnar Hovland.
Andre sanger som «Texas», «Lause ting», «Hallo hallo» og «Farvel til deg» ble også plukket opp fra albumet og spilt gjentatte ganger i radioen.
Turneen som fulgte i kjølvannet av salgssukessen, den såkalte Luringturen, hvor Nordstoga spilte sammen med sine medmusikanter i Daz Nordstogaz Allstars, for 60 000 entusiastiske publikumere.
Odd Nordstoga vant de to mest prestisjefylte prisene, som Beste mannlige artist og Årets artist ved spelemannutdelingen i februar 2005. Sommeren 2005 dro han ut på en ny turne, den såkalte Luringturen MK-ll.
Nordstoga har også vært involvert i TV-produksjoner. I 2004 gjorde han musikken for barneserien Linus i Svingen som ble vist på NRK1. Tittelsangen, «Svingensongen» ble utgitt på samleplaten Tidenes beste barneplate 2. Sammen med John Vinge laget han musikk til NRK sin adventskalenderserie Jul i Svingen som ble vist første gang i desember 2006. 
I 2006 kom albumet Heim te mor ut. I september 2008 fulgte Pilegrim, som blant annet fikk 8/10 på Kulturo.no. Tekstene til sangene på Pilegrim er skrevet av Ragnar Hovland samt Stein Versto, mens Nordstoga har skrevet musikken.
Spellemannprisen 2002 i klassen folkemusikk/gammaldans for Nivelkinn (med Øyonn Groven Myhren)
Nominert til Spellemannprisen 2004 i klassen årets hit for «Kveldssong for deg og meg»
Spellemannprisen 2013 i klassen folkemusikk/tradisjonsmusikk for albumet Heimafrå sammen med Ingebjørg Bratland
2002 Nivelkinn (Heilo/Grappa Musikkforlag) – Øyonn Groven Myhren & Odd Nordstoga
I juni 2005 deltok Nordstoga sammen med noen  jazzmusikere og spilte stykket «Pilegrim» til kritikerros ved Festspillene i Bergen. Lyrikken var skrevet av Stein Versto og Ragnar Hovland som begge hadde tidligere bidratt på «Luring». Dette verket ble utgitt 15. september 2008 på CD etter en innspilling gjort i lydstudio januar 2008.
I august 2005 gjorde han en liten gjesteopptreden i den norske rap-gruppa Klovner i kamp ved å synge i koret på deres singel Syng. Han har også gjort prosjekter for Frelsesarmeen og med ulike folkemusikkprosjekter med ulike musikere, blant annet utførelse av det kjente Telemarksstykket Storegut sammen med broren Aasmund Nordstoga og Per Anders Buen Garnås, og en gjesteopptreden med gruppa Fake It or Leave It som spiller The Beatles-sanger i folkemusikktradisjonen. Det siste forteller mye om fleksibiliteten hos både Beatles-sangene og i Odd Nordstogas kapasitet.
Musikerne i Daz Nordstogaz Allstars, Nordstogas backingband fra ca. 2004 til ca. 2010.

Han sluttet som journalist og startet med å skrive dramatikk, romaner og reiseskildringer etter seieren i en dramatikerkonkurranse i Bergen i 1970. Selmer er mest kjent for sine hørespill, som er oversatt til over fjorten språk. Han valgte å spesialisere seg på «bruksdramatikk med utgangspunkt i det journalistiske», en sjelden sjanger som kun få – blant annet Gunnar Hagen Hartvedt, hadde forsøkt før ham.  Ellers har han skrevet om idrett og likestilling og vært formann i Norske Dramatikeres Forbund.
Sosialdepartementet og Radioteatrets konkurranse, 1. pris i klassen Aktive eldre for hørespillet Otium (1985)

Odd Vigestad (født 28. mars 1915 i Borgund, Møre og Romsdal, død 19. januar 1999) var en norsk politiker (KrF). Han ble innvalgt på Stortinget fra Møre og Romsdal i 1969.

Oddbjørn Schei (født 8. april 1963 fra Skjervøy) er en norsk næringslivsleder, og har jobbet som direktør for Helse Nord IKT i Tromsø siden august 2013. Han var konsernsjef i Troms Kraft fra 2007 til 2012.Schei har vært elev og senere lærer på Breivika Tekniske Fagskole i Tromsø. Han er utdannet sivilingeniør og jobbet i 20 år i Telenor før han i 2007 ble konsernsjef i Troms Kraft.

Odilo Lotario (Lothar Ludovicus) Globocnik også skrevet Globočnik, kallenavn «Globus» (født 21. april 1904 i Trieste i Küstenland, Østerrike-Ungarn, død ved selvmord 31. mai 1945 i Paternion i Villach-Land i Kärnten, Østerrike) var en østerriksk nazistisk politiker og SS-offiser (Brigadeführer, tilsvarende brigader). Globocnik var den sentrale personen ved gjennomføring av holocaust i Lublin-distriktet i det okkuperte Polen der omkring 1,5 millioner mennesker, hovedsakelig jøder, ble drept i anlegg spesielt laget for dette formålet.Globocnik var fanatisk antisemittisk og ble ansett som en initiativrik, energisk, inkompetent bølle som jevnlig ignorerte regler og avtaler og som var besatt av å gjennomføre sitt oppdrag. Globocnik har blitt beskrevet som den mest frastøtende personen i den mest frastøtende organisasjonen som er kjent.Før krigen arbeidet han dels som murer og arbeidsformann på byggeplasser.
Globocnik ble født inn i en familie av delvis slovensk herkomst og behersket slovensk og italiensk. Morens fødenavn var Petschinka (eller Pescinka) og hun var født Vojvodina. Moren Anna kan ha vært av etnisk tysk bakgrunn (Volksdeutsche), av slovensk opphav (som faren) eller madjar (etnisk ungarsk). Moren hadde bakgrunn i det etnisk sammensatte Banat der det blant annet var en betydelig andel jødiske innbyggere. Faren Franz kom fra den tysktalende byen Neumarktl (slovensk: Tržič) i Gorenskaja.Familienavnet ble til dels skrevet i tysk stil som «Globotschnigg» eller «Globotschnitsch», senere endret tilbake til det slovenske opphavet «Globocnik». Faren arbeidet i det statlige postverket. Familien bodde i Trieste der flertallet av innbyggerne var italienske og hvor det var et betydelig antall østerrikske, slovenske og kroatiske minoriteter. Faren døde da Globocnik var 15 år gammel. En gang på denne tiden flyttet familien til Klagenfurt, der det var en stor andel etniske slovenere. Han vokste opp i Kärnten i et miljø påvirket av völkischbevegelsen. Da han var gauleiter i Reichsgau Wien fra 1938 til 1939, presenterte Globocnik seg som «slovener fra Kärnten». Begge bestemødrene hans var etnisk tyske, og foreldrene identifiserte seg trolig med den tyske kulturen i området. I Trieste var italiensk det vanlige språket, mens hjemme snakket familien Globocnik tysk. Moren var en tid hos sønnen da han var SS- und Polizeiführer i Lublin.Under første verdenskrig flyttet Globocnik fra grunnskole til en militærskole i Sankt Pölten. I 1919 begynte han på yrkesskole for mekanikere i Klagenfurt. Han avsluttet skolegangen uten å ha oppnådd noen formell kvalifikasjon. Han møtte sin første forlovede Grete Michner, datter av den kjente nasjonalisten Emil Michner, på Cafe Lerch i Klagenfurt. Kafeverten var også en ivrig nasjonalist, og sønnen Ernst Lerch ble senere Globocniks adjutant i Lublin.I august 1942 søkte han den tyske nazistiske lederen Heinrich Himmlers råd angående sin forlovede. Himmler hadde hørt at forloveden hadde oppført seg upassende i en bar. Globocnik brøt da forlovelsen etter Himmlers anbefaling. I 1943 ble det internt i SS anbefalt at Globocnik burde gifte seg, noe som ville roe ned hans rastløse liv. I oktober 1944 giftet han seg etter Himmlers anbefaling med Lore Peterschniegg, et medlem av Bund Deutscher Mädel som ifølge den britiske forfatteren Gitta Sereny var av delvis jødisk herkomst. Deres sønn Peter ble født i januar 1946.
Han meldte seg inn i det nazistiske partiet i Kärnten i 1930 og etter at partiet ble forbudt i 1934 fikk han omdømme som en av undergrunnspartiets mest radikale ledere. Globocnik sonet også straff for medvirkning til drap på en jøde i 1933. Han ble med i SS i 1933. SS var forbudt i Østerrike fra 1934, og han sonet noen korte fengselsstraffer for ulovlig virksomhet for nazistene. Han spilte en sentral rolle ved planlegging av Anschluss og fungerte som kontaktperson mellom Adolf Hitler og de tyske nazistenes støttespillere i Østerrike. Fra 1938 til 1939 var han  gauleiter (partileder) i Reichsgau Wien, men ble sparket som gauleiter på grunn av korrupsjon, ulovlig pengeveksling og omfattende skatteunndragelse. Motstand blant katolske nazister mot konfiskering av kirkens eiendom og deportering av prester til Dachau medvirket trolig også til at Globocnik ble sparket. Hitler godtok motstrebende å avsette Globocnik som gauleiter.Tendensen til anarki og privat initiativ til germanisering av jødenes eiendom i Wien under Globocnik førte til at Reinhard Heydrich truet med å bruke Gestapo mot østerrikerne for deres mangel på disiplin. SS-lederne trakk av dette den lærdommen at håndtering av jødene ikke kunne overlates til nazister på gaten, de trengte en mer systematisk og byråkratisk tilnærming. Adolf Eichmann opprettet høsten 1938 et utvandringskontor for jøder i Wien, Zentralstelle für jüdische Auswanderung in Wien.Anklagene om underslag dukket opp igjen da Globocnik var i Lublin og trolig var Globocnik nær ved å bli rettsforfulgt av sitt eget parti, noe som kunne ha ledet til dødsstraff. SS-sjef Heinrich Himmler beskyttet trolig Globocnik mot Franz Xaver Schwarz, NSDAPs mektige økonomisjef, slik at Globocnik sto i gjeld til Himmler. Globocnik beskrives som et føyelig redskap for Himmler. Globocnik spurte Himmler om råd også når det gjaldt ekteskap.Globocnik deltok som SS-soldat ved invasjonen av Polen i 1939.
Han var involvert i planlegging og administrasjon av drap på minst 1,5 millioner mennesker, hovedsakelig jøder, i de spesialbygde drapsanleggene Treblinka, Belzec og Sobibór i det okkuperte Polen under andre verdenskrig. Globocnik var den sentrale personen ved gjennomføring av holocaust i Lublin-distriktet særlig i Aksjon Reinhardt.  Globocnik var direkte underordnet Himmler i forbindelse med Aksjon Reinhardt, og ikke Friedrich-Wilhelm Krüger, HSSPF for Generalguvernementet. I øvrige saker var han underordnet Krüger. Globocnik forsøkte å etablere seg som administrator for Lublin-distriktet, et ansvar som egentlig tilhørte den sivile tyske guvernøren. I mai 1940 ble han utpekt til NSDAPs Standartenführer for distriktet.
Tyskland invaderte og okkuperte den vestlige delen av Polen i september 1939. Sovjetunionen tok som avtalt den østlige delen. Tyskland annekterte en del av Polen og Hans Frank administrerte en del som Generalguvernementet. 
Globocnik var SS- og politisjef i Lublin-distriktet fra 9. november 1939. Allerede i slutten av 1939 tok han initiativ til å gjøre Lublin til et jødereservat, et forslag Hans Frank stanset. Globocnik tvangsinnrullerte tusenvis av jøder samt sigøynere deportert fra Tyskland til å anlegge militære forsvarsanlegg ved elven Bug langs den nye grensen mot Sovjetunionen. Disse befestningene var militært unyttige. Ideen om en grensemur ble oppgitt, men et resultat av prosjektet var en serie leire for tvangsarbeidere omkring landsbyen Belzec. Frank og sivile administratorer prøvde flere ganger å få Globocnik fjernet fra stillingen fordi han og hans mannskap stjal og terroriserte sivilbefolkningen.I hvert av de fire distriktene i Generalguvernementet (Krakow, Warszawa, Radom og Lublin) ble det etablert Selbstschutz-enheter under SS- og politilederen. Disse «selforsvarsenhetene» ble bemannet med etnisk tyske lokale innbyggere. Kontroll over Selbstschutz og tvangsarbeidere var for Globocnik et ledd i rivalisering med den sivile administrasjonen under Hans Frank. Disse Selbstschutz-mennene drev brutal undertrykking av sivilbefolkningen, særlig jødiske polakker. Allerede i 1940 forsynte Selbstchutz-folk seg av eiendeler tilhørende jøder i Lublin og drev irregulær handel med tyvgodset. Mannskap fra disse enhetene brukte Globocnik senere i Aksjon Reinhard. I oktober 1941 beordret Globocnik SS-offiseren Karl Streiber til å anlegge en treningsleir ved byen Trawniki, SS-Ausbildungs- und Arbeitslager Trawniki. I Trawniki-leiren ble sovjetiske (hovedsakelig ukrainske) og baltiske krigsfanger omskolerte til en reservepolitistyrke, Trawnikimänner, under Globocniks kommando. John Demjanjuk var blant disse.
I Lublin ansatte Globocnik østerrikere i nesten alle viktige stillinger og de var Globocniks gamle kamerater fra den tiden det østerrikske nazipartiet var forbudt. Globocniks stab ved kontoret i Lublin var dypt involvert i holocaust og andre former for etnisk rensing. Hans nærmeste medarbeidere dannet trolig en tett sammenvevd gruppe som hadde kjent hverandre lenge og hadde en felles historie fra undergrunnsarbeid i Østerrike. Globocnik skal ha vært så dominert av folk fra Kärnten at Kärnten-dialekten i praksis var den offisielle språkformen og i sosiale sammenkomster på kveldene ble det sunget sanger fra Kärnten.Østerrikeren Hermann Höfle var hans nestkommanderende under Aksjon Reinhardt. Amon Göth fra Wien arbeidet i staben sammen med Höfle før han flyttet til Płaszów. Bygningsingeniøren Richard Thomalla kom fra Øvre Schlesien og ledet arbeidet med oppføring av de tre rene dødsleirene. Franz Stangl var en nær medarbeider, og Stangl skal ha beundret Globocnik som på sin side stolte helt på Stangl. Ernst Lerch fra Klagenfurt var Globocniks kontorsjef og personlige adjutant. Globocnik rekrutterte folk med erfaring fra Aktion T4 til drapsanleggene i det okkuperte Polen blant andre Franz Stangl.Den første gruppen på et titalls T4-folk, inkludert Christian Wirth og Josef Oberhauser, kom til Lublin oktober-desember 1941. I løpet av de første månedene i 1942 kom ytterligere mannskap fra T4. Viktor Brack besøkte Lublin i mai 1942 og diskuterte hvordan T4 kunne bidra til å utrydde jødene. Globocnik ba om å få flere T4-folk til disposisjon. T4-mannskapet var fritatt fra tjeneste nær fronten i øst av frykt for at de skulle bli tatt til fange og avsløre T4. I forbindelse med Aksjon Reinhardt sto de under Globocniks kommando og hadde SS-uniform, men fikk lønn fra T4 og reiste på ferie til T4s feriested i Østerrike. Ved Globocniks hovedkvarter hadde han en stab på 150 personer. I tillegg hadde han i perioder omkring 300 personer utlånt fra blant annet T4. De flere tusen Trawniki-mennene som voktet drapsanleggene er ikke medregnet.
Himmler satte pris på Globocniks initiativ og hensynsløshet, og mente at ingen var så godt egnet til oppgaven med å kolonisere de erobrede områdene i øst. Himmler besøkte Lublin 20. juli 1941 og Globocnik fikk da i oppdrag å planlegge solide støttepunkter for politiet i Ostraum. Globocnik utarbeidet da vidløftige skisser for et sikkerhetssystem for koloniene helt øst til Ural – jøder som han ikke trengte til arbeidet ville bli drept på stedet.Han samarbeidet med ukrainske nasjonalister som så for seg etniske rene områder. Globocnik forsøkte å gjennomføre Generalplan Ost og snakket i 1940 om behovet for å bosette tyske gårdbrukere i Generalguvernementet som bolverk mot østlig påvirkning. Han arbeidet for å gjøre Lublin til et tysk bosettingsområde. Sent på høsten 1941 tømte han åtte landsbyer i Zamość-området for polske innbyggere. Globocniks bosettingstiltak fikk aldri noe omfang som bosettingene i de annekterte områdene.For Globocnik var Lublin et laboratorium for Generalplan Ost og skulle ha den første rent tyske bosettingen i det østlige Polen, etter instruks fra Himmler. Tanken var å forflytte etnisk polske, og internere og drepe jødene, slik at det ble plass til tyske bosettere (særlig fra Volhynia). Etniske tyske, delvis «poloniserte», polske borgere skulle inkluderes i det tyske fellesskapet. Fra november 1942 til sommeren 1943 hadde Globocniks menn fordrevet 100 000 beboere i 300 landsbyer for å gi plass til tyske bosettere. Enkelte innbyggere endte i Majdanek eller Auschwitz.Den brutale fremferden stimulerte til motstand og mange bønder flyktet for å slutte seg til partisanene. Omkring 10 000 bosettere flyttet inn i området. Polske og ukrainske innbyggere fryktet at de ville bli behandlet som jødene hvorav de fleste var drept ved utgangen av 1942. Bosettingsprosjektet ble oppgitt sommeren 1943. De kaotiske tilstandene prosjektet medførte og den sterke veksten i motstandsbevegelsen medvirket trolig til at Globocnik ble forflyttet til Trieste.Ghettoene i Generalguvernementet skulle tømmes for å gi plass til deporterte jøder fra Vest-Europa.
Aksjon Reinhardt var hovedoppgaven for Globocniks kontor i 1942. «Reinhardt» omfattet drapsleirene, bruk av jøder i tvangsarbeid, tømming av ghettoene, transport til drapsleirene og utnyttelse av de dreptes eiendeler. Det er uklart om Majdanek egentlig inngikk i Aksjon Reinhardt. Majdanek lå under RSHA og SS-Wirtschafts- und Verwaltungshauptamt, mens Treblinka, Belzec og Sobibór lå under Globocnik. Hermann Höfle inkluderte en del av dødstallene fra Majdanek i rapporten for fremdriften i Aksjon Reinhardt. Arbeidet i Lublin-distriktet under Globocnik ble påbegynt flere måneder før Wannsee-konferansen og før prosjektet fikk kodenavnet Einsatz Reinhardt.Globocnik inngikk i en liten krets som i hemmelighet diskuterte ekspertisen fra T4 (eutanasiprogrammet) i bruk av gass til å drepe fanger. Bruk av gassvogner ble forsøkt i Riga og i Minsk, og på sovjetiske krigsfanger i Sachsenhausen. Slike systematiske drap fikk særlig omfang i Lublin under Globocnik som selv ledet byggearbeidet og valgte ut mannskap til drapsanlegget. Dette skjedde på direkte ordre fra Himmler uten å direkte involvere Adolf Eichmanns kontor for jødesaker. Globocniks mannskap begynte først med masseskyting på kanten av store grøfter (et oppdrag som var en belastning for mannskapet). Himmler var hos Globocnik i september i 1941 og Globocnik ble da informert om forsøkene med Zyklon B i Auschwitz tidligere i september. Sammen med ekspertene fra T4 planla Globocnik mekaniserte drapsanlegg i Generalguvernementet. Nazistene hadde erfaring med gass til avliving av psykiatriske pasienter i Mahiljow og sovjetiske krigsfanger i Auschwitz.
Himmler beordret i juli 1941 Globocnik til å anlegge en leir for sovjetiske krigsfanger, senere kjent som Majdanek. Leiren var svært stor sammenlignet med de eksisterende fangeleirene sommeren 1941. Leiren dekket til slutt et areal på 2700 dekar (2,7 km2) og begynte et par kilometer øst for Lublin sentrum. De første internerte var 5000 sovjetiske krigsfanger som ble henrettet i løpet av to måneder.Himmler skisserte Majdanek som en leir for 25 000 fanger, mens Globocnik ville ha en leir til 150 000 tvangsarbeidere til bekledningsindustrien og 100 000 sovjetiske krigsfanger. Mangel på byggematerialer gjorde at Globocnik i første omgang måtte nøye seg med 50 000. Majdanek var en stor leir, omgitt av strømførende piggtråd og atten vakttårn. Leiren var få kilometer fra Lublin sentrum og ingen hemmelighet. Majdanek hadde syv gasskamre. Etter at Majdanek ble befridd av sovjetiske styrker ble den første rettsprosessen avholdt i Lublin i november 1944 og åtti SS-menn ble dømt.
Utover sommeren 1941 så det ut til at den tyske seier over Sovjetunionen var innen rekkevidde. De omkring 300 000 jødiske polakkene i Lublin-distriktet kunne da deporteres østover til sumpene i Polesie eller nordover til arktiske områder. Utover høsten 1941 ble klart at krigen på Østfronten trakk ut og jødene som skulle deporteres for å gi plass til tyske bosettere kunne derfor ikke forflyttes umiddelbart. For ikke å forsinke bosetting av tyskere bestemte Himmler og Globocnik seg for å drepe jødene, skriver den israelske holocausthistorikeren Yitzhak Arad. Av rapporter fra de erobrede områdene av Sovjetunionen og Baltikum visste SS-lederne i Generalguvernementet at det var mulig å utslette mennesker i stort antall. Ifølge Arad var holocaust i Generalguvernementet en videreføring av drapsvirksomheten bak østfronten. Globocnik mente at problemer med matforsyning ville avhjelpes ved å drepe en del av jødene i området. Ved å drepe de lokale jødene ville det bli lettere å innkvartere for deporterte jøder fra Republikken Slovakia og fra selve Tyskland.Heinrich Himmler, Friedrich-Wilhelm Krüger og Globocnik hadde 13. oktober 1941 et møte i Rastenburg, Øst-Preussen. Der fikk Globocnik tillatelse til å anlegge en dødsleir i Belzec nær Lublin i det sørøstlige hjørnet av Generalguvernementet. Ifølge den tyske holocaust-historikeren Peter Longerich var drapsanlegget i Belzec Globocniks eget forslag. Dette møtet var et vendepunkt på vei mot holocaust i Generalguvernementet og trolig da Aksjon Reinhardt ble besluttet igangsatt. Dette var det første drapsanlegget som brukte stasjonære gasskamre. I Kulmhof i Reichsgau Wartheland ble gassvogner brukt fra desember 1941. Massemordet på jøder ble innledet i Wartheland samtidig med Generalguvernmentet.Utformingen av drapsanlegget i Belzec ble utført av Christian Wirth som var utlånt til Globocnik fra T4. Ifølge Viktor Bracks vitnemål etter krigen var T4-personalet uten oppgaver etter at eutanasiprogrammet var offisielt stanset i august 1941. Etter avtale mellom Philipp Bouhler og Himmler skulle deler av personalet stilles til disposisjon for Globocnik. Bruk av T4-mannskap kan skyldes at Globocniks egne folk ikke hadde lykkes å finne en «human» måte å avlive jødene (blant annet hadde de forsøkt granater). Franz Stangl uttalte etter krigen at etter at T4 var avsluttet måtte man begynne med noe for det overflødige personalet («...nachdem die Euthanasieaktion vorüber war, man mit dem Personal irgend etwas anfangen mußte»).Himmler ga Globocnik bare muntlige ordrer for Aksjon Reinhardt. Av hensyn til hemmelighold unngikk Himmler skriftlige ordrer. Globocnik avtalte 17. oktober 1941 med Hans Frank at jødene skulle «evakueres» over elven Bug. Tidlig i november 1941 ble den tidligere arbeidsleiren Belzec omgjort til anlegg for drap med gass, og 17. mars 1942 kom det omkring 50 godsvogner med jøder fra Lublin. Senere kom transporter fra Lviv og Krakow, og innen utgangen av mars 1942 var 58 000 jøder gasset ihjel.
Med bistand fra eutanasiekspertene anla Globocnik en drapsleir i Sobibór øst for Lublin som var i drift i slutten av april 1942. I Treblinka nær Warszawa ble den tredje drapsleiren satt opp tidlig på sommeren 1942. Små transittleirer ble satt opp nær hovedleirene og disse hadde ukrainske vakter. Belzec, Sobibór og Treblinka var små anlegg. Belzec var om lag 200 meter bred og 250 lang i et tynt befolket område med god jernbaneforbindelse. I Belzec fantes stort sett bare selve drapsanlegget (mottakelsesområdet, avkledningsrom og gasskamrene) samt innkvartering for vakter og jødiske tvangsarbeidere som håndtere likene. De små leirene skulle være hemmelige, men lokalbefolkningen kjente lukten og forsto hva som foregikk.Treblinka og Sobibór ble anlagt våren 1942, noe som ifølge Longerich tyder på at Globocnik senhøstes 1941 ikke hadde fått ordre om å forberede drap på alle jødene i Generalguvernementet. Globocniks ansvar omfattet Lublin-distriktet og muligens Galicia. Himmler møtte 20. oktober 1941 Jozef Tiso, Vojtech Tuka og Alexander Mach fra Republikken Slovakia. De slovakiske lederne tok med glede i mot Himmlers tilbud om å deportere jødene fra Slovakia og dette kan ha vært bakgrunnen for anlegg av en utryddelsesleir nummer to ved Lublin, Sobibor. Da massemordet allerede var i gang fikk Globocnik Heydrichs tillatelse til å drepe ytterligere 150 000 til 250 000 mennesker. Opprinnelig var det bare jøder som ikke var av verdi som arbeidskraft som skulle likvideres. Trolig var det i april eller mai 1942 at Globocnik fikk ordre om systematisk å drepe alle jødene i området.Rudolf Höss, sjefen for Auschwitz, besøkte Treblinka og var lite imponert av Globocniks arbeid. Höss anså Globocnik som en storkjeftet dilettant. Höss var stolt av effektiviteten i Auschwitz og var kritisk til bruk av karbonmonoksid i gasskamrene. Globocnik og hans stab motsatte seg trolig overgang til Zyklon B som i Auschwitz. Globocnik besøkte Birkenau og var ikke imponert. Han lekset opp for Höss om hvor mye raskere hans eget mannskap var og hvor stor drapskapasitet hans leirer hadde. Etter krigen skrev Höss at Globocnik overdrev voldsomt ved enhver anledning, fortsatt forbitret over at Globocnik forsøkte å overgå ham som den mest effektive drapsmannen i det tredje riket.
I juni 1942 uttrykte Globocnik at aksjonen mot jødene måtte gjennomføres så raskt som mulig slik at man ikke ble stående midt opp i det dersom det av en eller annen grunn ble stans i arbeidet. Himmler hadde også uttrykt at hurtighet var viktig for å kunne skjule ugjerningene. Himmler besøkte Globocnik i Lublin 19. juli 1942 og sa klart i fra at han ønsket total rengjøring (totale Bereinigung) i Polen; Himmler ville ha «forflytningen» av jøder fullført innen 31. desember 1942, det skulle ikke være noen jøder igjen i Generalguvernementet bortsett fra i interneringsleirer.
Både Himmler og Globocnik var begeistret over beslutningen om å få full fart i jødeutryddelsen. Globocnik sa til Karl Wolff: «Himmler har gitt mye mer arbeid slik at våre hemmelige ønsker nå er oppfylt, Himmler kan være sikker at arbeidet vil være fullført snart.» De følgende fem månedene gikk drapsanleggene for full maskin og de klarte så vidt å bli kvitt alle likene. Fra tidlig 1942 til februar 1943 falt antallet levende jøder i det vestlige og sentrale Polen med 1,75 millioner. Globocnik forberedte trolig stenging av alle leirene knyttet til Aksjon Reinhardt. «Aksjon Høstfest» (Erntefest) i november 1943 ble organisert av Globocniks etterfølger i Lublin, Jakob Sporrenberg.Perioden august-oktober 1942 var den mest dødelige under holocaust. Lewi Stone anslår at 25 % av alle drapene under holocaust skjedde i løpet av disse 100 dagene og en stor del av disse drapene var i regi av aksjon Reinhardt. I drapseffektivitet overgår dette folkemordet i Rwanda som pågikk i 100 dager.HSSPF Friedrich-Wilhelm Krüger telegraferte til Himmler 5. desember 1942 og fremførte en klage fra Globocnik og andre underordnete. De var misfornøyde med at Wehrmacht hadde lagt beslag på alle togene til krigsinnsatsen slik at det ville bli stans i transportene i Generalguvernementet fra 15. desember og utover vinteren. Dette ville medføre at «evakueringen» av jøder ikke ville være fullført til nyttår slik Himmler hadde krevd. Transportene fortsatte også etter 15. desember.
Drapstakten avtok omkring årsskiftet 1942-1943. I Belzec var drapsvirksomheten stanset, mens i Sobibór og Treblinka ble det trappet ned vinteren 1943 etter at holocaust i Generalguvernementet nesten var fullført. Leirene skulle stenges så snart alle lik var brent og sporene etter forbrytelsen var skjult. Himmler ga 5. juli 1943 ordre om at Sobibór ikke skulle avvikles, men omgjøres til en konsentrasjonsleir og lager for ammunisjon. Dette ville overføre ansvaret for Sobibór fra Globocnik til Oswald Pohl, og Pohl fikk Himmler til å omgjøre beslutningen slik at Globocnik skulle ha ansvaret etter at Sobibór ble konsentrasjonsleir.Globocnik og hans underordnete manglet talent som administratorer og den amatørmessige administrasjonen av Lublin medvirket trolig til at han ble forflyttet til Trieste. Ifølge den britiske historikeren Mark Mazower var drapene på de polske jødene til liten nytte for den tyske krigsinnsatsen, i stedet var det noen få privatpersoner som beriket seg på beslag fra de drepte. Wehrmacht var misfornøyd med at jødene ble fjernet fra arbeidsplassene fordi det hemmet industrien i landet. Himmler svarte på kritikken med å anlegge tvangsarbeidsleirer for jøder rundt Lublin for å støtte krigsinnsatsen. Disse anleggene, Ostindustri Gmbh etablert tidlig i 1943, administrert av Globocnik sysselsatte flere titusen polske jøder innenfor produksjon av blant annet sykler, trevarer og legemidler. Sammenlignet med den effektive industrien i tilknytning til ghettoen i Łódź kom det lite ut av Globocniks tiltak. Globocnik ble 22. oktober 1943 fratatt ansvaret for tvangsarbeidsleirene og Ostindustri, og Oswald Pohl overtok som sjef for disse.Under Aksjon Reinhardt sikret SS seg eiendeler fra de drepte jødene til en verdi av minst 178 millioner riksmark. Aksjon Reinhardt ble offisielt avsluttet i november 1943. Globocnik hadde da flyttet til Trieste der han var HSSPF for Adriaterhavskysten. Himmler bestilte fra Globocnik et fullstendig regnskap for Aksjon Reinhardt og sammen med den finansielle oppstillingen anbefalte Globocnik at noen SS-offiserer burde få spesiell belønning eller utmerkelse for sin innsats under Aksjon Reinhardt.
Etter at massakrene under Aksjon Reinhardt var fullført flyttet en god del av SS-personalet, blant andre Hermann Höfle og Ernst Lerch, til Nord-Italia, med base i Risiera di San Sabba rett utenfor Trieste. Der drev Globocnik jakt på partisaner og gjenværende jøder. På øya Arbe ved Rijeka og i Abazia ble gjenværende jøder samlet og ført til leiren Sussak. En del jøder ble drept i Sussak, de øvrige i drapsanlegget Risiera di San Sabba. Simon Wiesenthal skriver at Globocnik forsøkte å unngå at hans lojale medhjelpere ble tatt til fange av de allierte der de kunne komme med tilståelser. I kamp med partisanene i Jugoslavia var det stor mulighet for at de ikke overlevde. Franz Reichleitner og Christian Wirth ble drept av partisaner. Gustav Franz Wagner og Franz Stangl overlevde krigen og flyktet til Brasil. Ernst Lerch prøvde å gjemme seg i Kärnten sammen med Globocnik.Tidlig i 1944 begynte Globocnik å bli bekymret for sporene etter sine forbrytelsene. Han skrev blant annet til Himmler at alle dokumentert relatert til Aksjon Reinhard måtte ødelegges så snart som mulig.
Etter krigen forsøkte Globocnik å skjule seg i fjellet sør for Klagenfurt. Der ble han funnet av britiske styrker (4th Queen's Own Hussars) og han begikk selvmord med en cyanidkapsel rett etter arrestasjonen 31. mai 1945. Han ble gravlagt uten seremoni på utsiden av kirkegårdsmuren.
Det gikk lenge rykter om at Globocnik likevel ikke var død og at han hadde blitt overlatt i live amerikansk etterretning. Historikeren Gitta Sereny undersøkte saken og sporet opp veteraner fra 4th Queen's Own Hussars. Avdelingen hadde tatt over borgen i Paternion. Der fikk de britiske styrkene bistand fra offiserer i «Brandenburgers», en avdeling i Abwehr, i jakten på SS-menn som skjulte seg i fjellene. Globocnik og en håndfull av hans menn ble funnet i en hytte og ført til Paternion i Villach-Land. Sereny fant hos en av veteranene et fotografi som tydelig viste liket av Globocnik omgitt av SS-mennene Höfle, Georg Michalsen og Karl Helletsberger.Simon Wiesenthal rangerer Globocnik og Hermann Höfle like bak Adolf Eichmann i det nazistiske forbryterhierarkiet.
Longerich, Peter (2010). Holocaust: The Nazi Persecution and Murder of the Jews. Oxford: Oxford University Press. 
Perz, B. (2015). The Austrian Connection: SS and Police Leader Odilo Globocnik and His Staff in the Lublin District. Holocaust and Genocide Studies, 29(3), 400-430.
Poprzeczny, J. (2004). Odilo Globocnik, Hitler’s Man in the East. McFarland, Jefferson North Carolina.
Oklahoma (engelsk uttale: /ˌoʊkləˈhoʊmə/) er en delstat som ligger i den sørlig-sentrale regionen i USA. Oklahoma City er delstatens hovedstad og største by. Med ca. 3,5 millioner innbyggere er Oklahoma den 28. mest folkerike delstaten i USA. Delstaten ble opprettet i det som var Indianerterritoriet den 16. november 1907, og ble den 46. delstaten som ble med i unionen.
Med sine små fjellrekker, prærier og østlige skoger ligger mesteparten av Oklahoma i regionene Great Plains og Ozark Highlands. Sistnevnte er spesielt utsatt for tordenvær. Mange av dagens innbyggere har tyske, irske og innfødt amerikanske stamfedre. Det tales mer enn 25 indianerspråk i delstaten, et antall som overgår alle andre delstater. I dag finnes det flere hovedkvarter for indianerstammer i denne delstaten enn i noen annen. Oklahoma ligger i et område der tre kulturelle regioner møtes, og delstaten har historisk vært tilholdssted for kvegfarmere, nybyggere i sør og et offisielt stadfestet indianerterritorium.
Religiøst er delstaten en del av «bibelbeltet», et område hvor den konservative evangeliske kristendommen dominerer. Delstaten er altså kjent for å være konservativ, men allikevel har det mer liberale demokratiske partiet flere registrerte velgere enn det konservative republikanske.
Delstaten er en stor produsent av naturgass, olje og mat. Andre viktige næringer er luftfart, energi, telekommunikasjon og bioteknologi. Oklahomas økonomi er i sterk vekst, og den er blant de ledende delstatene i USA når det gjelder vekst i bruttonasjonalproduktet. I tillegg er veksten i BNP per innbygger tredje størst i landet. Oklahoma City og Tulsa er Oklahomas største økonomiske baser. Oklahoma kan kalles en urbanisert delstat, da hele 60 % av befolkningen bor i tettbygde strøk.
Statens navn Oklahoma kommer fra Choctaw-frasen okla humma, som betyr det røde folk. Choctaw-lederen Allen Wright foreslo navnet i traktatforhandlingene med de føderale myndighetene i 1866 angående bruken av navnet Indian Territory, og så for seg en indianerstat kontrollert av USAs inspektør for indianersaker. Oklahoma ble senere brukt som de facto-navn på Oklahoma-territoriet, og navnet ble offisielt godkjent i 1890, to år etter at området ble åpnet for hvite nybyggere.
Det har blitt bevist at indianere vandret gjennom Oklahoma under siste istid, men de første permanente bosetningene fantes nær grensen til Arkansas mellom 850 og 1450 e.kr. Spanjolen Francisco Vásquez de Coronado reiste gjennom Oklahoma i 1541, men det ble likevel franske oppdagere som gjorde krav på området først på 1700-tallet. Områdene forble franske til 1803, året da amerikanske myndigheter kjøpte alt fransk land vest for Mississippi-elven. Kjøpet ble kalt Louisiana-kjøpet.
Tusenvis av innfødte amerikanere, inkludert de som tilhørte «de fem siviliserte stammene», ble i 1830 fjernet fra sine områder i Florida, Alabama, Georgia og Tennessee, og flyttet til Oklahoma. Området, som allerede var befolket av stammene Osage og Quapaw, ble til et eget, føderalt indianerterritorium. De to lovene Indian Removal Act og Indian Intercourse Act ga myndighetene lov til å tvangsflytte indianere fra øst for Mississippielven til dette området. I 1830 hadde 15 indianerstammer fått tildelt land i Indianerterritoriet, og i 1890 var antall stammer med tildelt land steget til 30.
I perioden mellom 1866 og 1899 ble indianerstammer i området tvunget til å gå med på nye lover. Dette førte til at de føderale myndighetene fikk mer innflytelse i Indianerterritoriet, og flere hvite nybyggere fikk tilgang til områdene. I 1866, rett etter borgerkrigens slutt, ble sentrale og vestlige områder overtatt av føderale myndigheter. Noen av disse områdene ble gitt til andre stammer, men den sentrale delen, kalt unassigned lands (utildelte områder), forble myndighetenes eiendom. Det ble undertegnet lover som gjorde det lovlig å bygge jernbanelinjer gjennom indianerterritoriets områder. 
I 1889 ble de utildelte områdene i det sentrale Oklahoma åpnet for hvite nybyggere, da Oklahoma-territoriet ble opprettet gjennom en egen lov av 2. mai 1890. Alle som søkte kunne få et stykke land i de områdene som nå utgjør seks fylker i Oklahoma. Folk som bosatte seg i områdene før det ble lovlig, kalles sooners, et uttrykk som senere ble Oklahomas offisielle kallenavn. Forhandlingene om å gjøre Indianerterritoriet og de sentrale områdene om til delstat, begynte på slutten av 1800-tallet. Alle juridiske funksjoner som tidligere var indianerstammenes ansvar, ble overtatt av myndighetene gjennom Curtis-loven (Curtis Act). Det ble gjort forsøk på å opprette en indianerstat ved navn Oklahoma, og senere på å opprette en ved navn Sequoyah . Begge forsøkene mislyktes, men Sequoyah Statehood Convention i 1905 la mye av grunnlaget for Oklahoma Statehood Convention som ble gjennomført to år senere. Den 16. november 1907 fikk Oklahoma omsider delstatsstatus, og ble den 46. delstaten som ble med i unionen.
Den nye delstaten ble et viktig område for den kommende oljeindustrien, og oppdagelsene av olje gjorde at byene vokste betraktelig, og velstanden økte. Tulsa var kjent for å være «verdens oljehovedstad» i store deler av 1900-tallet, og investeringer i oljeindustrien la mye av grunnlaget for delstatens økonomi.
I 1930-årene begynte noen områder av delstaten å kjenne konsekvensene av dårlige jordbrukmetoder, tørke og vind. Mange av områdene i Oklahoma ble i denne tiden rammet av stor tørke og usedvanlig høye temperaturer, noe som gjorde tusenvis av jordbrukere fattige. Etter en 20-års periode fram til 1950 hadde delstaten mistet 6,9% av sine innbyggere. Som svar på dette satte myndighetene inn tiltak for lagring av vann. Dette oppnådde de ved å lage kunstige innsjøer, og innen 1960-årene fantes det flere enn 200 kunstige sjøer i delstaten, flere enn i noen annen amerikansk delstat.
Oklahoma City ble i 1995 rammet av Oklahoma City-bombingen, et av de verste terrorangrepene i amerikansk historie. Oklahoma City ble bombet den 19. april 1995 av Timothy McVeigh og Terry Nichols som detonerte eksplosiver utenfor kontorbygningen Alfred P. Murrah Federal Building. 168 mennesker ble drept i angrepet, blant dem 19 barn. 
Timothy McVeigh ble senere dømt til døden ved bruk av giftsprøyte. Partneren Terry Nichols ble dømt for 161 overlagte drap, og fikk en livstidsdom uten mulighet for benåding.
Oklahoma er den 20. største delstaten i USA med sine 181 196 km², hvorav 110 508,8 km² er land og 1981,1 km² er vann. Delstaten ligger i en region som kalles Heart-land. I tillegg er den en av seks delstater i området grensestripen. Den grenser mot Kansas i nord, Missouri i nordøst, Arkansas i øst, Texas i sør og øst og mot New Mexico og Colorado i nordvest. Grensen til New Mexico er svært kort, mot den smale stripen Oklahoma Panhandle.
Ifølge U.S. Environmental Protection Agency har Oklahoma det mest varierte terrenget i hele USA. Oklahoma blir også regnet for å være den eneste delstaten med så mange som elleve økologiske distrikter. I tillegg til økologisk variasjon har den også stor klimatisk variasjon. 
Southwest Tablelands Ecoregion har et landskap som ligner mer på det man finner i det sørvestlige USA – områder med platåfjell såvel som juv og gressletter – enn det man finner ellers i delstaten. I den nordvestlige delen av Oklahoma finnes det store sletter, et område som tilhører økoregionen de store slettene. Områdene er kuperte og flate, og inneholder svært få naturlige skoger. I tillegg er jorden ganske tørr.
Delstaten har tre sentrale fjellkjeder: Ouachitas-, Arbuckles- og Kiamichifjellene. I tillegg kommer det flere små fjellkjeder, og Oklahoma inkluderer også deler av Ozarkfjellene i sin geografi. Sammen med Black Hills i South Dakota, er Ozark- og Ouachitafjellene de eneste store høylandene mellom Rocky Mountains og Appalachene. 
Det laveste punktet ligger 88 meter over havoverflaten og ligger helt sørøst, i en elv kalt den lille elven («Little river»). Cavanalåsen ved Poteau har blitt kalt «den høyste åsen i verden» av lokale myndigheter. Man tar da utgangspunkt i at topper som er 2000 fot over flaten er definert som fjell. Cavanalåsen rager 1999 fot (609 meter) over platået.
Skoger dekker 24 % av Oklahoma, og med sine 200 innsjøer laget av demninger, har den det høyeste antallet kunstige sjøer i landet.
Staten har mange hvithalehjorter, rødgauper, wapitier og trekkfugler som vaktler, duer, kardinaler, hvithodede havørner, rødhalevåker og fasaner. I prærienes økosystemer er amerikanske bisoner,  storpræriejerpe, præriegrevlinger og beltedyr vanlige, og delstaten har store bosetninger av præriehunder i de vestlige områdene.
I Ouachitafjellene finner man økosystemet med de største biologiske forskjellene i delstaten. Her lever svartbjørner, rødrever, grårever og elveotere side om side, sammen med omtrent 330 andre virveldyr.
Oklahoma har 50 statsparker, seks nasjonalparker og to nasjonalt beskyttede skoger eller gressmarker. Over 6 % av delstatens skoger er offentlige, inkludert den vestlige delen av Ouachita National Forest, den største og eldste nasjonalskogen i det sørlige USA. I det sentrale Nord-Oklahoma ligger Tallgrass Prairie Preserve som dekker 158 km², og blir dermed den største beskyttede høygress-prærien i verden. Økosystemet i reservatet inkluderer kun 10 % av det området som tidligere dekket 14 delstater. I tillegg til dette reservatet finner man et præriereservat i sørvestlige deler av delstaten – Black Kettle National Grassland – som dekker 127 km².
Oklahoma er en delstat som blir dominert av varme og kalde luftmasser som kolliderer øst for Rocky Mountains. Dette resulterer i mye varierende vær gjennom hele delstaten, fra den sørøstlige delen der det er fuktig subtropisk klima, til vestlige deler hvor det hersker steppeklima.
Selv om det er vesentlige forskjeller i temperaturene innen delstaten, er det størst forskjell i mengden nedbør. Det sørøstlige hjørnet av delstaten, nær Ouachita-fjellene, har et gjennomsnitt på 1.321 mm nedbør i året. Tar man utgangspunkt i dette området så synker gjennomsnittet med 25 mm for hver sekstende kilometer man går mot vest. Det tørreste stedet i delstaten ligger helt på tuppen av den vestlige stripen. Her kommer det ikke mer enn 406 mm  årlig i gjennomsnittlig nedbør. Snø er vanlig i delstaten. I sørlige deler ligger gjennomsnittet på 102 mm snø i året, mens i nordlige deler ligger det på 508 mm.
Det forekommer mange ekstreme naturfenomener i Oklahoma. Oklahoma har i gjennomsnitt 40-60 dager med torden, fordelt over hele delstaten. Dette er mindre hyppig enn tordenaktiviteten i deler av Sørøst-USA og i de sentrale Colorado-fjellene, men delstaten har noen av de hardeste tordenvær i verden mellom april og juli. I denne perioden kolliderer kalde luftmasser fra nord med varme luftmasser fra sør, noe som gjør at delstaten blir utsatt for ekstreme værtilfeller. Også tornadoer er svært hyppige i Oklahoma.
Oklahoma hadde 549 tettsteder med lokalt selvstyre i 2006, inkludert tre byer med mer enn 100 000 innbyggere og 40 over 10 000.  To av Amerikas 50 største byer finnes i Oklahoma, Tulsa og Oklahoma City, og 58% av Oklahomas innbyggere bor i deres metropolområder, eller i den økonomiske og sosiale kretsen rundt dem, definert av Bureau of the Census som metropolområder. Oklahoma City, delstatens hovedstad og største by, hadde delstatens største metropolområde i 2006, med 1 172 339 mennesker, og Tulsas metropoliske område hadde 897 752.Oklahomas største byer etter folketall i 2007 var: Oklahoma City (537 730), Tulsa (382 870), Norman (102 830), Broken Arrow (88 310), Lawton (87 540), Edmond (76 640), Midwest City (55 160), Moore (49 280), Enid (46 510) og Stillwater (44 820).
Oklahomas lover definerer tettsteder med to forskjellige begrep. Byer (cities) er tettsteder med mer enn 1000 innbyggere, og landsbyer (towns) er tettsteder med mindre enn 1000 innbyggere. Begge typer har dømmende makt og politiske forsamlinger innen sine egne grenser, men byene kan velge mellom borgermesterråd eller byforsamling, mens landsbyene bare har et embetsmannsystem.
Ifølge United States Census Bureau hadde Oklahoma en antatt befolkning på 3 579 212 i 2006. Antallet har med dette steget med 1 % (35 770) siden året før. Siden år 2000 har det steget med 3,6 % (128 558).
De fire største etniske gruppene som innbyggerne i oklahoma oppgir å være en del av er tysk-amerikanere (14,5 %), irsk-amerikanere (11,8 %), engelsk-amerikanere (9,6%), afroamerikanere (8,1 %) og innfødte amerikanere (7,9 %). 13,1 % oppgir bare «amerikaner» som etnisitet, uten å spesifisere nærmere. Av de innfødte amerikanerne er cherokee-stammen den største, men det finnes til sammen hele 50 indianerstammer i Oklahoma som har etterkommere som lever i dag. Det antas at en fjerdedel av Oklahomas hvite befolkning til en viss grad har innfødte amerikanere som forfedre.
Det er kun California som har flere innfødte amerikanere (indianere) i befolkningen enn Oklahoma. Når det gjelder prosentandelen av innfødte amerikanere ligger Oklahoma på andreplass med 11,4 %, med bare Alaska foran med 19 % av befolkningen. Hele 39 av stammene som finnes i Oklahoma har delstaten som sitt hovedkvarter. De innfødte finnes hovedsakelig i østlige deler av Oklahoma, og her finnes det byer og landsbyer med majoritet av indianere.
Oklahoma er en del av et område i sørstatene som kalles bibelbeltet, og har et overveiende antall evangeliske protestanter. Kristne i dette området er også kjent for konservative politiske og sosiale holdninger.
Det finnes 73 store religiøse organisasjoner i Oklahoma, fra Southern Baptist Convention med 1578 kirker og 967 223 medlemmer til Holy Orthodox Church in North America med én kirke og seks medlemmer. Delstaten har ganske mange metodister, hele 300 000. Når det gjelder jøder har Oklahoma en forholdsvis liten andel, sammenlignet med andre delstater. De få som finnes er hovedsakelig samlet i Tulsa og Oklahoma City. Dersom man ser på den muslimske befolkningen ser man en sterk vekst ettersom Oklahoma får mange innvandrere fra områder i Midtøsten. De fleste muslimene holder også til i de to største byene. Det finnes 10 000 indianere som er medlem av trossamfunnet Native American Church. Dette trossamfunnet praktiserer en hedensk indianerreligion med innslag av kristendom og andre religioner. De fleste indianerne er allikevel medlemmer av kristne kirker, hovedsakelig baptistkirker og metodistkirker. Stammene Seminole og Quapaw har vært under spansk og fransk innflytelse, mange av disse er derfor katolikker.
Delstatsforfatningen i Oklahoma er representativt demokratisk, og har hentet mye inspirasjon fra de føderale lovgivende, utøvende og dømmende myndighetene i USA. Hvert av delstatens 77 fylker har domsmyndighet over de fleste lokale saker innen sitt område. Oklahoma har fem kongressdistrikt. Delstatens tjenestemenn blir valgt ved flertallsvalg.
Oklahomas lovgivende forsamling består av Senatet og Representanthuset. Delstatssenatet har 48 medlemmer som sitter i en fireårsperiode, mens Representanthuset har 101 medlemmer som sitter i en toårsperiode. Halvparten av delstatssenatet er på valg annethvert år. Den lovgivende forsamlingen har ansvar for å skaffe offentlige inntekter fra blant annet delstatens skatter, og for å fordele penger til administrasjon og offentlige oppgaver, eksempelvis høyere utdanning.
Representanthuset: Dem 25, Rep 76Den dømmende myndighet består av Oklahoma høyesterett, Oklahomas rett for kriminelle ankesaker og 77 regionale rettsapparater, et i hvert fylke. Rettsvesenet har også to uavhengige rettsapparater: en riksrett og en juridisk rett. Høyesteretten behandler sivile ankesaker og retten for kriminelle ankesaker behandler de kriminelle. Dommerne i disse rettsapparatene utpekes av guvernøren etter anbefaling fra delstatens juridiske nomineringskommisjon, og sitter i seks år om gangen.Den utøvende myndighet består av guvernøren og dennes stab av embetsmenn i tillegg til 10 delstatsverv med forskjellige kompetanser og fullmakter. Alle delstatsvervene besittes fra 2019 av republikanere. Guvernøren siden 2019 er Kevin Stitt, og viseguvernør er Matt Pinnell.
Oklahoma er delt opp i 77 fylker med lokale styresmakter. Hvert fylke er styrt av et råd med tre valgte medlemmer, skattefogden, en kontorist, en rettskontorist, en skattmester og en sheriff. Bykommuner har uavhengige lovgivende og rettslige funksjoner.
Trettini stammer av innfødte amerikanere har sine stammesentra og sine selvstyremyndigheter i Oklahoma. Stammene har blitt gitt områder der de i begrenset forstand styrer selv.
Delstaten har valgt republikansk president ved hvert presidentvalg siden 1968. George W. Bush fikk flertall av stemmene i alle fylkene, og et samlet flertall på 65,6% i 2004. Donald Trump vant 65-29 i 2016.
Oklahoma velger fem medlemmer til Representantenes hus; fire republikanere og en demokrat. Oklahomas senatorer er republikanerne Jim Inhofe og James Lankford, og representantene er Kevin Hern, Markwayne Mullin, Frank D. Lucas, Tom Cole (R), og Kendra Horn (D).
Oklahomas økonomi er dominert av sektorene luftfart, energi, transportutstyr, matvarer, elektronikk og telekommunikasjon. Delstaten er en viktig produsent av naturgass, luftfartøy og landbruksvarer. Naturgassproduksjonen i delstaten er den nest største i USA, og delstaten inntar en 27.-plass innen produksjonen av landbruksvarer, med hvete som viktigste landbruksprodukt.
Seks Fortune 500 selskaper – i tillegg til et Fortune 1000-selskap – har sitt hovedkvarter i Oklahoma, og delstaten blir regnet for å være en av de mest business-vennlige delstatene i landet, med den syvende laveste skattetaksten i 2007. Fra 2000 til 2006 steg Oklahomas bruttonasjonalprodukt med 50 %, noe som tilsvarer den femte største veksten i landet. Delstaten hadde det raskest voksende bruttonasjonalproduktet 2005-06 med en økning fra US$122,5 mrd til US$134,6 mrd, altså nesten 11 % vekst. Bruttonasjonalproduktet per innbygger vokste med over 9 %, fra US$34 305 i 2005, til US$37 620 i 2006.
Selv om olje historisk sett har dominert delstatens økonomi, førte en kollaps i oljeindustrien på 1980-tallet til tapet av nesten 90 000 jobber i energisektoren mellom 1980 til 2000. Oljen stod for 17 % av Oklahomas økonomiske innflytelse i 2005, og antall ansatte i delstatens oljeindustri ble forbigått av antallet i fem andre bransjer.
Tidlig i 2007 var 1,7 millioner av Oklahomas innbyggere i arbeid, og kun 100 000 av disse jobbet innen landbruk. Offentlig sektor den største arbeidsgiveren, med 326 000 stillinger i 2007, etterfulgt av transport- og industrisektoren som sysselsetter 285 000. Utdannings-, business- og industrisektorene sysselsetter henholdsvis 191 000, 178 000, og 151 000 ansatte. Luftfarten er blant delstatens største næringer og har en verdiskaping på US$ 11 mrd årlig. I Tulsa finnes den største vedlikeholdsbasen for fly, nemlig American Airlines' hovedkvarter for vedlikehold. Luftfartsindustrien står for ti prosent av Oklahomas industriproduksjon og mange flymotorer blir produsert i delstaten.
Oklahoma er den delstaten i USA som produserer nest mest naturgass, femte mest råolje, og har det nest største antall borerigger. Delstaten har også de femte største råoljereservene i landet. Selv om Oklahoma  er rangert høyt når det gjelder vindkraftkapasitet, er den allikevel rangert veldig lavt med hensyn til bruk av fornybar energi; 96% av delstatens energiforbruk kommer fra ikke-fornybare energikilder, der 64% er fra kullkraftverk og 32% fra gasskraftverk. Likevel har myndighetene i Oklahoma siden 1993 bevilget mer enn 38 millioner dollar til gjenopprettelse av omtrent 7 800 nedlagte oljekilder. Energiforbruket per innbygger i Oklahoma er forholdsvis høyt, og ligger på 11.-plass i USA, men energikostnadene er blant de laveste i landet.
Tre av USAs største private oljeselskap ligger i delstaten, og alle seks selskaper fra Oklahoma som er oppført på Fortune 500-listen er petroleumssektoren.
Oklahoma er USAs 27. mest produktive delstat når det gjelder landbruk, den er på femteplass i kveghold og på femteplass i hveteproduksjon. Omtrent 5,5% av alt amerikansk storfekjøtt kommer fra Oklahoma; 6,1% av hveten, 4,2% av svineprodukter og 2,2% av melkeprodukter. I 2005 fantes det 83 500 garder i Oklahoma som produserte matprodukter for 4,8 milliarder dollar (ca. 25 milliarder kroner); legger en til resten av gardsinntektene står landbrukssektoren for 6,1 milliarder dollar i Oklahomas bruttonasjonalprodukt.
Transportmulighetene i Oklahoma omfatter motorveier, jernbaner, flyplasser, havner og ulike typer kollektivtrafikk. Delstaten er et knutepunkt i veisambandet U.S. Interstate Network. De tre Interstate-veiene, 35, 40 og 44, går gjennom et punkt i Oklahoma City kalt Amerikas veikryss, som er ett av de viktigste knutepunktene i hele det amerikanske motorveinettverket. Alle Oklahomas motorveier og bomveier utgjør mer enn 19 000 km i lengde. I 2005 var Interstate 44 i Oklahoma City den mest trafikkerte motorveien i delstaten med et daglig trafikkvolum på 131 800 biler.
Den største kommersielle flyplassen i delstaten, med over 3,5 millioner passasjerer årlig, er Will Rogers lufthavn i Oklahoma City. Tulsa internasjonale lufthavn er den nest største med tre millioner passasjerer årlig. Det finnes til sammen 13 større flyselskaper ved disse flyplassene.  Riverside-Jones airport of Tulsa er derimot den travleste flyplassen med 235 039 avganger og landinger i 2006. Det finnes totalt 150 flyplasser som er åpne for offentligheten i delstaten.
Oklahoma er knyttet til USAs jernbanenettverk med sin eneste jernbanestrekning, «Heartland Flyer» som går fra Oklahoma City til Fort Worth i Texas. I 2007 har det blitt søkt om penger til å knytte denne strekningen til Tulsa.
Det finnes to elvehavner i Oklahoma: Port of Muskogee og Tulsa Port of Catoosa. Sistnevnte er den eneste havnen i delstaten som behandler internasjonal last, og frakter ca. 1 000 tonn last årlig. Begge havnene er knyttet til et navigasjonssystem som forbinder Tulsa og Muskogee til Mississippi-elva via elvene Verdigris og Arkansas. Strekningen utgjør et av de mest trafikkerte elveleiene i verden.
Utdanningssystemet i Oklahoma består av offentlige skoledistrikter og uavhengige private institusjoner. I 2006 fantes  det 631 337 elever fordelt på 1849 grunnskoler, videregående skoler og yrkesrettede skoler i 540 skoledistrikter.
Staten bruker årlig $6 614 på hver elev, noe som er svært lavt i forhold til andre amerikanske delstater.
I 2004 ble Oklahoma kåret til delstaten med best førskoleutdanning; høy kvalitet og lett tilgjengelig. Kåringen ble gjort av National Institute for Early Education Research som samtidig sa at systemet i Oklahoma er en god modell for utdanningen av småbarn.
University of Oklahoma og Oklahoma State University er de største offentlige institusjonene for høyere utdanning i delstaten. Disse universitetene har felles campus-områder. Seks av universitetene i Oklahoma er med på listen over de 122 beste regionale universitetene i USA.
I 2005 brukte Oklahomas myndigheter $64,34 per innbygger på det offentlige helsevesenet, noe som er rangert som 7. mest i USA.
OU medisinske senter, Oklahomas største sykehus, er det eneste i delstaten som tilbyr avanserte operasjonsmuligheter for pasienter med alvorlige fysiske skader 24 timer i døgnet. Senteret ligger i områdene til Oklahomas helsesenter, delstatens største område for medisinsk forskning. Det regionale medisinske senteret for kreftbehandling i Tulsa, tilhørende selskapet Cancer Treatment Centers of America, er et av fire slike fasiliteter på landsbasis. Senteret tilbyr kreftbehandling til hele det sørvestlige USA, og er et av de største kreftbehandlingssentrene i landet.
Oklahoma er geografisk plassert i det sørøstlige USA av Bureau of the Census, men ligger helt eller delvis i Sørvest-USA og midtvesten. Kulturelt sett er den plassert i sør, men kan også ha visse områder plassert regionene Great Plains og Upland south.
Det finnes mange tysk-amerikanere og innfødte amerikanere i delstaten, og det tales 25 ulike indianerspråk, et tall som er høyere enn i noen annen delstat. Det finnes 67 indianerstammer representert i delstaten. 39 av disse har også hovedkvarter i Oklahoma. Delstatens kultur har blitt formet av flere ulike grupper, med kvegdrivere, nybyggere, oljebaroner og innfødte amerikanere som de viktigste.
I urbane strøk i Oklahoma blomstrer jazzen, og innfødte amerikanere, meksikanere og asiater skaper typisk musikk med bakgrunn i deres egen kultur. Oklahoma Mozart-festival i Bartlesville er en av de største festivalene for klassisk musikk i det sørlige USA, og Oklahoma Citys kunstfestival har blitt utpekt til en av de beste beaux-arts-festivalene i landet. Tulsaballetten, et av delstatens fem større ballettensembler, er rangert som et av landets beste av New York Times. I Sand Springs finnes amfiteateret kalt Discoveryland! som er hovedscenen for oppsettingen av musikalen Oklahoma!. Delstaten har stått for utviklingen av musikkstiler som The Tulsa Sound og Western Swing, gjort kjent i Cain's Ballroom i Tulsa. Denne bygningen var hovedscenen til Bob Wills og Texas Playboys på trettitallet, og er kjent som Carnegie Hall of Western Swing.
Oklahoma har mer enn 300 museer. Philbrook Museum of Tulsa anses for å være et av de 50 beste kunstmuseene i USA, og Sam Noble Oklahoma Museum of Natural History i Norman, et av de største universitetsbaserte kunst- og historiemuseene i landet, dokumenterer historien i regionen.
Oklahoma feiret 100-årsjubileet sitt som delstat i 2007. Feiringen bestod av flere ulike festivaler som markerte av Oklahoma ble med i USA den 16. november 1906.
Skotske, italienske, vietnamesiske, irske, innfødte of afroamerikanske samfunn feirer sin kulturarv og tradisjon gjennom årlige festivaler og hendelser.
I løpet av en tidagersperiode i Oklahoma City strømmer omtrent én million besøkende til byen for å delta på byens handelsmesse. I tillegg er det en årlig pow-wow (indianerfestival) i byen. Tulsas State Fair (marked) trekker til seg over én million tilskuere over en tidagersperiode, og Maifest-festivalen i byen underholdt mer enn 375 000 personer i en firedagersperiode i 2007. I 2006 ble Tulsas oktoberfest utmerket som en av de 10 beste i verden av USA Today, og til den beste tyske matfestivalen i landet av Bon Appetit-magasinet.
Oklahoma har profesjonelle idrettslag innen baseball, amerikansk fotball, arena-fotball, basketball, fotball og ishockey, lokalisert i Oklahoma City, Tulsa, Enid og Lawton. Oklahoma har også gode collegelag, blant annet Fotballagene University of Oklahoma Sooners og Oklahoma State University Cowboys.
Staten fikk sine første TV-sendinger i 1949 da KFOR-TV (den gang WKY-TV) i Oklahoma City og KOTV-TV i Tulsa begynte sendingene med få måneders mellomrom.
Oklahoma har to større aviser. The Oklahoman, med hovedkontor i Oklahoma City, er den største avisen i delstaten og er den 48. største i USA målt i opplag, med 215 102 lesere på hverdager og 287 505 på søndager. Tulsa World er den andre mest leste avisen i delstaten og 77. største i landet med et opplag på 138 262 på hverdager og 189 789 på søndager.Delstaten har to allmennkringkastere: Oklahoma Public Radio og Public Radio International. Oklahoma Public Radio var det første da det startet opp i 1955, og har vunnet flere priser for sitt gode programtilbud. Public Radio International kringkaster ti stasjoner, og har over 400 timer program i uken.
Måltider: Stekt Okra, squash, maisbrød, barbecue svinekjøtt, kjeks, kjøttpølse og saus, grøt, mais, jordbær, stekt kyllingstek, pekannøttpai, øyebønner.

Oktogonale kirker i Norge ble vanlige fra omkring 1700. Hospitalskirken i Trondheim er den eldste eksisterende i landet. En oktogonal kirke, eller «åttekantkirke», er en kirkebygning der skipets grunnplan inkluderer en oktogon. Det finnes varianter av planformen ved at åttekanten er påsatt armer i lengderetning (som en langkirke) eller på tvers (som korskirke). De fleste åttekantkirkene ble oppført av lafta tømmer.
Det var innenfor det daværende Nidaros bispedømme den oktogonale formen først ble vanlig i Norge, og det største antallet er i Møre og Romsdal, Trøndelag og Nordland fylker. Det har blitt oppført over 80 kirker med denne formen, de fleste står fortsatt. I perioden 1800–1850 ble omkring en firedel av nye kirker oppført med oktogonal form. Blant åttekantkirkene finnes også noen av landets største kirkebygg, for eksempel Røros kirke med 1640 sitteplasser og Vang kirke i Ridabu med 1000 plasser. Planformen har blant bakgrunn i den protestantiske gudstjenestes vekt på prekenen og ønsket om et åpent kirkerom med gode tilhørerforhold. Åttekantformen gir også mye gulvareal i forhold til medgått material. Tømmerstokkenes lengde kan ha begrenset muligheten til å sette opp store rektangulære bygg. De opprinnelig forbildene finnes trolig lenger sør i Europa, men overføringen til norske forhold ga en egen norsk stil.
I omtalen av de oktogonale kirkene nevner Norges kunsthistorie de store steinkirkene i Sør-Fron og Vang spesielt, og beskriver Røros kirke som 1700-tallets mest monumentale kirkebygg:
Karakteristisk for åttekantkirkene er at skipets grunnplan inkluderer en oktogon.Den oktogonale kirken er en videreutvikling av idéen bak sentralkirkeformen med menigheten samlet i ett rom omkring alteret. Åttekantkirker kan ha form som en sentralkirke ved at bygget er symmetrisk omkring en vertikal akse midt i bygget (tårnet) som i Trefoldighetskirken i Oslo med sin kuppel midt over det åttekantede/korsformede.
Åttekantformen finnes også i andre bygningselementer. Avslutningen av Nidarosdomen mot øst er åttekantet og blir omtalt som «oktogonen», men Nidarosdomens grunnplan er korsformet og domen ble trolig reist som basilika. Åttekantet koravslutning finnes i andre kirker, blant annet Voll kirke. I Lavik kirke er både taket og takrytter med spir åttekantet som skipet. I Lavik er også døpefonten åttekantet. I Trefoldighetskirken er inngangen flankert av to åttekantede tårn og skipets form gjenspeiles i kuppelens åttekant.Åttekantformen kan ha symbolsk betydning ved siden av byggtekniske og praktiske hensyn. Åttetallet er det symbolske tallet for dåpsvannet, og Jesus skal ha stått opp fra de døde åtte dager etter palmesøndag. Åttekanten kan symbolisere en mellomting mellom jorden (firkanten) og himmelen (sirkelen), og formen kan symbolisere både dåp og gjenfødelse. Formen er velegnet for lafting av store åpne rom uten tverrvegger. Formen gir størst gulvareal i forhold til medgått tømmer i laftingen. Den rene åttekantformen gir også kirkerommet et intimt preg. En del av de norske åttekantkirkene er bygget uten kor og har i stedet alteret i samme rom som menigheten, dette gjelder for eksempel Støren kirke. En rekke åttekantkirker har også prekestolalter der prekestolen er satt over alterbordet og over et eventuelt alterbilde som i Hadsel, Klæbu og Tynset kirker. Dette arrangementet er typisk for det åpne kirkerommet der alter og menighet er i samme rom.
En sentralkirke, særlig de store oktogonale kirkene, er dominerende i omgivelsene. Eksempler på dette er Sør-Fron og Støren kirker som med sine kraftige former og markante tårn er landemerker.
Ren åttekant. Hele bygget er en ren oktogon der koret er plassert i åttekanten og ikke i et tilbygg. Oktogonen kan være regulær (likevinklet og likesidet) som Hadsel kirke, utstrakt i lengderetningen som Klæbu kirke der prekestol og alter er ved kortveggen eller utstrakt i bredden som i Sør-Fron kirke der prekestol og alter står ved langveggen. Med denne varianten er alter, prekestol og menighet samlet i samme rom.
Langstrakt bygg og kirkerom. Skipet er en åttekant med armer i lengderetning for kor og våpenhus som Norddal kirke og Flekkefjord kirke. I Flekkefjord og Norddal er koret i et tilbygg utenpå selve åttekanten og menigheten er orientert i lengderetningen som i en langkirke. Vang kirke fikk en mer langstrakt form da koret ble lagt til et tilbygg utenpå selve åttekanten. Bygget kan også få en langstrakt form ved at skipets åttekant er strukket i lengden mellom kor og våpenhus som i tidligere Kirkenes kirke.
Kombinasjon med korsform. Med armer i begge retninger blir det en kombinasjon mellom åttekant og korsform. Dolstad kirke er et av flere eksempler. Den store Dolstad kirke skal opprinnelig være laget for 700 sitteplasser og særpreges av at åttekanten er kombinert med tverrarmer som i en korskirke. Også Hidra, Rødøy og Hemnes kirker har tverrarmer eller korsform i kombinasjon med åttekant. Den store Trefoldighetskirken kombinerer også åttekantformen og korsformen.Samnanger kirke er en langkirke med basilikapreg. Sideskipene har avkuttede hjørner slik at bygget samtidig får et åttekantet grunnplan. De avkuttede hjørnene har gjort det mulig å oppføre veggene i laftet tømmer uten å skjøte stokkene på lengden. Ifølge Lidén er åttekantformen i Samnanger valgt av byggetekniske grunner.
Noen åttekantkirker har klokkene i takrytter midt over skipet. Taket over skipet kan være utformet som et telttak med fall i alle retninger, som Grytten kirke. Gamle Vrådal kirke hadde også slik takrytter og klokkene ble betjent med en snor som hang ned i midtgangen. I Stordal gamle kirke går også et tau fra klokkene gjennom himlingen til midtgangen. Andre har tårnet for enden av skipet og sammenbygget med våpenhuset, for eksempel Røros kirke.
Den åttekantede formen på skipet kan gi stor avstand mellom ytterveggene som i Vang kirke. Blant annet i Stordal gamle kirke, i Norddal kirke og i Dolstad kirke understøttes tak og tårn av søyler som går ned i kirkerommet. Domenico Erdmann beskrev Tresfjord kirke som teltarkitektur der tempelteltet børes av fire søyler. Tangen kirke har en form for kuppel eller krone på toppen av telttaket og denne bæres av åtte søyler i kirkerommet. I Vang kirke er det ikke søyler som understøtter det lange spennet og som gir et rom på 500 m2 uten søyler. Lønset kirke har et spenn på opp mot 15 meter uten støtte av søyler. Gamle Vrådal kirke hadde heller ikke søyler.
Mansardtak har vært brukt, blant annet på Sør-Fron kirke. Valmtak finnes blant annet på Tynset kirke. Takformen med et lite knekk mellom den bratteste nederste flaten og den litt slakere øverste mot møne eller takrytter er sjelden i Norge og stort sett bare brukt på oktogonale kirker. Eksempler på kirker med slik knekk på takflaten er Røros, Sør-Fron, Klæbu og Støren.
Harry Fett omtaler i Norsk kunsthistorie den oktogonal kirken som klassisistisk kirkearkitektur med et sluttet, sentralt kirkerom som gir en god og høytidelig romvirkning:
De oktogonale kirkene er oppført i ulike perioder og er utformet i ulike stilretninger. For eksempel ble de tre steinkirkene Sør-Fron, Røros og Vang oppført innenfor en relativt kort periode og med Svend Aspås involvert. Ifølge Hosar har likevel stilidealene forandret seg tydelig i perioden for eksempel ved at Røroskirkens tunge og svulmende barokkformet interiøret er erstattet av nyklassisismens og louis-seize-stilens slankere og enklere former i Sør-Fron. Nyklassisismen preget også Vang kirke. Andre eksempler er Flekkefjord kirke (1833) som regnes som et godt eksempel på empirestil. Mo kirke i Nord-Odal (1864) omtales som nygotikk. Klæbu kirke (1790) omtales som senbarokk med Louis-seize, mens Hospitalskirken (1705) betegnes som barokk. Rasmussen omtaler Otterøy kirke (1858) og Tangen kirke (1861) som eksempler på «stavkirkestil». En av Grosch' typetegning av trekirke er åttekantet med stavkirkepreg, blant annet med tårn strukket i høyden, og tidligere Kirkenes kirke (1862) hadde Grosch gitt et stavkirkeinspirert tårn.
Særpreget for de oktogonale kirkene i Norge er at byggemetoden oftest er laftet tømmer selv om forbildet er stein og mur. Unntakene er blant annet Sør-Fron kirke, Vang kirke i Ridabu og Røros kirke, som er av stein. Trefoldighetskirken i Oslo er en av de få oppført i teglstein. Disse steinkirkene er også de største blant åttekantkirkene. Den kortlivede forrige inkarasjonen av Trefoldighetskirken i Arendal (1836-1888) var bygget i utmurt bindingsverk kledd med panel. Digermulen kirke i Lofoten er en av de få bygget i betong.
Hopsitalskirken i Trondheim var trolig planlagt oppført i stein, men dette ble for dyrt og Hempel bestemte seg for å reise samme bygg i tømmer i stedet. Ved planlegging av Røros kirke omkring 1780 var det stor motstand mot verksdirektørens ønske om å bygge i stein, blant annet fordi mur ble regnet som en langt mer kostbar og arbeidskrevende byggeteknikk. Det tok fire år å bygge Røroskirken. Sør-Fron kirke var en av de få bygdekirkene oppført i stein på den tiden og avvek fra byggeskikken i Gudbrandsdalen. Bøndene var ikke ukjent med murbygning og opplysningspresten Hugo Friderich Hiorthøy hadde bygget i et stort steinfjøs på prestegården i Fron. Tolga kirke ble bygget av tømmer på tre måneder i 1840. Hospitalskirken kom under tak i løpet av et par måneder i 1705.
På grunn av mange ulike vinkler ved lafting er åttekantkirker mer krevende for tømreren sammenliknet med langkirker og korskirker med rettvinklede hjørner. For eksempel måtte tømreren i Norddal kirke lafte sammen tre stokker med ulike vinkler i overgangen mellom skip og våpenhus. Dessuten var det vanskelig å få laftingen i de butte vinklene til å gripe. Vinklene i laftehuggene skulle i en likevinklet åttekant være 135° som tømmermennene på 1700-tallet ikke var kjent med. Da åttekantformen kom i bruk på 1700-tallet var korsformen det dominerende. Det åttekantede grunnplanet gir bedre synskontakt mellom «tverrarmene» og koret enn i de korsformede kirkene. Tverrarmene i korskirkene hjelper til å avstive laftekonstruksjonen slik at kirkerommet kan bygges større enn laftekonstruksjon med rektangulært grunnplan. Korskirkene ga større gulvflate uten å ta i bruk annen takkonstruksjon som når man øker bredden. Åttekantformen gir større spenn mellom veggene og støttes i noen kirkebygg av søyler i kirkerommet. Hospitalskirken, Stordal gamle kirke og flere av de tidlige åttekantkirkene i tømmer har klokkene i takrytter midt over skipet og søyler i kirkerommet ble satt inn for å bære klokketårnet. I tidligere Vrådal kirke ble det ikke brukt søyler og tak og tårn ble båret av store bjelker lagt i kryss over skipet.
Åttekantformen gjorde det mulig å bygge temmelig store kirkerom fordi de åtte veggene avstiver hverandre, og Håkon Christie tror at dette er en grunn til at kirketypen ble vanlig i Norge. Den store eksporten av treverk blant annet til Holland på 1600-tallet gjorde at det var mest smått hustømmer igjen rundt 1700, men det var nok til 5-6 meter lange vegger. Også Rasmussen tror at de mange planformene som ble tatt i bruk på 1600-1700-tallet var ulike tilpasninger til tømmerstokkenes lengde da de fleste kirkene ble laftet. Pedersen antar at utprøving av nye planformer i Sverige/Finland på 1700-tallet også hadde bakgrunn i ønsket om å bygge store kirker i laftet tømmer.  Samnanger kirke har sideskip med avkuttede hjørner som gir et åttekantet grunnplan. Ifølge Lidén ble avkuttede hjørner valgt for å kunne oppføre veggene i laftet tømmer uten å skjøte stokkene på lengden. Jacobsen skriver om kombinasjonen av korsform og åttekant (som i Hemnes kirke) at tverrarmene ble satt på for å gi bedre plass fordi åttekanten er vanskelig å bygge over en viss størrelse i lafteteknikk. Tynset kirke er liten kopi av Røros kirke,  men er mindre langstrakt enn Røroskirken trolig for å unngå lange vegger i laftet tømmer. Vinne kirke hadde opprinnelig klokkene i entakrytter som presset veggene utover, disse ble forsterket av vertikale bjelker samt støtter. Vinne kirke fikk senere klokketårn over våpenhus slik at taket over skipet ble avlastet.kirken.
Oktogonale, polygonale eller runde former for kirkerom har vært brukt i svært lang tid, særlig før middelalderen og i østkirken. Dåpskapeller, baptiserium, innenfor katolske kirke er ofte mangekantet eller åttekantet. San Vitale fra 547 i Ravenna er åttekantet og skiller seg på den måten ut fra den tids kirker som helst var treskipede basilikaer. Aachenkatedralens åttekantede kapell ble på samme måte som San Vitale inspirert av audienshallen i Det store palasset i Konstantinopel. Klippedomen i Jerusalem er eksempel på et ikke-kristent bygg med åttekantform. I Norge har åttekantformen vært brukt i blant annet Valbergtårnet, et vakttårn i Stavanger.
I siste halvdel av 1400-tallet ble kirker med sentralplan vanlig i Nord-Italia og utgjør ifølge Kari Hoel et høydepunkt i renessansearkitekturen. Leon Battista Alberti beskrev ni basisfigurer for idealkirken, åttekanten var en av disse sammen med firkanten, sekskanten, tikanten og tolvkanten. Sebastiano Serlio beskrev flere kirker med sentralplan og åttekantformen var blant disse sammen med sekskant og symmetrisk (gresk) korsform. Da Firenzes arkitekter på 1400-tallet ville gjennopplive idealene fra antikken tok de utgangspunkt i den åttekantede, strengt symmetriske sentralbygningen Battistero di San Giovanni.
Fra middelalderen og utover har langkirker eller korskirker vært nesten enerådende i vestkirken. I barokktiden åpnet man kirkerommet arkitektonisk og runde, ovale eller polygone former ble brukt. Martin Luther innredet selv det første lutherske kirkerommet i slottskapellet i Torgau i 1544 og plasserte der prekestolen på langveggen hevet over forsamlingen. Åttekantformen passet godt til den reformerte kirkes krav om et åpent kirkerom med menigheten samlet omkring alteret. Leonard Christoffer Sturm, professor i arkitektur i Frankfurt, argumenterte i 1712 for at i lutherske kirker burde hele menigheten se og høre presten godt. Kirkerommet burde være uten søyler. Sturm foreslo å plassere prekestolen rett over alteret og orgel over der igjen midt på langsiden i et rektangulært kirkerom. Kongsberg kirke fulgte som den første i Norge dette prinsippet men innenfor et korsformet plan. Flere åttekantkirker ble senere oppført etter samme prinsipp med åpne kirkerom og prekestolsalter. Den tidligere Hopen kirke på Smøla hadde prekestolen over alteret på en av kortveggen og var trolig den første i Norge med slikt arrangement. I Grytten kirke er alteret med prekestol rett over satt på samme gulvplan som tilhørernes stolerader og med disse tett inntil slik at prest og menighet samles bedre enn med mange andre kirketyper.Inspirasjonskilden til de første oktogonale kirkene i Trondheim er trolig andre steder i det lutherske Europa der åttekantformen var tatt i bruk. I Nederland ble den reformerte kirken i Willemstad, Noord-Brabant, det første protestantiske kirkebygg i Nederland, oppført i åttekantform med utgangspunkt i kalvinismens vekt på prekenen. Fra 1597 og utover ble det bygget flere slike kirker i det protestantiske Nederland. Innenfor de reformerte kirkesamfunn på kontinentet var det vanlig at koret ble avstengt og at nye kirker ble bygget uten kor, og menigheten samlet seg om prekestolen. De lutherske kirkebyggene inntar i denne perioden en mellomstilling mellom katolske og reformerte bygg, og i de lutherske kirkene var fortsatt alteret og alterringen viktig. Plantypen kom til Danmark ved at Frederiksberg kirke ble bygget av hollenderen Felix Dusart - Dusart etterlignet en kirke i sin nederlandske hjemby (Pedersen oppgir at det var St.Anna-Paroiche i Friesland oppført i 1682, som i sin tur hadde kirken i Willemstad som utgangspunkt). Frederiksberg kirke regnes i sin tur som forbilde for blant annet den åttekantede sentralkirken i Rellingen (Kreis Pinneberg), et av de viktigste barokkbyggene i Schleswig-Holstein. Rellingen kirke har prekestolsalter som flere av de norske åttekantkirkene. På 1700-tallet ble det bygget flere åttekantkirker i Tyskland.Johan Christopher Hempel som bygde Hospitalskirken var trolig hollender og det var fra Nederland åttekantformen spredte seg til protestantisk kirkearkitektur i Nord-Europa. Grankvist mener at åttekantformen er i tråd med hollandske tradisjoner etter reformasjonen. Nederland var omkring 1600 og senere et sentrum for reformert kirkebygging.Den første oktogonale kirken i Sverige ble oppført i 1717 etter de to kirkene i Trondheim. Åttekantformen kom til Nord-Sverige fra Finland og Hospitalskirken var trolig ikke inspirasjon for den svenske kirkebyggeren Hans Biskop som introduserte formen i Sverige, ifølge Grankvist. De tidlige mangekantede kirkene i Sverige hadde klokkestøpul, mens Hospitalskirken fikk klokkene i en takrytter.I England ble noen få åttekantede anglikanske kirker oppført på 1700-1800-tallet. Blant annet St Martin's Church (1758), Stoney Middleton (Derbyshire), og St. James (1821) i Teignmouth (Devon).
I Norge slo de polygone formene gjennom etter byggingen av Hospitalskirken i Trondheim med en oktogonal grunnform. Ved planleggingen av Hospitalskirken ble ulike varianter av både korsplan og åttekantplan vurdert, men kildene gir ikke nærmere informasjon om argumentene for og mot forslagene. Etter kort tid ble Bakke kirke oppført med lignende fasong. Den lutherske liturgis krav til bedre tilhørerforhold var trolig en vesentlig grunn for valg av åttekantformen. De mange oktogonale kirkene på 1700-1800-tallet i Norge er trolig oppført helt eller delvis etter mønster av Hospitalskirken. Bare en liten prosent av kirkene fra 1700-tallet ble oppført med åttekantet grunnplan, men ingen planform avspeiler så klart tidens strømninger og gudstjenestidealet ifølge Sørmoen. I de neste 200 år ble en serie kirker oppført i oktogonal form med barokk eller neoklassisistisk stil, for det meste i Midt-Norge. Ved siden av den generelle moten på den tiden kan oktogonen i Nidarosdomen ha hatt betydning for denne trenden. Det var særlig innenfor Nidaros bispedømme/Trondheim stift åttekantformen (og den eldre Y-formen) ble tatt i bruk først. Trondhjems stift omfattet frem til 1804 Nord-Norge, Trøndelag, Romsdal og Nordmøre (Sunnmøre ble overført til Bjørgvin i 1622). Med den religiøse vekkelsen og romantikken på 1800-tallet ble den tradisjonelle langkirken på nytt et ideal. På 1800-tallet var åttekantformen en hovedtype ved siden av langkirke og korskirke.
I 1724 ble det bygget en oktogonal kirke på Øye i Surnadal. Kirken er borte men blir beskrevet som en langaktig åttekant om lag som Ålvundeid kirke. I 1749 kom en lignende kirke i Hopen på Smøla etter ønske av godseieren i Trondheim. Åttekantkirken i Hopen var trolig uten separat kor og hadde som den første i Norge prekestolen over alteret. Vassås og Dolstad kirker på Helgeland er blant de eldste utenfor Trondheim og begge ble oppført av Nils Bech (Beck) fra Trondheim. Dolstad skal være bygget etter mønster av Bakke kirke i byggmester Bechs hjemby – «Bakke kirke har tjent som mønster såvel for byggverk som for tårn, som hadde sitt egenartede utseende». Norddal kirke fra 1782 var den første åttekantkirken på Sunnmøre. Byggmesteren (som trolig var arkitekt for kirken) reiste til Trøndelag for å se på aktuelle kirkebygg som mønster for ny kirke i Norddal. I «nærheten» av Trondheim fant de en kirke de likte godt og som byggmesteren tegnet et grunnriss av. Det var trolig Hospitalskirken de kopierte, men det kan også ha vært Bakke kirke som da lå i Strinda. I årene etter ble flere kirker med samme fasong oppført i nærheten av Norddal, på Sunnmøre (for eksempel Stordal gamle kirke), i Nordfjord (Innvik kirke), og i Tresfjord i Romsdal. Grosch' utkast til Ulstein kirke (1848) hadde åttekantet grunnplan med stavkirkeformer. Grosch kopierte ifølge Eldal den oktogonale planformen fra den lokale tradisjon på Nordvestlandet slik den fremgikk av forslag han fikk tilsendt.
Røros kirke (1784) var en ny type åttekantkirke. Røros kirke er den første bygget i stein, den er mye større enn de eldre og åttekanten er mer langstrakt. Røros kirke har dessuten tårn for enden av skip med våpenhus i tårnfoten (i stedet for takrytter). Kirken på Røros hadde Kongsberg kirke som klart forbilde. Sør-Fron kirke avvek fra byggeskikken i Gudbrandsdalen både i form og i materiale. Byggmester Aspaas kom fra Røros der han medvirket i bygging av kirken et par år tidligere. Froninger som hadde deltatt i krigen om Slesvig-Holstein, andre bereiste bønder, prester og offiserer med tysk bakgrunn kan også ha bragt nye ideer til Gudbrandsdalen. Hosar konkluderer med at ideene til de ulike elementene i Sør-Fron kirke er hentet utenfra, men at sammenstillingen til et helhetlig bygg har skjedd lokalt. Klæbu kirke ble oppført i tømmer 1789–1790 og ifølge Hosar på grunnlag av inngående kunnskap om Røros og Sør-Fron kirker. Vang kirke har likhetstrekk med Røros kirke, men med mindre utpreget langstrakt form. Ifølge Fett ble en del senere kirker i Oppland (Jevnaker, Åmot og Hunn) påvirket av Vang kirke. Svend Aspaas laget trolig den modellen som ble «sendt i en sekk» til Torpa da Åmot kirke skulle bygges. Samme modell skal ha blitt brukt for Hunn og Jevnaker kirker.  Grytten kirke i Rauma skal ha hatt Sør-Fron kirke som modell. Munch mener at det var Røros kirke som for alvor introduserte den oktogonale formen og Røroskirkens form ble overført til trekonstruksjon i bygdene rundt, i Trøndelag, på Møre, i Nord-Norge og på Sørlandet. I Tynset kirke er Røroskirkens form overført til tømmer og i mindre skala, kirker med denne formen omtales som Røros-typen. Svend Aspås tegnet Stor-Elvdal kirke og denne dannet trolig mønster for Tolga kirke som sønnen Rasmus Aspås tegnet i 1840.
Med unntak av den første oktogonale kirke i Flekkefjord (1790), ble kirkeformen tatt sent i bruk i Agder og da med et tydelig særpreg. Etter 1825 ble det reist 10 åttekantkirker i de indre bygdene i Agder. Hornnes kirke (1828) ble bygget med utgangspunkt i Lars Larsen Forsæths tegning av Klæbu kirke. Hornnes kirke ble deretter forbilde for flere av de andre kirkene der. Blant annet er Årdal (Bygland), Hægeland og Mykland kirker oppført etter mønster av Hornnes eller etter samme tegning, men byggmesterne gjorde til dels sine egne endringer.
De eldre kirkene har ofte ukjente arkitekter eller de ble utformet av byggmesteren som «bygde etter eget hode». Det var kongen som kirkens overhode som formelt skulle godkjenne kirkebygging, men søknaden inneholdt vanligvis lite eller ingenting om byggets utforming, den handlet mest om finansiering og materialbruk. Kirkebyggeren, presten og den som finansierte bygget bestemte i stor grad byggets utseende. Sørmoen antar at byggmestrene, som var spesialisert på den en kirketype, ble valgt etter at byggets utforming var avgjort. Etter 1814 ble saker som gjaldt kirkebygg flyttet fra kanselliet i København til kirkedepartementet i Christiania, og godkjenningsprosessen ble mer byråkratisk og utformingen av kirkene i større grad styrt av embetsverket. Utover på 1800-tallet kom det profesjonelle arkitekter inn i norsk kirkebygging, med Hans Ditlev Franciscus von Linstow som en av de første. Arkitektenes mønstertegninger ble brukt over hele landet. Grosch tegninger ble blant annet brukt for Begnadalen, Hval, Rogne og flere andre kirker. Midt på 1800-tallet ble også åttekantkirkene påvirket av historismen, enkelte åttekantkirker var inspirert av stavkirker.Kirkeloven fra 1851 krevde at hvert kirkebygg skulle romme minst 30 % av innbyggerne i soknet. De mange hundre kirkene fra andre halvdel av 1800-tallet er derfor relativt store. Det ble bygget mange åttekantkirker etter 1851, men kirkebyggingen på siste halvdel av 1800-tallet var ellers dominert av de norske enskipede langkirkene.Etter andre verdenskrig ble det oppført noen få åttekantede kirker, blant annet Hasvik kirke til erstatning for den som ble brent under evakueringen. Den oktogonale Sørreisa kirke som brant i 1987 var oppført etter mønster av Dverberg kirke. Nye kirke ble oppført i 1992 der det kvadratiske grunnplanet omslutter et åttekantet kirkerom som gjenspeiler den tapte kirken..
Alt i 1686 ble det på Roholt i Vrådal oppført en åttekantkirke (før Hospitalskirken fra 1705), det var en laftet kirke som erstattet en stavkirke fra middelalderen. Vrådal gamle kirke var en ren åttekant i tømmer med påbygd våpenhus og senere utvidet med påbygg for kor. Den hadde et bratt åttekantet tak med åttekantet takrytter og høyt spir. Det var ingen søyler ned i kirkerommet, slik at spiret ble støttet av svære bjelker som hvilte på ytterveggene og var lagt i et stort kryss midt over kirkerommet. Det er uvisst hvordan denne uvanlige formen kom til en liten bygd i øvre Telemark. Kirken i Vrådal skal ikke ha påvirket senere åttekantede kirkebygg. Ifølge Grankvist har kirken i Vrådal blitt omtalt både som åttekantet og sekskantet, og Grankvist tror den kanskje var sekskantet slik at Hospitalskirken likevel er den første med denne formen i Norge. Øvrige tapte bygg fremgår av tabellen der den siste som ble ødelagt var Sørreisa kirke som brant i 1987.
Johan Christopher Hempel, Trondheims «Byg- og Murmester», sto for Hospitalskirken og Bakke kirke, de to eldste åttekantkirkene. Omkring 80 norske kirker ble oppført etter typetegning av Linstow, blant disse er flere kirker i Agder (Flekkefjord, Hylestad, Sandnes kirke og kapell, og Kvinesdal) åttekanta. Wilhelm von Hanno fullførte Trefoldighetskirken med utgangspunkt i tegninger av Alexis de Chateauneuf. Blant arkitektene for de andre kirkene er kjente arkitekter som Grosch og dessuten byggmestre, sogneprester og eidsvollsmenn.
Grosch' utkast til Ulstein kirke hadde høye, slanke takrytter etter mønster av Borgund og Heddal stavkirker på et oktogonalt grunnplan. Grosch' tegning ble ikke brukt for det endelig bygget, men forsøkene med stavkirkeformer ble gjenbrukt i mønstertegning laget for departementet i 1851 (utgitt 1854). De trykte mønstertegningene inneholdt også konstruksjonstegninger. Ifølge Eldal ble disse tegningene brukt 10-15 forskjellige steder hovedsakelig Vestlandet og Trøndelag.Svend Aspaas fra Røros ledet murarbeidet ved fullføringen av den store åttekantede kirken på Røros (1779–84). Etter suksessen med Røros kirke sendte bergverket ham i 1784 til Falun for at han skulle lære mer om byggeteknikk. Deretter bygget Aspås  Sør-Fron (1786–92) og han tegnet den åttekantede trekirken i Stor-Elvdal.  Den store steinkirken i Vang ble tegnet av sognepresten Abraham Pihl og arbeidet fullført av Svend Aspås. Hans sønn, Rasmus Aspaas tegnet Tolga kirke. Peder Ellingsen medvirket sammen med Svend Aspaas til Røros kirke og bygget et par år senere Tynset kirke.Ulstein kirke og Stordal gamle kirke ble tegnet av de respektive sogneprester. Mens Innvik kirke ble tegnet av byggmester Elling Olsson Valbø, eidsvollsmannen fra Ørskog. I Ørskog var det en åttekantkirke fra 1807 (flyttet til Herøy i 1872), Elling Valbø regnes som arkitekt for dette bygget og var dessuten byggmester for den tidligere Hareid kirke (som skal ha blitt tegnet av sognepresten). Bonde og håndverker Ole Pedersen Tøfte var byggmester for Romfo og Ålvundeid kirker i Sunndal. Anders «Kirkebygger» Syrtveit bygde blant annet åttekantkirkene Hylestad, Hægeland, Sandnes og Årdal i Agder. Hægebostad kirke ble planlagt av sogneprest Hald og tegningene godkjent av Grosch med mindre merknader.
Den senere eidsvollsmannen Lars Forseth var arkitekt for Klæbu kirke og er sammen med Svend Aspås oppført som opphavsmann til Støren kirke. Forsæths tegninger av Klæbu kirke var også grunnlag for Hornnes kirke, som i sin tur var modell for flere åttekantkirker i Agder.
I perioden 1750–1830 ble det oppført 230 kirker i Norge. Av disse var 35 åttekantede, 62 hadde langplan og 110 hadde korsplan. Halvparten av åttekantkirkene (17) ble oppført i daværende Trondheim stift. Senere ble planformen også vanlig i Agder. Av 13 kirkebygg oppført i Møre og Romsdal i perioden 1800-1850 er 11 oktogonale.Blant åttekantkirkene er tre steinkirker blant landets største kirkebygg: Røros (1640 sitteplasser), Trefoldighetskirken (1000 plasser, tidligere 1200), og Vang (1000 plasser). Tynset kirke er med 700 plasser den største blant trekirkene. Flekkefjord og Stor-Elvdal kirker er også oppgitt til over 600 plasser. Harry Fett antar at Åmot kirke er tømmerarkitekturens største bygg.
Listen her omfatter 80 eksisterende oktogonale kirker og 14 som er borte. Disse fordeler seg slik på fylker med antall nåværende og totalt medregnet tapte bygg:
Liste med fylke, arkitekt og årstall for oppføring av bygget. For bygg som er flyttet gjelder årstallet første oppføring. Opplysningene er hentet fra artikkelen for det enkelte kirkebygg.
Rasmussen, Alf Henry (1993). Våre kirker. Norsk kirkeleksikon. Kirkenær: Vanebo forlag. ISBN 82-7527-022-7.
(en) Kategori:Octagonal churches in Norway – bilder, video eller lyd på Wikimedia Commons
(en) Octagonal churches – galleri av bilder, video eller lyd på Wikimedia Commons
Ola Unsgård (født 18. februar 1927 i Tydal, død 5. september 1993 i Hølonda) var en norsk skiløper som var på høyden av sin karriere på 1950-tallet. Han gikk for laget Leik og var med på å ta sitt lag til norgeshistoriens første stafettgull for klubblag, under Norgesmesterskapet på ski i 1954. Unsgård gikk tredje og siste etappe. De andre på laget var Rolf Gaustad og Magnar Estenstad. Unsgård gikk også ankeretappen på Sør-Trøndelags lag som tok gull på 4x10 km stafett i 1953. Øystein Saksvik, Kristen Kvello og Ola Ishoel gikk de tre første etappene.
«Idrettslaget Leik». Norske skiløpere: skihistorisk oppslagsverk i 5 bind. Oslo: Skiforlaget - Erling Ranheim. 1958. s. 465–476.  [Med profil om Ola Unsgård på sidene 475–476 ; Digitalisert på Bokhylla.no av Nasjonalbiblioteket / Tilgang for norske IP-adresser]
Olav Heggstad (født 5. mars 1877 i Namsos, død 2. mai 1954 i Trondheim) var en norsk bygningsingeniør og professor ved Norges tekniske høgskole (NTH). 
Han var ansatt som ingeniør i Kanalvesenet (forløper til Norges vassdrags- og energidirektorat) 1897–1902, og var deretter ingeniør ved Sam Eydes ingeniørkontor i Kristiania. Han arbeidet som konsulent ved forskjellige kraftutbyggingstiltak, blant annet fra 1903 som leder for reguleringen av Møsvatn i forbindelse med utbyggingen på Vemork kraftstasjon kraftstasjon. Fra 1912 var han professor i vassbygging ved NTH, og dessuten rektor 1929–1932 og 1942–1945. Han gikk av som rektor samme dag som krigen var over.
Han var sønn av professor Marius Hægstad og Pernille, født Midgard. Han utdannet seg ved ingeniørlinjen ved Trondhjems Tekniske Læreanstalt og tok eksamen i 1896. Etter et par års ansettelse ved Kanalvesenet og ved Holmenkollbanen, studerte han videre ved Technische Hochschule Dresden 1899–1900 for å videreutdanne seg innen vannkraftutbygging og elektroteknikk. Etter mer praktisk erfaring ved Siemens & Halske i Tyskland, reiste han tilbake til Norge for å delta i utbyggingen av Kykkelsrud kraftverk. Senere ble han ansatt i Norsk Hydro i den første fase av utbyggingen av kraftstasjonene som skulle skaffe elektrisk kraft til Norsk Hydros fabrikkanlegg på Rjukan.Heggstad ble i en alder av 30 år leder for bygging av dammer og tunneler i forbindelse med Vemork kraftstasjon. Senere fikk han tilsvarende lederansvar for bygging av Såheim kraftstasjon, også den på Rjukan. Heggstad var en av flere unge ingeniører som Sam Eyde benyttet seg av ved oppbyggingen av Norsk Hydro. Disse prosjektene var nybrottsarbeid, og ved oppstarten var Vemork verdens største kraftstasjon.Rundt 1910, på den tiden Heggstad ble ansatt som professor på NTH, hadde han sitt eget konsulentkontor for vannkraft med rundt 30 ansatte. NTH-professorene så da ingen konflikter mellom sitt vitenskapelige arbeid og denne typen virksomhet. Imidlertid ble det lagt mer restriksjoner for denne typen aktiviteter etter 1921.
Størsteparten av sitt liv var Heggstad professor i faget vassbygging ved NTH, og utdannet sivilingeniørene som i mellom- og etterkrigstiden bygget opp landets kraftforsyning. Han hørte således til den første generasjon professorer ved oppstarten av Norges tekniske høgskole i 1910. Sammen med professor Gudmund Sundby fra maskinavdelingen og fagpersoner fra elektroteknisk avdeling, dannet disse kjernen av kompetanse innenfor vannkraft og elektrisk kraftforsyning i Norge på begynnelsen av 1900-tallet. Han var initiativtaker for opprettelsen av vannkraftlaboratoriet på NTH, der det fremdeles drives forskning på vannkraftturbiner. Heggstad var et organisatorisk talent og ble utnevnt til rektor ved NTH fra 1929 til 1932 og senere fra 1942–1945.Heggstad var en utpreget praktisk rettet professor, med omfattende industrierfaring fra tidligere. Også som ansatt ved NTH fortsatte han denne virksomheten med et eget konsulentfirma. Flere andre professorer hadde slike omfattende engasjementer og en student ved NTH uttalte: «I min tid som student rekte professorene land og strand rundt på private entepriser til skade for høiskolen og studentene.»Utover på slutten av 1920-årene og utover i 1930-årene var det vanskelige økonomiske tider, i ettertiden kjent som den store depresjonen, og ved innsettelsen som rektor forutsatte Heggstad at «vanskelighetene vil komme til å vedvare ennu i mange år». Han mente derfor at NTH måtte drive aktiv innen praktisk rettet forskning og utvikling til nytte for landets industri, og sa videre at Norge må hevde seg «i den økonomiske krig som nu føres landene imellom over hele verden».
Olav Heggstad ble i 1919 engasjert av stortinget for å være med i den såkalte Elektrisitetsforsyningskommisjonen som skulle lage en landsplan for kraftforsyningen. Kommisjonen skulle utrede, lage planer og foreslå lover for kraftforsyning. Elektrisitetsforsyning hadde på denne tiden flere begrensninger, både teknisk og organisatoriske, som kommisjonen skulle komme med løsninger for.
Heggstad var den ledende fagpersonen som fikk teknisk ansvar for landsplanen. Han hadde laget et svært romslig budsjett for landsplanen, og ville blant annet engasjere 44 ingeniører for å hjelpe seg. Kommisjonen mente de ville trenge 500 000 kroner til den første terminen, mens Stortingets opprinnelige bevilgning var på 50 000 kroner. Dette store ambisjonsnivået ble ikke forstått av alle, men Stortinget bevilget til slutt enstemmig det ønskede beløpet. Det ble sett på muligheter både for samkjøring av kraftverker og elektrisitetseksport til Danmark.
Professor Fredrik Vogt var rektor ved NTH ved starten av andre verdenskrig. Han gikk av i protest høsten 1941 på grunn av at departementet ville ha innflytelse på hvem som ble opptatt som studenter. Departementet ga fortrinnsrett til søkere som hadde tjenestegjort ved Regiment Nordland, Den norske legion eller Germanske-SS Norge. Viserektor Sundby fungerte som rektor fra september 1941, inntil Heggstad ble oppnevnt av undervisningsminister i Quislings regjering Ragnar Skancke i begynnelsen av 1942. Etter at Heggstad ble rektor, ble Sundby leder av det illegale professorrådet.Fordi mange ansatte nektet å medvirke til nyordningen måtte Heggstad nærmest alene lede administrasjonen av NTH. Etter okkupasjonsmaktens førerprinsipper fikk han full myndighet. Et mindretall av professorene ved NTH gikk inn for at høyskolen skulle bøye av med henvisning til at «efter Høiskolelovens § 12 pålegger det rektor å dra omsorg for at høiere myndigheters beslutninger blir utført». De øvrige professorene gikk under jorden, og et hemmelig professorråd holdt fra høsten 1943 kontakt med hjemmefrontens ledelse. Disse ledet paroler for blokkering av ledige stillinger ved NTH og deltok i studentenes boikott av undervisningen fra høsten 1944. Høyskolen ble etter dette så godt som øde. Heggstad samarbeidet først og fremst på den administrative siden under krigen. Han trakk seg øyeblikkelig tilbake etter krigens slutt. En kilde sier at han fikk avskjed i nåde den 1. september 1945, en annen kilde sier at han tvert om fikk avskjed i unåde.I en bok om NTHs rolle under krigen sies det om Heggstad: «I ettertid synes det klart at han ikke hadde sympati for tyskerne og nazismen. Men han ble en viljeløs kasteball i sterkere personers hender, i særlig grad Skanckes. På det lokale plan blandet den aggressive NS fylkesfører Henrik Rogstad seg også inn i forholdene på NTH, flere ganger i strid med selveste Skancke.» Heggstad var ikke medlem av NS, og han ble heller ikke straffet etter krigen. Han var en eldre og svekket mann som for det meste lot nazistene bestemme. I 1944 henvendte han seg til Skancke for å meddele at han var sliten og ønsket å fratre sin stilling. Imidlertid fikk han ikke noe svar på dette ønsket. Den 8. mai 1945 fikk han en telefonhenvendelse fra Sundby, som befalte Heggstad om straks å forlate rektorkontoret, noe Heggstad også gjorde. Sundby tok deretter straks over som rektor.På Frøystul i Tinn kommune, ikke langt fra Rjukan, ble det ført opp et stort tømmerhus som ble kalt Heggstadvillaen etter Heggstad. Han bodde der mens han ledet arbeidet med den andre Møsvannsdammen i 1907.Professoratet i vassbygging som ble ledig da Heggstad sluttet, stod ledig i tolv år før det ble ansatt en ny professor. Heggstads sønn, Ragnar Heggstad, (1937–) ble professor i vassbygging ved NTH, en stilling han hadde i årene 1961–85.
The Hydraulic Laboratory at the Norwegian Technical University at Trondheim, Norway. «Hydraulic Laboratory Practice»: 837-841, T. R. Freeman, ed. ASME, New York, 1929
Alming, Knut med flere (1995). Holdningskamp og motstandsvilje: NTH under krigen 1940-1945. Trondheim: Tapir. ISBN 8251911869.
