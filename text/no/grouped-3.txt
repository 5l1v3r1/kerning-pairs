
Aleksandra Putra (født 20. september 1986) er en polsk svømmer som spesialiserer seg i fristil. Hun representerte landet sitt under Sommer-OL 2012 i London, der hun kun deltok i stafettene uten å ta medalje.

Aleksej Stefanovitsj Barkalov (russisk: Алексей Степанович Баркалов; født 18. februar 1946 i Kharkov i nåværende Ukraina, død 9. september 2004 i Kiev) var en sovjetisk vannpolospiller som deltok i de olympiske leker 1968 i Mexico by, 1972 i München, 1976 i Montréal og 1980 i Moskva.
Barkalov ble olympisk mester i vannpolo under Sommer-OL 1972 i München. Han var med på det sovjetiske laget som vant vannpoloturneringen foran Ungarn og USA. Barkalov spilte åtte kamper og scoret ti mål i OL-turneringen. Han har også gull fra OL 1980 i Moskva, mens han har sølv fra OL 1968 i Mexico by.

Alena Chadimová født 22. november 1931 i Olomouc) var en tsjekkoslovakisk turner som deltok i de olympiske leker 1952 i Helsingfors.
Chadimová vant en olympisk bronsemedalje i turn under Sommer-OL 1952 i Helsingfors. Hun var med på det tsjekkoslovakiske laget som kom på tredjeplass i damens lagkonkurrane bak Sovjetunionen og Sveits. De andre på laget var Věra Vančurová, Hana Bobková, Jana Rabasová, Alena Reichová, Matylda Šínová, Božena Srncová og Eva Bosáková.

Alex Faickney Osborn (født 1888 i The Bronx, New York, død 1966) var en reklamebyråleder og forfatter av en bok om kreativ problemløsning kalt brainstorming.
Osborn vokste opp i New York. Han ble uteksaminert fra Hamilton College, og forsøkte seg deretter som journalist i Buffalo, New York. Han arbeidet for avisene Buffalo Times og Buffalo Express, og fikk sparken fra den siste avisen på grunn av manglende ferdigheter. 
I 1919 var Osborn med å starte reklamebyrået BDO. Han hadde også en sentral rolle da BDO fusjonerte med George Batten Company, som resulterte i BBDO.

Se også Alexander Hamilton (indolog)Alexander Hamilton (født 11. januar 1755 eller 1757 på Nevis i Karibia,  død 12. juli 1804 i New York i USA) var en amerikansk politiker, skribent, jurist og soldat. Som en av den unge republikkens mest begavede jurister var han en innflytelsesrik delegat til den amerikanske konstitusjonelle kongress og den ledende forfatter av «The Federalist Papers» som bidro til å påvirke skeptiske ny-yorkere til å ratifisere den amerikanske konstitusjonen. Som den første og mest innflytelsesrike av USAs finansministre la han også grunnlaget for en sunn amerikansk økonomi. Han opprettet USAs første bank, innførte offentlig kreditt, og la grunnlaget for amerikansk kapitalisme ved å etablere børs og råvaremarkeder. For å forsvare sine tiltak mot kritikk fra Thomas Jefferson og James Madison etablerte Hamilton USAs første politiske parti; Føderalistpartiet, som han dominerte inntil sin død etter en duell med sin politiske motstander Aaron Burr.
Alexander Hamilton blir ofte sett som en av USAs grunnleggere. Han forfektet prinsippene om en sterk sentralisert føderal regjering og den vide tolkning av konstitusjonen som skulle kjennetegne republikkens tidlige fase. Dette var knyttet til hans støtte til et sterkt forsvar, sterke institusjoner for næringslivet, regulert kapitalisme og det som senere skulle bli kjent som «det amerikanske system». Det innebar en satsing på økonomisk vekst gjennom proteksjonstoll, subsidier til industrien og andre tiltak, som han tilrådde i sin Report on Manufactures til USAs kongress. I dette sto han mot laissez faire-kapitalisme, svak sentralregjering og frihandel som det Demokratisk-Republikanske partiet grunnlagt av Thomas Jefferson forfektet.
Alexander Hamilton ble født på den karibiske øya Nevis som sønn av James Hamilton, en skotsk forretningsmann. Moren het Rachel Fawcett Lavien, hadde franske aner og var gift med en annen mann. Paret levde adskilt fra hverandre; skilsmisse og inngåelse av nytt ekteskap var ikke tillatt på den tiden. Nøyaktig når Alexander ble født er noe usikkert, selv hevdet han at det var 1757; nyere undersøkelser i rettsbøker i Saint Croix angir at han ble født i 1755 og dette årstallet blir ofte angitt nå.
Hamilton var alltid vár for det faktum at han var født utenfor ekteskap. Han ble forlatt av sin far og moren døde mens han var tenåring. Han ble tatt hånd om av slektninger som ga ham jobb som kontorassistent på Saint Croix. Han arbeidet for Nicholas Cruger. Ikke lenge etter Hamilton begynte i firmaet, dro Cruger på en utenlandsreise og lot den nyansatte gutten ta hånd om forretningene. Hamilton snakket flytende fransk, et vanlig språk i Karibia, men uvanlig i de engelske koloniene i Amerika.
Som tenåring skrev Hamilton et brev om en tropisk orkan som hadde herjet Karibia. Brevet ble trykket i en lokal avis og var så dramatisk skrevet at det vakte oppsikt; byen samlet sammen penger for å gi Hamilton mulighet til å reise til de engelske koloniene i Amerika. Etter seks måneder i New Jersey, bosatte Hamilton seg i New York og fortsatte sin utdanning. Han studerte etter hvert anatomi ved King's College (i dag Columbia University; planen var opprinnelig å bli doktor.
Et besøk i Boston fikk ham til å støtte kolonistenes stadig økende motstand mot det britiske styret. Han kastet seg inn i saken med stor glød. I 1774-75 skrev han to innflytelsesrike pamfletter under pseudonymet John Jay; de viser forbløffende modenhet og er vel ansett blant de politiske skrifter fra den tiden. Han organiserte et artillerikompani, ledet det og fikk Nathanael Greene og George Washingtons anerkjennelse for sitt mot og dyktighet under felttoget i 1776 rundt New York City.
Hamilton sluttet seg til Washingtons stab i mars 1777 med graden oberstløytnant, og gjennom fire år arbeidet han som Washingtons privatsekretær og betrodde rådgiver. De viktige områdene han ble betrodd viser Washingtons totale tillit til Hamiltons evner og karakter. 
Den 14. desember 1780 giftet han seg med Elisabeth Schuyler, datter av general Philip Schuyler. Han ble med det inngiftet i en av de mest ansette familiene i New York.
Hamilton var ivrig etter å utmerke seg militært, og ble utålmodig i en stilling han anså som bundet opp til Washington. I februar 1781 benyttet han anledningen da han fikk en lettere reprimande til å si fra seg stillingen i Washingtons stab. Etter det fikk han kommandoen over et infanteriregiment og vant anerkjennelse ved Yorktown hvor han angrep og tok en del av de britiske stillingene.
Etter krigen var han medlem av den kontinentale kongressen fra 1782 til 1783, og trakk seg så tilbake for å åpne praksis som jurist i New York. Hans politiske karriere fortsatte da han deltok i The Annapolis Convention i 1786, en konferanse hvor utsendte fra fem av de tretten amerikanske delstatene diskuterte handelsproblemer innen den nye staten.
Hamilton var også medlem av staten New Yorks lovgivende forsamling og deltok ved grunnlovsforsamlingen i 1787. Der argumenterte han for en sterk sentralregjering, inkludert en president med funksjon tilsvarende en konge, men uten at kongemakten var arvelig og med et overhus tilsvarende det man hadde i Storbritannia. For dette ble han lenge hånet av politiske motstandere for å være monarkist. Hamilton hevdet også at senatorene skulle velges for livstid, og at stemmer til senatsvalget skulle knyttes til økonomisk status. Han var òg en sterk motstander av slaveriet.
Den amerikanske konstitusjonen ble ikke vedtatt langs de linjer Hamilton foreslo, men han var likevel en drivende kraft bak ratifiseringen av den i staten New York. Han var også den viktigste bidragsyteren til «Federalist Papers» som hadde stor innflytelse under debatten om ratifisering av konstitusjonen.
Etter råd fra handelsmannen Robert Morris utnevnte president George Washington Hamilton som USAs første finansminister. Han hadde stillingen fra september 1789 til januar 1795 og det er for dette Hamilton er kjent som en av USAs største statsmenn.
Hamiltons tid som USAs første finansminister var preget av oppfinnsomhet, planlegging og briljante rapporter. Etter bare en måned i embetet foreslo han etablering av en sjømilitær avdeling for å motarbeide smugling og bedre skattebetalingene. Sommeren etter autoriserte Kongressen en styrke på ti seilkuttere som ble forløperen for De forente staters kystvakt. Han spilte også en viktig rolle i etableringen av De forente staters marine. Hamiltons klarsynte og kreative hode, koblet med stor arbeidskapasitet medførte mange forslag til Kongressen. Blant forslagene var innførselstoll og forbruksbeskatning for å skaffe statskassen inntekter og oppmuntre til amerikansk produksjon. Han la også frem omfattende forslag for å dekke de tretten staters gjeld fra frigjøringskrigen ved at føderasjonen tok ansvar for den, og la planer for USAs nasjonalbank.
I 1790 la Hamilton frem en plan for å ta hånd om nasjonens omfattende gjeld, både innen- og utenlands. Han foreslo å nedbetale all utenlandsk gjeld for å gjenreise nasjonens kredittverdighet. Den føderale regjeringen kunne da utstede obligasjoner for å nedbetale innenlandsk gjeld. Han argumenterte med at dette ville sørge for at de velstående og talentfulle hadde en andel i den nye statens suksess. Planen medførte at den føderale regjeringen tok over gjelden til de tretten statene, noe som ville stabilisere unionen. Dette ville virke fordi, hvis kreditorer ønsket at de ulike statene skulle blomstre så de kunne få sine penger; så ville unionen få problemer. Hvis derimot de samme kreditorer trengte den føderale regjeringen, så ville unionen utvikle seg. Hamilton ba også Kongressen om en skatt på whiskey og høye innførselstoller for å hjelpe til å nedbetale gjelden og øke innenlandsk produksjon. Kongressen ga ham whiskeyskatten og tollen, men med lavere satser enn han hadde bedt om. Han ba også Kongressen om lov til å etablere en nasjonalbank for å hjelpe regjeringen å innfri sine finansielle forpliktelser, og kunne etablere en nasjonal valuta gjennom å tilby kreditt.
Hamiltons økonomiske planer var viktige, ikke bare for gjenreisningen av nasjonens kredittverdighet, og dens tiltak for å avhjelpe nasjonens avhengighet av import fra Storbritannia; men og for at de resulterte i USAs første nasjonale politiske partier.
Hamilton var en motstander av langvarige gjeldsbyrder og mente at gjeld var et svakhetstegn som burde unngås, bortsett fra i ekstreme situasjoner. Han etablerte et fond hvis formål var å nedbetale all offentlig gjeld, og han skrev en rekke artikler hvor han tok til orde mot varig offentlig gjeld.
I januar 1790 la han frem «Report on the Public Credit» (rapport om statens kreditt) [1]. Det var en milepæl i USAs finansielle historie og markerte slutten på årevis med dårlig finanspolitikk og mislighold av gjeld, noe som hadde ødelagt USAs kredittverdighet. Hemmeligheten ved britisk økonomisk overlegenhet og stabilt styre var, ifølge Hamilton, Storbritannias grep om sine finanser. James Madison og Thomas Jefferson var sterkt imot Hamiltons finansielle planer. De argumenterte med at en bank var mot Konstitusjonen, at de opprinnelige kreditorene ofte solgte sine gjeldsbrev, og at de nye eierne, som for det meste bodde i nordstatene ikke hadde krav på å få dem innfridd. Hamilton svarte med at i hver stat ville de rike og mektige menn som holdt statlige gjeldsbrev, gi sin lojalitet til den nasjonale regjeringen. Uten den lojaliteten risikerte den nye nasjonen å ikke ha tilstrekkelig kreditt i mulige fremtidige kriger. Etter seks måneder med uforsonlig debatt møttes Hamilton, Jefferson og Madison og utarbeidet et kompromiss (The Compromise of 1790). USAs hovedstad skulle flyttes fra New York by til Philadelphia i ti år, deretter etableres permanent i hva som senere skulle kalles Washington D.C. (District of Columbia); med dette ville Hamiltons finansforslag godtas.
Sterk motstand mot å avgiftsbelegge alkohol førte til whiskeyopprøret i vestre Pennsylvania og Virginia i 1794. Hamilton mente at lydighet overfor vedtatte lover var viktig, så han fulgte president George Washington og føderale tropper for å hjelpe til å slå ned opprøret; det skjedde uten tap av liv.
Hamilton så tidlig de store endringene industri og kapitalisme var i ferd med å tvinge frem, spesielt tendensen mot storskala produksjon finansiert gjennom kreditt. I 1778 besøkte han «Great Falls» fossefall i det nordlige New Jersey og innså at de en dag kunne utnyttes for å skaffe kraft for industri på stedet. Som finansminister iverksatte han en plan for å finansiere «Society for the Establishment of Useful Manufactures», et privat selskap som skulle bruke kraft fra fossefallene til industri. Selv om selskapet ikke hadde umiddelbar suksess, så leide det ut området til andre fabrikker. Byen som vokste opp, Paterson i New Jersey, ble et av de viktigste industriområdene for bomull, stål og silke inntil det stagnerte etter annen verdenskrig.
I 1794 hadde Hamilton et forhold med Maria Reynolds som skadet hans omdømme og hindret han fra å fortsette med politikk. Reynolds' mann, James, presset Hamilton for penger; på tross av at han var åpen for at Hamilton og hans kone hadde et forhold. Da James Reynolds ble arrestert for falskmynteri kontaktet han flere av Hamiltons politiske motstandere, blant dem James Monroe. Da de konfronterte Hamilton med deres mistanker om embetsmisbruk insisterte han på at han var uskyldig, men innrømmet at han hadde et forhold med Maria Reynolds.
Monroe lovet å ikke gå ut offentlig med anklagene, men Thomas Jefferson hadde ingen skrupler med det. Da ryktene begynte å spre seg ble Hamilton nødt til å offentlig tilstå forholdet, noe som sjokkerte hans familie og tilhengere. En duell med Monroe over det Hamilton anså som et brudd på avtalen om å holde affæren hemmelig ble avverget av Aaron Burr. Ironisk nok ble det Burr som senere representerte Maria Reynolds da hun anla sak for skilsmisse, det fikk noen til å anta at Burr forsøkte å provosere Hamilton. De to hadde imidlertid lenge hatt et godt forhold som fremstående advokater i New York.
Hamiltons avgang som finansminister var ikke en slutt på hans offentlige liv. Han gjenopptok sin juridiske praksis og fortsatte å være en nær rådgiver og venn til George Washington. Hamilton var med og utarbeidet Washingtons avskjedsbrev og Washington rådførte seg ofte med han, det samme gjorde medlemmer av regjeringen. Forholdet mellom Hamilton og Washingtons etterfølger, John Adams var imidlertid anstrengt. Adams likte ikke Hamiltons nære forbindelse med Washington og anså Hamilton som ambisiøs og umoralsk i privatlivet. Hamilton på sin side mente at Adams var en lettvekter sammenlignet med Washington og anså han som uberegnelig og geskjeftig. Under kvasi-krigen med Frankrike utnevnte Adams (med sterke anbefalinger fra Washington) motvillig Hamilton som generalmajor i hæren.
Før presidentvalget i 1800 skrev Hamilton en pamflett som var svært kritisk til Adams og minsket hans sjanser for gjenvalg og splittet Føderalistpartiet som begge tilhørte. Valget endte med at Thomas Jefferson ble valgt som president og Aaron Burr ble visepresident; rangorden de to imellom avgjort etter 36 avstemninger i valgmannskolleget. Hamilton likte ingen av de to, men skal ha sagt at «Jefferson er i hvertfall ærlig».
Kort etter presidentvalget skrev en avis om den «foraktelige vurdering» Hamilton hadde om Burr. Dette kom sannsynligvis av kommentarer Hamilton hadde gitt privat. Med stor sarkasme hadde han stilt spørsmål ved Burrs integritet. Burr så en sjanse til å gjenvinne politisk tillit og forlangte en unnskyldning. Hamilton avslo, på det grunnlag at han ikke husket hendelsen. 
Etter en utveksling av ampre brev og på tross av forsøk fra felles venner for å unngå en konfrontasjon, så ble det bestemt at de to skulle duellere den 11. juli 1804 langs bredden av Hudsonelven i Weehawken.
Duellen startet ved daggry og visepresident Aaron Burr skjøt Hamilton. Hamilton avfyrte sin pistol i luften, bort fra motparten. Et brev han skrev kvelden før duellen sa: «Jeg har bestemt, hvis vår duell blir gjennomført på den vanlige måten, og det passer Gud å gi meg sjansen, å avvente og kaste bort mitt første skudd, og jeg har enda tenkt på å holde tilbake mitt andre skudd». Omstendighetene rundt duellen og Hamiltons faktiske hensikt er fremdeles omstridt; pistolene tilhørte Hamilton, de er bevart og en av dem har avtrekk med lavt trykkpunkt.
Etter store lidelser døde Hamilton dagen etter og ble begravet på Trinity kirkegård på Manhattan. Etter begravelsen ble det etablert et fond for å støtte hans enke og barna. Hamiltons eldste sønn Philip var også blitt drept i en duell i Weehawken i 1801.
Hamiltons enke Elizabeth overlevde ham med femti år. Hun døde i 1854. Hamilton kalte henne «den beste av hustruer og den beste av kvinner». På tross av forholdet til Maria Reynolds sto de to ektefellene svært nær hverandre; som enke gjorde hun det hun kunne for å vokte om hans renomme og fremheve hans plass i USAs historie.
Fra sin tiltredelse som USAs første finansminister satte Hamilton et eksempel ved å legge frem planer for føderale program, presentere dem ved å selv møte i Kongressen og argumentere for dem for så å gjennomføre dem. Hamilton gjorde dette på en briljant og kraftfull måte, og bidro til å sette en høy standard for administrativ kompetanse. 
En annen arv etter Hamilton var hans pro-føderale tolkning av den amerikanske konstitusjonen. Selv om konstitusjonen var skrevet slik at den var tvetydig vedrørende maktfordelingen mellom føderale myndigheter og de enkelte statene innen unionen, tok Hamilton alltid føderasjonens side, på bekostning av delstatene. Når Hamilton som finansminister etablerte USAs første nasjonalbank skjedde det mot intens motstand fra Thomas Jefferson; som hadde en smalere forståelse av konstitusjonen. Denne uenigheten ble til slutt avgjort av USAs høyesterett i saken «McCulloch v. Maryland» i 1819. Høyesterett la seg i hovedsak på  Hamiltons syn; at de føderale myndighetene hadde stor frihet til å utøve den makt det var tillagt, spesielt doktrinen om underforstått makt.
Hamiltons portrett ble under borgerkrigen lagt inn på flere av dollarsedlene, symbolsk nok siden han både var motstander av slaveri og laissez faire-kapitalisme; Abraham Lincoln fulgte klart Hamiltons linje politisk. Hans portrett er fremdeles på tidollarseddelen.
Walter Russell Mead omtaler «hamiltonianisme» som hovedretning innenfor amerikansk utenrikspolitisk tenkning. Denne retningen legger vekt på utstrakt frihandel og en liberal verdensorden.
Alexander Hamilton var en av de første tillitsmenn for «Hamilton-Oneida Academy» da Samuel Kirkland åpnet misjonærskolen i 1793. Da skolen fikk privilegium som college i 1812 ble den omdøpt til «Hamilton College».  Det er en statue av Alexander Hamilton foran skolens kapell og biblioteket har en omfattende samling av Hamiltons personlige dokumenter. Skolen eier i tillegg endel personlige saker som har tilhørt Hamilton og som periodisk stilles ut.
Federalist Papers under det felles pseudonym "Publius" av Alexander Hamilton (51 artikler), James Madison (29 artikler) og John Jay (fem artikler)
Brookhiser, Richard. Alexander Hamilton, American. Free Press, 1999 (ISBN 0-684-83919-9).
Chernow, Ron. Alexander Hamilton. Penguin Books, (2004) (ISBN 1-59420-009-2), svært velskrevet.
Elkins, Stanley M. and Eric McKitrick, The Age of Federalism. (1994), dyptpløyende historie om 1790-tallet.
Ellis, Joseph J. Founding Brothers: The Revolutionary Generation (2002), vante Pulitzerprisen.
Flexner, James Thomas. The Young Hamilton: A Biography. Fordham University Press, (1997) (ISBN 0-8232-1790-6).
Fleming, Thomas. Duel: Alexander Hamilton, Aaron Burr, and the Future of America. Basic Books, 2000 (ISBN 0-465-01737-1).
Knott, Stephen F. Alexander Hamilton and the Persistence of Myth. University Press of Kansas, (2002) (ISBN 0-7006-1157-6).
[Lodge, Henry Cabot]. George Washington (volum 2, 1899 dekker 1783-99) Hamilton på Gutenbergprosjektet
McDonald, Forrest. Alexander Hamilton: A Biography(1982) (ISBN 0-393-30048-X), intellektuell historie med fokus på Hamiltons kobling til republikanerne.
Miller, John C. Alexander Hamilton: Portrait in Paradox (1959), omfattende biografi.
Nettels, Curtis P. The Emergence of a National Economy, 1775-1815 (1962). Standard økonomisk historie om USA.
Randall, Willard Sterne. Alexander Hamilton: A Life. HarperCollins, (2003) (ISBN 0-06-019549-5). Populær.
Rossiter, Clinton. Alexander Hamilton and the Constitution (1964), en konservativs vurdering.
Sharp, James. American Politics in the Early Republic: The New Nation in Crisis. (1995) dyptpløyende sammendrag.
Stourzh, Gerald. Alexander Hamilton and the Idea of Republican Government (1970).
White, Leonard D. The Federalists (1949), gjennomgang av hvordan finansdepartementet og andre departement ble opprettet og drevet.
Richard D. White; "Political Economy and Statesmanship: Smith, Hamilton, and the Foundation of the Commercial Republic" Public Administration Review, Vol. 60, 2000
Hamilton, Alexander. Alexander Hamilton: Writings (2001), Library of America edition, over 1000 sider.
Syrett, Harold C. ed. The Papers of Alexander Hamilton (27 vol, Columbia University Press, 1961-87)
Cooke, Jacob E. ed., Alexander Hamilton: A Profile (1967), korte utdrag fra Hamilton og hans kritikere.
Cunningham, Noble E. Jefferson vs. Hamilton: Confrontations that Shaped a Nation (2000), kort samling av primærkilder med kommentarer.
Selected Writings and Speeches of Alexander Hamilton. Morton J. Frisch ed. (1985).
Life and Times of Alexander Hamilton by Samuel M. Smucker a nineteenth century prose poem

Alexandre Dumas den eldre (fransk: père), fødselsnavnet var Dumas Davy de la Pailleterie, (født 24. juli 1802, død 5. desember 1870) var en  fransk forfatter av utallige spenningsromaner. Til sammen utgjør hans samlede verker rundt 100 000 sider.Alexandre Dumas den eldre er mest kjent for sine tallrike romaner og eventyr som har gjort ham til den mest leste franske forfatteren i verden, oversatt til mer enn 100 språk. Mange av hans spenningsromaner, som Greven av Monte Cristo og romanene om De tre musketerer, gikk først som føljetonger, et fransk fenomen som senere ble vanlig i resten av verden. Mange av hans romaner har blitt filmatisert gjentatte ganger på 1900-tallet. Dumas' siste roman, Le Chevalier de Sainte-Hermine, ble etterlatt uferdig ved hans død, men ble siden fullført av en forsker og utgitt i 2005. Den ble en bestselger og utgitt på engelsk i 2008 som The Last Cavalier.
Dumas skrev også skuespill, artikler for magasiner og tidsskrifter, og han var en høyt profilert korrespondent og reiseskildringer. Dumas begynte sin karriere som dramatier, og hadde suksess fra det første. På 1840-tallet grunnla han teateret Théâtre Historique i Paris.
Dumas var av blandet rasebakgrunn, en såkalt kvadron, hans far, general Thomas-Alexandre Dumas, var mulatt, født på Haiti av en mor som var slave av afrikansk bakgrunn. Farens opplevelser dannet trolig grunnlag for Greven av Monte Cristo og kanskje også for De tre musketerer. Dumas måtte tåle en del rasisme i løpet av sin levetid. Særlig tegnede karikaturer spilte uhemmet på hans utseende. Selv om Dumas ble gift, i pakt med tradisjonen blant franskmenn av høyere samfunnsklasser, skal han ha hatt tallrike utenomekteskapelige affærer, og ble far til minst fire illegitime barn, blant annet Alexandre Dumas den yngre, som også ble forfatter, mest kjent for Kameliadamen (1848). Blant hans andre affærer hadde Dumas père en med Adah Isaacs Menken, en amerikansk skuespiller på halvparten av hans alder.
Den engelske dramatikeren Watts Phillips, som kjente Dumas i hans senere år, beskrev ham som den «mest sjenerøse, hjertelige vesen i verden. Han var også den mest herlig underholdende og selvopptatte mann på jordens overflate. Hans tunge var som en vindmølle – først satt i bevegelse, visste du aldri når den stoppet, særlig om emnet var han selv.»
Mens hans bestefar, marki Antoine-Alexandre Davy de la Pailleterie, tjenestegjorde i den franske kolonien Saint-Dominique, nå Haiti, som «General Commissaire» i artilleriet, giftet han seg med Marie-Céssette Dumas, en sort slave. Det er ikke kjent om hun var født på Saint-Domingue eller i Afrika, men ved at hun hadde et fransk etternavn tyder på at hun antagelig var kreol. I 1762 fødte hun Thomas-Alexandre, som senere ble Alexandre Dumas' far, og døde selv rett etter. Han hadde en eldre søster, Marie-Alexandrine (født før 1798).Da markien og hans unge mulattsønn returnerte til Normandie, bestod fortsatt slaveriet i Frankrike. Den unge gutten hadde plager på grunn av sin hudfarge. I 1786 lot Thomas-Alexandre seg innrullere i den franske arme, men for å beskytte omdømmet til sin aristokratiske familie benyttet han sitt morsnavn. I kjølvannet av den franske revolusjon tapte greven alle sine eiendommer mens Thomas-Alexandre utmerket seg som en dyktig og dristig soldat i den revolusjonære arme. Han steg hurtig i gradene og ble general i en alder av 31 år. General Thomas-Alexandre Dumas giftet seg med Marie-Louise Elizabeth Labouret, og den 24. juli 1802 i Villers-Cotterêts, Aisne, i nærheten av Paris i Frankrike fødte hun sønnen Alexandre Dumas, som skulle komme til bli Frankrikes mest kommersielt suksessfulle forfatter noensinne.
General Dumas døde i 1806 mens Alexandre var kun fire år, og etterlot seg sin hustru  nedsyltet i gjeld. Selv om Marie-Louise ikke hadde muligheter å skaffe Alexandre en tilfredsstillende utdannelse hindret det ikke hans nær ustoppelig kjærlighet til litteratur. Han leste alt han kom over. Da han vokste opp fikk hans mors fortellinger om hans fars modige militære dåder i de store tider under Napoleon hans livlige fantasi til å blomstre og romantisere helter og eventyr. Selv om familien var fattig hadde de fortsatt General Dumas' gode omdømme og aristokratiske forbindelser, og etter at monarkiet igjen ble innført i Frankrike flyttet den 21 år gamle Alexandre Dumas til Paris hvor han fikk en stilling som skriver, grunnet sin vakre håndskrift, ved det kongelige palass på kontoret til den mektige hertugen av Orléans.
Mens han hadde fast arbeid i Paris begynte Dumas å skrive artikler for magasiner og skuespill for teatrene. I 1829 ble hans første teaterstykke produsert, Henri III et sa cour (Henrik III og hans hoff) og mottok gode kritikker. Det påfølgende år fikk hans andre stykke, Christine, tilsvarende popularitet. Som et resultat av suksessen kunne han nå egne seg til skriving på fulltid. Dumas har beskrevet mange interessante hendelser fra sine første år som forfatter i boken Mes Mémoires (Mine memoarer), skrevet i årene 1852-1855. Det er et mektig verk, opprinnelig utgitt i tyve bind.
I 1830 deltok han i den revolusjon som avsatte kongen og erstattet ham med Dumas tidligere arbeidsgiver, hertugen av Orléans som styrte som Ludvig Filip, kjent som «borgerkongen». Han ble også smittet av kolera i 1832.
Inntil midten av 1830-tallet var livet i Frankrike ustabilt, med stadige opprør av utilfredse republikanere og fattige, urbane arbeidere som søkte sosiale endringer. Mens dagliglivet langsomt vendte tilbake til det normale, mens nasjonen gikk inn i den industrielle tidsalder og med bedret økonomi, endret tiden seg til bli svært fruktbart for en forfatter med Alexandre Dumas' evner.
Etter å ha skrevet flere suksessfulle teaterstykker vendte Dumas seg mot romanformen. Selv om han var tiltrukket av en ekstravagant levestil og alltid levde over evne og inntekter, beviste han gjentatte ganger at han kunne både å markedsføre og reprodusere seg selv. Nyhetsavisene hadde et stort behov for føljetonger, og i 1838 skrev Dumas ganske enkelt om ett av sine teaterstykker til sin første roman som gikk som føljetong; «Le Capitaine Paul». Den startet det som skulle bli en forfatterfabrikk uten sidestykke og som sendte ut hundrevis av fortellinger som alle var preget av hans personlige stil og tilretteleggelse.
Alexandre Dumas den eldre skrev historiske fortellinger i et rasende høyt tempo som fengslet det franske samtidspublikum. Av hans utallige verk, ikke alle like gode, er han mest kjent for sine historiske eventyrromaner som Les Trois Mousquetaires (De tre musketerer) og Le Comte de Monte-Cristo (Greven av Monte Cristo), begge skrevet på under to år i tidsrommet 1844-1845, og som skulle bli en fast bestanddel av populærkulturen.
Hvor mange fortellinger skrev Dumas? På sin forfatterfabrikk produserte han bortimot 250 bøker i samarbeide med sine 73 assistenter, hvor spesielt historielæreren Auguste Maquet hadde stor betydning.
Romansene om «De tre musketerer» er mesterstykket. Første kapittel i føljetong-romanen er karakteristisk nok dobbelt så langt som de øvrige, noe vi gjenkjenner fra dagens såpeoperaer hvor en lengre pilot-episode skal tenne leseren eller tilskueren. Historien om de tre musketerer ved navn Porthos, Aramis, og Athos som får følge av en oppkomling ved navn d'Artagnan ble en suksess, og måtte gjentas senere med ytterligere historier om de fire tyve år senere, og deretter musketerenes siste bedrifter.
Når den unge mann kommer til Paris med ønsket om å bli kongens musketer, befinner hans seg snart utfordret til hele tre dueller den samme kvelden mot nettopp de tre som skal bli hans trofaste medsammensvorne under mottoet «En for alle – alle for en». Sammen er de store venner, store helter, store begersvingere, store kvinnebedårere, store krigshelter, og de noble beskyttere av dronningens ære.
Istedenfor å kjempe i mot de tre, danner de fire felles front mot vaktgarden til den onde kardinal Richelieu som dukker forstyrrende opp. Etter å ha demonstrert sin evner med en kårde, beviser d'Artagnan ytterligere sin verdi i en heseblesende ferd til England for å ødelegge et bakholdskomplott for å ydmyke Frankrikes dronning, som er forelsket i Lord Buckingham av England. d'Artagnan redder dronningen, men feiler i redde den kvinnen han elsker. Bitter søker han hevn, da som musketer, og når den onde Milady de Winter, en av populærlitteraturens store kvinneskikkelser, endelig blir fanget i de siste kapitler blir hele hennes synderegister lest opp og i romantisk tradisjon bekjenner hun «Jeg har tapt, jeg må dø», og blir deretter halshugget av bøddelen.
Sent i  fortellingen blir det avslørt at Milady er gift med Athos. Hun forfører også John Felton, overtaler ham til å drepe Buckingham. I oppfølgeren «Tyve år senere» er det hennes sønn Mordaunt som har rollen som den onde intrigemakeren. Noen av de kvinnelige skuespillere som har portrettert Mylady de Winter er Lana Turner (1948), Faye Dunaway (1973 og 1974), og Rebecca De Mornay (1993).
Fortellingene om musketerene er levende fortalt, miljøet og tidsånden fra Paris i denne epoken er tatt på kornet, og som neppe vil forfalle, selv om Dumas' musketerer selv har forfalt til barnelitteratur, tegnefilmer og enkle amerikanske actionfilmer. For Dumas var den faktiske historie farverik, et spennende bakteppe for fartsfulle fortellinger, blandet med hans engasjerte, skjønt kommersielle siktemål, uhindret av filosofiske eller politiske diskusjoner.
En del av æren for kreasjonen skal historikeren og forfatteren Auguste Maquet (1813–1888) ha. Han gjorde det historiske forarbeidet. Dumas selv påsto at han fant et glemt manuskript i Bibliothèque Nationale, men det var Maquet som fant et verk fra 1600-tallet med tittelen Mémoires de Monsieur d'Artagnan, capitaine lieutenant de la première compagnie des Mousquetaires du Roi ved Gatien de Courtilz de Sandras (Köln, 1700). Boken ble lånt fra et folkebibliotek i Marseille, Dumas beholdt boken da han dro tilbake til Paris, og den ble aldri levert tilbake. Den opprinnelige forfatteren var angivelig kong Ludvig 14.s gardekaptein.
Når man tenker på musketerene, både på Dumas' fortellinger og alle gjenfortellinger senere, er det bildet av elegante sverdsvingere som opptrer. Noe kuriøst kan man påpeke at en musketer faktisk er en soldat som bærer en muskett som er et gevær.
I 1840 giftet Dumas seg med en skuespillerinne ved navn Ida Ferrier, men det forhindret ikke tallrike forbindelser med andre kvinner som ga ham minst tre barn utenfor ekteskap. En av disse barna som også ble oppkalt etter ham skulle komme til å følge i sin fars fotspor og ble selv en forfatter av romaner og skuespill med en viss suksess. Siden de delte navn ble de holdt fra hverandre som Alexandre Dumas père (fransk for far) og Alexandre Dumas, fils (fransk for sønn). Tilsvarende norske betegnelser er den eldre og den yngre, forkortet til d.e. og d.y..
Forfatterskapet ga Dumas en utrolig formue, men likevel var han stort sett blakk og i gjeld ettersom han stort sett levde over evne. Hans store og kostbare château som han fikk bygget i utkanten av Paris var ustanselig fylt med ukjente snyltere som levde på hans generøsitet. Da kong Louis-Philippe ble presset ut i enda et opprør ble ikke Alexandre Dumas sett på med blide øyne av nyvalgte presidenten, Charles Louis Napoleon Bonaparte, og i 1851 så Dumas seg nødt til å flykte til Brussel i Belgia for å unngå sine kreditorer. Derfra reiste han til Russland hvor fransk var det andrespråket for det russiske aristokratiet og hvor hans forfatterskap var ekstremt populært.
Alexandre Dumas tilbrakte to år i Russland før han dro videre på nye eventyr. I mars 1861 ble kongeriket Italia proklamert med Victor Emmanuel II som konge. I de neste tre årene var Alexandre Dumas involvert i krigen for et samlet Italia før han vendte tilbake til Paris igjen i 1864.
Til tross for Dumas' aristokratiske bakgrunn og personlige suksess måtte forfatteren slite med rasisme grunnet sin blandete opphav. I 1843 skrev han en kortroman, Georges, som adresserte en del av emnene med rase og effektene av kolonialisme. Hovedskikkelsen er en fransk mulatt som forlater Mauritius for å søke utdannelse i Frankrike, og deretter returnerer for å søke hevn på de som hadde latt ham lide som barn. Et opplegg ikke ulikt hans Greven av Monte Cristo. Rasistiske holdninger preget hans posisjon i Frankrike lenge etter hans død. Dumas' svar til en mann som forsøkte å fornærme ham for hans afrikanske slekt har blitt berømt: «Min far var mulatt, min bestefar neger, og min oldefar var en apekatt. Du ser, min herre, min familie begynner der hvor din slutter.»Alexandre Dumas døde av slag 5. desember 1870 i Puys nær byen Dieppe. Hans sønn Alexandre Dumas d.y. var moralist som bar nag til sin fars utsvevende livsstil.
I juni 2005 ble det utgitt i Frankrike en nylig oppdaget aller siste roman av Dumas, Ridderne av Sainte-Hermine. I fortellingen beskriver Dumas slaget ved Trafalgar hvor Lord Nelsons død blir forklart. Romanen ble opprinnelig publisert som føljetong og var nær ferdig da den ble avbrutt av hans død. De siste to og et halvt kapittel ble fullført av Dumas-eksperten Claude Schopp. Alexandre Dumas skrev altså til aller siste, kun avbrutt av døden.
Han var en av de første som til det fulle utnyttet roman-føljetongen, roman feuilleton, sammen med Honoré de Balzac og Eugène Sue. Dumas er kreditert for å ha revitalisert den historiske roman i Frankrike, selv om hans kvaliteter som forfatter ble omdiskutert allerede fra begynnelsen, og kvaliteten led nok under tyngden av arbeidspresset han la på seg selv for å holde kreditorene unna. Det ble sagt at han skrev så hurtig at han selv ikke hadde tid til å lese gjennom sine egne verk.
Dumas’ fortellinger er aksjonsfylte eventyr som med smittende humør blandet historie og fiksjon. Samtidig er de også ofte melodramatiske, endimensjonale og sjelden spesielt trofaste og troverdige til de historiske fakta. Dumas' styrke var at han visste hvordan man holdt på spenningen, bygge opp et hvert kapittel til en spennende topp som ga leseren lyst til lese mer. På sitt beste behersket Dumas dialogen til det fulle, og på sitt verste kunne han trekke en samtale ut i det uendelige hvis han var sent ute i forhold til avisens deadline.
Dumas skrev hundrevis av teaterstykker, romaner og reiseskildringer. Han skrev også flere barnefortellinger og en kulinarisk oppslagsverk på oppskrifter med egg. Han startet flere magasiner og skrev ukentlig i dem. Han var faktisk mest kjent for sine teaterstykker og en av de mest profilerte forfattere noensinne. Som forfatter var han en fysisk atlet som holdt et umenneskelig tempo og en utrolig produksjon.
Begravet på det sted hvor han ble født forble Alexandre Dumas den eldre på kirkegården i Villers-Cotterêts inntil den 30. november 2002. På ordre fra den franske president Jacques Chirac ble han gravd opp og under en TV-sendt seremoni ble hans nye kiste, drapert i blåfiolett klede og flankert av fire menn i musketer-uniform, som Athos, Porthos, Aramis og D'Artagnan, transportert i en prosesjon til Paris’ Panthéon; det store mausoleum hvor Frankrikes berømtheter er begravd.
I sin tale sa president Chirac: «Med deg, er vi D'Artagnan, Monte Cristo eller Balsamo, ridende på Frankrikes veger, deltar på slagmarken, besøker palasser og slott – med deg, vi drømmer.»
I et intervju som fulgte seremonien anerkjente presidenten at rasismen hadde eksistert, sa at det som var galt var nå blitt gjort riktig med at Alexandre Dumas lå side ved side med sine landsmenn som Victor Hugo og Voltaire.
Anerkjennelsen betydde at selv om Frankrike hadde frambrakt mange forfattere var det få som var så vidt og mangfoldig lest som Alexandre Dumas. Hans fortellinger har blitt oversatt til mer enn hundre ulike språk og har inspirert mer en 200 spillefilmer.
Alexandre Dumas’ hjem utenfor Paris, Château Monte Cristo, er blitt restaurert og er åpent for publikum.
Fortellingen om de tre musketerer har blitt filmatisert utallige ganger, første gang som fransk stumfilm i 1921, Les Trois Mousquetaires (1921) med Aimé Simon-Girard som d'Artagnan. Den ble spilt inn på nytt som talefilm i 1933 med den samme regissør og mange av de samme skuespillerne i de samme rollene. En amerikansk stumfilm med tilsvarende tittel og med Douglas Fairbanks i hovedrollen kom også i 1921.
Mest kjent i Norge er kanskje The Three Musketeers (1973) og The Four Musketeers (1974), en adapsjon som er uvanlig tro til romanen, regissert av Richard Lester med Michael York som d'Artagnan. De samme vendte tilbake femten år senere med ytterligere en film kalt The Return of the Musketeers (1989), basert på Tyve år etter.
En Disney-produksjon, «The Three Musketeers» (1993) med populære amerikanske ungdomsskuespillere som Charlie Sheen som Aramis, Kiefer Sutherland som Athos, Chris O'Donnell som D'Artagnan, Oliver Platt som Porthos, og Tim Curry som Richelieu, er en gjenganger på kommersielle TV-stasjoner, men er svært amerikanisert og lite troverdig, både overfor romanen og det historiske miljøet.
Alexandre Dumas' meste kjente bøker blir ofte utgitt på nytt i Norge, stundom også i nyoversettelser, men som regel i forkortede utgaver, ofte beregnet på yngre lesere. Per 2007 er følgende tilgjengelige:
Greven av Monte Cristo (2004)Disse bøkene kan lånes på bibliotek eller kjøpes antikvarisk, her oppgis seneste utgave:
Alexandre Dumas beste romaner (1990) (Samlet utgave i fire bind av: De tre musketerer ; Musketerene tyve år efter ; Musketerenes siste bedrifter)
Fra Spanias gryter (1961) (ikke i bokhandelen. Hefte med utdrag fra forfatterens Le Grand dictionnaire de cuisine utgitt som hilsen fra forlaget)
Musketerenes siste bedrifter er også utgitt med den fransk originaltittelen Vicomte de Bragelonne
Dagbladet: Alexandre Dumas inn blant Frankrikes nasjonalhelter – artikkel fra 2002.
Klassikernes guttedrøm: å erobre verden – kritisk gjennomgang av litteratur for barn ved Morten Haugen.
The Alexandre Dumas père Web Site – bortimot komplett database på Alexandre Dumas' verk, bøker om ham og annet, både på fransk og engelsk.

Alexios III Megas Komnenos (gresk: Αλέξιος Γ΄ Μέγας Κομνηνός), født 5. oktober 1338, død 20. mars 1390, var keiser av Trapezunt-riket (Trebizond) fra desember 1349 til sin død i 1390. Han er den herskeren i dette middelalderriket som man har bevart mest dokumentasjon omkring. Han var sønn av keiser Basileios Megas Komnenos og hans andre kone (eller elskerinne) Irene. Alexios III fikk døpenavnet Johannes (gresk: Ιωάννης), men han tok navnet Alexios enten til minne om sin eldre bror som hadde dødd ung, eller etter sin farfar, den tidligere keiser Alexios II Megas Komnenos.
Trapezunt-riket ble grunnlagt i 1204 i kjølvannet av at korsfarerne i Det fjerde korstog okkuperte Konstantinopel. En gren av den bysantinske keiserfamilien som etter hvert kalte seg «Megas Komnenos» flyktet til Georgia og med deres hjelp etablerte de sitt keiserrike på sydkysten av Svartehavet. Andre i keiserfamilien opprettet på omtrent samme tid Keiserriket Nikea som også hevdet å være den rette arvtakeren til Østromerriket.
Da hans far, keiser Basileios døde 6. april 1340 og farens (legale) kone Irene Palaiologina etterfulgte ham som keiserinne, ble Basileios’ barn sendt til Konstantinopel sammen med barnas mor Irene. Alexios vokste opp ved det bysantinske hoffet, og da han var elleve år gammel ble han sendt til Trapezunt for å erstatte Mikael Megas Komnenos som keiser. Mikael hadde bare fungert en dag som keiser etter at han hadde fordrevet sin niese Anna Anachoutlou, Basileios’ søster. Alexios ankom Trapezunt den 22. desember 1349 og ble akseptert som keiser av den lokale adelen og av Scholarioi-militsen ledet av «megas doux» Niketas Scholares. På dette tidspunktet skiftet han navn fra Johannes til Alexios, og han ble kronet 21. januar 1350 hvor også hans mor Irene var til stede. For å sikre sin posisjon sørget han for at Mikael ble sendt i kloster.
I 1351 styrket han alliansen med keiser Johannes VI i Kantakouzenos ved å gifte seg med Theodora Kantakouzene, sannsynligvis datter av keiserens søskenbarn, «sebastokrator» Nikeforos Kantakouzenos. Bryllupet fant sted i den nybygde Hagios Eugenios-kirken den 20. september 1351. Mikael ble samtidig sendt i eksil til Konstantinopel. Alexios ble akseptert fordi han ble ansett som ung og svak, og ikke kom til å spille noen betydelig rolle i maktkampene som foregikk mellom rivaliserende grupper innen aristokratiet. Under stridighetene trakk han da seg også tilbake til festningen i Tripolis i Pontus. Den unge keiseren hadde støtte fra sin mor og noen lojale generaler og ministre, inkludert tjenestemannen og historikeren Mikael Panaretos. Panaretos’ krønike er den viktigste primærkilden til Trapezunt-rikets historie fra denne perioden. Alexios styrket etter hvert sin posisjon ved å alliere seg med oghuztyrkerne, blant annen gjennom å arrangere ekteskap mellom sin eldste søster  Maria og den tyrkiske herskeren Qutlugh bin Tur Ali, lederen for Kara Koyunlu-dynastiet i 1352.Etter hvert som Alexios styrket sin posisjon kunne han vende seg mot den mektige megas doux Niketas Scholares som måtte flykte til Kerasous (nåværende Giresun) i juni 1354. Her samlet han en flåte bestående av en galei og elleve mindre fartøy og dro mot Trapezunt i mars 1355. Alexios slo angrepet tilbake og dro mot Kerasous hvor han inntok byen. Han inntok også Niketas befestning Kenchrina og tok Niketas og hans lojale aristokratiske støttespillere til fange. Niketas ble ført til Trapezunt hvor han døde i 1360.Etter fengslingen av Niketas nevner ikke Panaretos borgerkrigen lenger, og de fleste regner med at den nå var over. Et attentatforsøk mot Alexios utført av Kabasitai-familien i 1363 kan ha vært et siste forsøk på å videreføre opprøret, men Alexios unnslapp. Opprørerne ble fengslet og metropolitten (erkebiskopen) Niphon, som hadde støttet opprøret, ble deportert. Som ny metropolitt utnevnte Alexios sin egen støttespiller Johannes Lazaropoulos. Alexios viste for øvrig kompromissvilje ved å la aristokratiet for øvrig beholde sine posisjoner og sin eiendom.
Alexios III begynte arbeidet med å styrke grensene mot turkmenerne (oghuz-tyrkerne) allerede før borgerkrigen var over. Han lyktes ikke helt, og led et militært nederlag mot dem i 1355. Han selv og Mikael Panaretos slapp så vidt unna med livet i behold. Et nytt angrep fra emiren av Chalybia (Chaldia) ble avverget gjennom diplomatisk virksomhet, og det endte med at emiren Hajji 'Umar ble gift med Alexios’ søster Theodora i 1358. Alexios brukte ekteskapsallianser for alt det var verdt, og fire av hans døtre ble gift med muslimske ledere i regionen. Den femte datteren, Anna, ble gift med kong Bagrat V av Georgia.Alexios klarte heller ikke å knekke den handelsmessige dominansen til Genova og Venezia. Venetianerne var blitt svekket etter at genoveserne overtok festningen Leonkastron (Kalepark) i 1349, og i 1360 forsøkte Alexios å øke handelsprivilegiene til venetianerne for å utjevne styrkeforholdet. Han ga dem nye privilegier i 1364, men venetianerne framtvang enda en reduksjon i tollavgiftene på handelen i 1367.Ikke desto mindre var venetianerne misfornøyde med betingelsene under Alexios. I 1373 allierte de seg med Dobrotitsa, herskeren i Dobrudsja-regionen i et forsøk på å innsette Mikael Palaiologos, en yngre sønn av keiser Johannes V Palaiologos på keisertronen i Trapezunt. Mikael seilte til Trapezunt med en flåte på tre skip, men etter fem dager ga han opp forsøket og dro tilbake. Forholdet til venetianerne ble gjenopprettet, men selv om Alexios reduserte avgiftene ytterligere i 1381 fortsatte handelen med Trapezunt å avta.
Alexios III døde 20. mars 1390, og ble etterfulgt av sin sønn Manuel III. I løpet av sin lange regjeringstid hadde Alexios gjenoppbygd hovedstaden som var preget etter borgerkrigstiden. Han hadde også gitt store donasjoner til flere klostre. Anthony Bryers hevder at hans rundhåndethet skyldtes konfiskasjoner fra de aristokratene som hadde vært hans motstandere under borgerkrigen. Han bygger dette på en sammenligning mellom tidspunkt for henrettelser og konfiskasjoner, og donasjonene til klostrene.
Anna Megale Komnene, født 1357, død etter 1406, dronning av Georgia, gift med kong Bagrat V av Georgia
Manuel III Megas Komnenos, født 1364, død 1417, keiser i Trapezunt-riket etter sin far 1390-1416, gift med Gulkhan-Eudokia av Georgia (søster av kong Bagrat V)
En tredje, ikke navngitt datter som var gift med Qara Osman, leder for Kara Koyunlu-dynastietMed en ikke navngitt elskerinne hadde Alexios minst en uekte sønn:
Andronikos, født 1355, død 1376, som var gift med Gulkhan-Eudokia av Georgia. Andronikos døde rett etter bryllupet og Gulkhan-Eudokia giftet seg på nytt med hans bror, Manuel III.

Alf Lande (født 21. juli 1952) var leder av Studenttinget ved Universitetet i Oslo fra 1979 til 1980. 
Lande er cand.mag. med fagkretsen Statsvitenskap og Sosiologi mellomfag og Offentlig Rett. Han ledet det første kontor for Eksternt Finansiert Virksomhet ved Universitetet i Oslo fra 1982 til 1983. Han har senere vært adm. dir i Viking Film AS (1987–89), Radio Nettverk AS (1989–91), Radio 1 Norge AS (1994–96) og senere Landeandcompany AS. Han var direktør i stab med ansvar for forretningsutvikling i Norsk Aller fra 1991-1996 og arbeidet som storkundeansvarlig i Geelmuyden.Kiese fra 1996-2000. Lande og hans partner Hareide solgte i 2008 LAC AS til Teleplan. Lande og Hareide kjøpte 1. mai 2010 tilbake selskapet LAC, ga det denne gangen navnet LAC 2.0  og Medianordix som driver nettverket New Media Network.
Alf Prøysen (født Alf Olafsen 23. juli 1914 på Rudshøgda i Ringsaker, død 23. november 1970 i Oslo) var en norsk visesanger og forfatter som var aktiv fra 1945 til han døde i 1970. Han arbeidet i flere ulike medier: bøker, aviser, scene, grammofonplater, radio og TV. Mange av sangene og fortellingene hans er blitt folkeeie i Norge.
De fleste fortellingene og sangene til Alf Prøysen foregår i et miljø som ligner på bygda hvor han vokste opp: på Hedmarken på 1920- og 1930-tallet; mellom gårdsarbeiderne på store gårder og mellom naboer og familiemedlemmer på husmannsplasser. Det er spesielt de tidligste tekstene hans som foregår i gårdsarbeidermiljøet. På 1960-tallet handler sangene og fortellingene mer og mer om folk flest, uavhengig av om de er rike eller fattige.
Det er ulike meninger om hva som var budskapet i fortellingene og sangene hans: noen mener at det handler om hvordan fattigdom og misunnelse ødelegger for mennesker, noen synes det er koselige historier fra gamle dager, mens andre igjen synes at Alf Prøysen var flink til å vise hvorfor folk oppfører seg som de gjorde.
Alf Prøysen ble født på husmannsplassen Prøysenstua på Rudshøgda i Ringsaker kommune i Hedmark fylke. Husmannsplassen hørte til gården Hjelmstad, og faren til Alf arbeidet der som husmann.Faren het Olaf Andreassen (1880–1959), og kom fra Ringsaker. Mora het Julie Mathiasdatter (1879–1961) og kom fra Brøttum, nord i Ringsaker. Olaf og Julie giftet seg i 1907 og fikk to barn sammen: Margit (født 1907) og Alf. I tillegg hadde Julie dattera Marie (født 1902) fra før, og de tok til seg Olaf (født 1911) som fostersønn da han var to år gammel.Da Alf var liten, het han Alf Olafsen. Da han var 24 år gammel, i 1938, skiftet han til etternavnet Prøysen etter plassen som familien bodde på. Litt senere begynte foreldrene hans også å bruke det etternavnet.Alf gikk på Furu skole fra 1922 til 1929. Skolen lå tre kilometer unna Prøysenstua. Han kunne lese da han begynte på skolen, og var flink til å skrive og tegne. Men han var ikke flink i tresløyd og gym. Etter at han hadde gått på syvårig grunnskole ble han konfirmert høsten 1929. Etterpå gikk han på fortsettelsesskole i Veldre 1929–30. Vinteren 1931–32 gikk han på amtsskolen i Ringsaker. Da han var ferdig der, håpet han å få begynne på Statens håndverks- og kunstindustriskole i Oslo, men han fikk ikke støtte til det av kommunen. Derfor måtte han begynne å arbeide på gård. Fordi han var flink på skolen, hadde han likevel fått gå to ekstra år på skole, sammenlignet med de fleste av vennene og naboungene der han bodde.Han arbeidet som gjetergutt og gårdsgutt. Først var han på gården Hjelmstad sommeren 1929. Siden arbeidet han på flere andre gårder i Ringsaker: Nordre Børke, Vik, Opsal, Vestre Løken og Rud. I 1939 (på fløttardagen 14. april) sluttet han i jobben på gården Ner-Skyberg i Ringsaker. Senere det året fikk han jobb på gården Lodding på Kløfta på Romerike. Da var han 25 år gammel.
De fleste fortellingene og sangene til Alf Prøysen foregår i et miljø som ligner på bygda hvor han vokste opp: store gårder og små husmannsplasser på 1920- og 1930-tallet.
I løpet av 1930-årene, mens han bodde hjemme i Ringsaker, var han med i amatørteater. Han skrev teaterstykket Gifting på Nautebakken, og han skrev også revyviser for amatørrevyer.
Det første diktet hans som sto på trykk var «Røde geranier»; det sto i bladet Kooperatøren i 1938. Han fikk 20 kroner i betaling for det. (Det var mye penger; året etter fikk han 90 kroner i månedslønn på gården Lodding.) I 1938 fikk han også dikt på trykk i bladet Arbeidermagasinet. Alf Prøysen hadde blitt venn med Knut Fjæstad fra Stange i 1932, da Fjæstad var handelsbetjent på samvirkelaget på Rudshøgda. Siden var de brevvenner. Det var Fjæstad som hjalp Prøysen med å få dikt på trykk i blad. Fjæstad arbeidet på kontoret til Norges Kooperative Landsforening i Oslo, og kjente redaktøren i bladet Kooperatøren.
Etter at Prøysen flyttet til Kløfta i 1939, arbeidet han i to år på forskjellige gårder på Kløfta og på Sørum. I 1941 solgte han ni revyviser til Dovrehallen og han skal han ha fått tilbud fra direktøren der, «Hansy Petra», om jobb som fast husdikter. Uheldigvis brant Dovrehallen ned akkurat samtidig, og det ble ikke flere revyer der på lenge.
Høsten 1941 fikk han i stedet jobb som fjøsrøkter på Vøyen gård i Asker. Like ved Vøyen lå Statens Småbrukslærerskole på gården Sem. Prøysen ble venn med elever og lærere der, og hjalp dem med å sette opp skolerevy høsten 1942, høsten 1943 og våren 1944. Mens han bodde i Asker skrev han konfirmasjons- og bryllupssanger på bestilling for folk i bygda. I 1943 fikk han med en novelle i ei bok. Novellen het «Fanten» og boka het 16 mann forteller.
Mens Prøysen bodde i Asker under krigen, arbeidet han også med de novellene som skulle bli den første boka hans, Dørstokken heme. Under arbeidet med den, kalte han den både for Bygdefortellinger og  Livet og leiken. Boka ble utgitt høsten 1945. Det var bokhandleren A.I. Vig på Høvik Bokhandel i Bærum som var forlag for boka. På den tiden var det vanlig at bokhandlere utga bøker.
På sankthansaften 1945 ble han kjent med Else Storhaug fra Rena. De møttes på en fest som hjemmefrontsoldatene arrangerte ved Leangkollen, der de holdt vakt. Hun hadde vært tjenestepike i Oslo fra 1934, og tok sykepleierutdanning på Aker i 1937. Prøysen sluttet i gårdsjobben sommeren 1945, fordi han ville prøve å tjene nok penger på å skrive. Alf og Else forlovet seg 17. mai 1946.
På vinteren 1946 fikk Prøysen spørsmål om å skrive viser til studentrevyen Ad Undas. Han skrev ei vise som parodierte Trygve Lie. Trygve Lie var nettopp blitt den første generalsekretæren i FN. Prøysen kalte visa «Når man ser det hele litegrann fra oven». Han ble også bedt om å synge visa under forestillingen. Denne sangen ble spilt på radio mange ganger i 1946, og det var det første tilløpet til at Prøysen var kjendis. I revyarbeidet ble han kjent med Mentz Schulerud – som var regissøren av revyen og også hadde bodd på Rudshøgda da han var barn, og Johan Vestly, som laget kulissene. På den tiden var Johan kjæreste med søstera til Mentz, og Alf ble kjent med alle tre. Søstera het Anne-Cath. Hun skulle siden gifte seg med Johan og få navnet Anne-Cath. Vestly.
På høsten 1946 spurte Lauritz Johnson i NRK om Prøysen kunne lage en ny julesang til Barnetimen. Da skrev han «Musevisa». Det var det første han gjorde for NRK, men siden laget han mange ting for barn og voksne i radio. I april 1947 spilte han inn den første grammofonplata. Den hadde to sanger: «Frøken gi meg himlens nummer» og «Bare pappa hadde tid». Han hadde ikke skrevet disse sangene selv. I september 1948 laget han tre nye plater, og denne gangen hadde han skrevet alle sangene selv: to plater med barnesanger som «Lillebrors vise», og en plate med to sanger for voksne: «Husmannspolka» og «På Hamar med slakt». I 1948 ga han ut ei bok med viser, Drengstu’viser, som ble veldig populær. Han sang mye i radio og på turné det året, og kalte siden 1948 for «Det året je var sjenni» (geni).De første bøkene til Prøysen solgte svært godt. Drengstu'viser (1948) ble solgt i 140 000 eksemplarer; Lillebrors viser (1949) ble solgt i 60 000 eksemplarer; Trost i taklampa (1950) solgte 100 000 eksemplarer.
Alf og Else giftet seg i juli 1948. De flyttet til Nittedal, hvor de leide et rom hos Borghild Rud. I 1952 bygde de hus i Askeladdveien i Nittedal. Alf og Else Prøysen fikk to barn: Elin (født 1949) og Ketil (født 1951). Elin Prøysen skulle siden bli en kjent visesanger selv. Huset i Askeladdveien var en tomannsbolig. Siden, i 1963, bygde de et nytt hus i Stasjonsvegen i Nittedal.
I 1955 bygde familien ei lita hytte på Tromøya på Sørlandet. Det samme året kjøpte Alf Prøysen barndomshjemmet sitt fra gårdbrukeren som eide det, slik at foreldrene hans slapp å bo i et hus som andre eide.Fra 1950 til 1960 hadde han egen barneside i Kooperatøren, medlemsbladet for samvirkelagene. Fra 1951 til 1970 skrev han «lørdagsstubber» i Arbeiderbladet. I tillegg jobbet han mye med NRK, både i Barnetimen for de minste og i Søndagsposten med viser for voksne. Noen forteller at han ofte dro til NRK-huset, som å «dra på jobben», og satt der i resepsjonen og arbeidet med tekstene sine.Romanen Trost i taklampa utkom i 1950. Den ble en bestselger, men skapte også mye diskusjon om det var best å bo i byen eller på landet. Romanen ble gjort om til teaterstykke på Det norske teatret i 1952, den ble film i 1955 og musikal i 1963. Alf Prøysen laget også andre skuespill for barn og voksne. I tillegg til å synge sangene sine sjøl skrev han også sanger for andre: Han laget «Tango for to» til Nora Brockstedt, og den ble en kjempeslager i 1957.Prøysen ble med i en klubb som heter Visens venner i 1948. Der samarbeidet han med Thorbjørn Egner, Yukon Gjelseth og Kåre Siem om å lage tre store visebøker – i 1954, 1955 og 1970. I 1962 ble han kjent med den svenske visesangeren Carl-Anton Axelsson, og i 1964 ble han venn med den visesangeren Alf Cranner. Begge var yngre enn ham, og han samarbeidet godt med begge to, og hadde også en flittig brevveksling med dem. Carl Anton oversatte og sang Alf Prøysens sanger på svensk, mens Alf Prøysen skrev nye sanger for Alf Cranner.
Prøysen var syk den siste tida han levde, men arbeidet til det siste. Han døde av kreft på Rikshospitalet i Oslo, 23. november 1970. Da var han bare 56 år gammel. Alf Prøysen ble begravet i Æreslunden på Vår Frelsers gravlund i Oslo.
Alf Prøysen skrev én roman, noen noveller og mange korte fortellinger som han kalte lørdagsstubber. Lørdagsstubbene var korte fortellinger som han skrev for Arbeiderbladet. I alt skrev han 742 lørdagsstubber fra 1951 til 1970. Disse stubbene er kanskje det mest typiske han har skrevet; både fordi det er så mange av dem, og fordi mange av de typiske motivene i forfatterskapet hans brukes her – ofte flere ganger.
Den første boka han utga var novellesamlinga Dørstokken heme i 1945. Boka hadde undertittelen «hedemarksfortellinger», men de ligner på det som vanligvis kalles noveller. I 1950 utga han romanen Trost i taklampa. I boka Utpå livets vei (1952) blandet han noveller i vanlig novellelengde (4–5 til 12–15 sider) med de korte fortellingene fra avisen. I Kjærlighet på rundpinne (1958) er det bare korte lørdagsstubber, og etter at Prøysen døde i 1970, har det blitt utgitt 6 nye bøker med resten av lørdagsstubbene fra avisen.Hovedpersonen i romanen Trost i taklampa er den unge dama Gunvor Smikkstugun, som kommer hjem til bygda på ferie fra jobben sin i byen. Gunvor vil dels vise seg fram og fortelle hvor fint hun har fått det, og dels vil hun få med seg de andre ungdommene i bygda inn til byen. Mange synes at Gunvor forstyrrer freden i bygda. Motstanderne sine kaller hun for «de hugguskakke», de som driver med «bokprat»; det er dikteren Lundjordet, bonden på Smikkstad, læreren Brekkestøl og redaktøren Gregersen.
Prøysen sang først visene sine selv til eget gitarakkompagnement. Etter hvert begynte han å skrive sanger for andre artister, slik som Nora Brockstedt. I april 1947 spilte han inn sin første 78-plate; den hadde to sanger: «Bare Pappa hadde tid» og «Frøken gi meg himlens nummer».Han var godt kjent med den folkelige visetradisjonen fra sin egen oppvekst. Da han var ung, hadde han en egen håndskrevet visebok hvor han noterte ned sanger han hørte. Mange av de svenske sangene hadde han lært av faren, som arbeidet sammen med tømmerhoggere fra Sverige om vinteren. Alf Prøysen brukte virkemidler fra skillingsvisene i mange av sine egne tidlige viser. Sangen «Steinrøysa neri bakken», som sto i viseboka Drengstu'viser i 1948, hadde han selv først skrevet «på rallarsvensk og i skillingsvisestil» med tittelen «Bland björkorna bredvid kojan», men den norske versjonen var både realistisk og usentimental. I visa «Den skyldige» (1948) blander han også tradisjonelle skillingsvisemotiv som streng far, unge elskende og ulykkelige skjebner, med et komisk og realistisk sluttpoeng: stigen gikk i stykker. Den samme blandingen av høystemt skillingsvise og det realistisk-komiske stilbruddet brukes også i «Hilma og Roger» (1962).Alf Prøysen samarbeidet med mange komponister: Bjarne Amdahl, Finn Ludt, Ulf Peder Olrog, Christian Hartmann og Johan Øian har skrevet flest, men i alt er det 35 ulike komponistnavn i de tre bindene med samlede viser som ble utgitt i 1978. Mange av melodiene til Prøysens sanger er angitt med trad. som komponist, det vil si tradisjonell melodi uten kjent komponist. Det er usikkert hvor mye Prøysen selv hadde tilført de melodiene han oppga som trad. Noen tror at han skrev mye av melodiene selv, men ikke var sikker på om noe kunne vært lånt, og at han derfor oppga trad. for sikkerhets skyld. Torhild Viken har sammenlignet den første og siste visesamlinga Prøysen utga: Drengstu'viser i 1948 og Så seiler vi på Mjøsa i 1969: I den første visesamlinga er alle melodiene av trad.; i den siste er alle skrevet av kjente komponister.Flere av sangene hans ble først framført i radioprogrammet Søndagsposten, som gikk fra 1957 til 1979.Sangen «Så seile vi på Mjøsa» er et eksempel på hvordan Prøysen samarbeidet med den svenske visesangeren Ulf Peder Olrog: sangen hadde opprinnelig både tekst og melodi av Olrog – utgitt i 1945, men Olrog og Prøysen hadde en avtale om å bruke hverandres tekster fritt. Olrogs versjon het «resan til Chyterae», og handler om to ungdommer som flørter og drømmer om en sydenferie mens de betrakter et rokokkomaleri. Prøysen gjør teksten antiromantisk, og plasserer den i et gjenkjennelig og hverdagslig Hedmarksmiljø. Sangen ble spilt inn på EP i mars 1966, og hos NRK i radioprogrammet «Dans på sletta» i juli 1966. Den ble brukt som lørdagsstubb i Arbeiderbladet i august 1966, og i bokform i 1969, i viseboka Så seiler vi på Mjøsa. I 1972 kom den i et notehefte.
Alf Prøysen hadde drevet mye med amatørteater og revy mens han var ung. Hans første teaterstykke på en stor scene var dramatiseringen av romanen Trost i taklampa på Det norske teatret i 1952. Forestillingen var et samarbeid mellom Prøysen og Asbjørn Toms, og var preget av opprørstrang og raus folkelig humor.Enakteren Fløttardag ble spilt av Riksteatret i 1952, som en del av deres «bygdeturné». Hovedpersonen i Fløttardag er Arne Barnehjemmet, som «har Prøysens hjerte og trekk», akkurat som Gunvor Smikkstuggun har det. Arne er gårdsarbeider, men misforstår stemningen av misnøye i drengstua. Han tar den på alvor, og blir dermed den eneste av arbeiderne som faktisk sier opp og flytter på fløttardagen.
I 1954 laget Toms og Prøysen To pinner i kors, som beskrives som «ein komedie i seks bilete» og «ikkje stor dramatikk, men […] scenesjarm», med musikk av Finn Ludt. I 1959 satte Toms og Prøysen opp Tingel-Tangel i natt – en «karusel i 7 runder», blant annet med utgangspunkt i Ulf Peder Olrogs viser i Prøysens norske versjon. Stykket er omtalt som musikal og som «Hedemarks-operette».Trost i taklampa ble film i 1955, og kom tilbake til teatret som musikal i 1963, med musikk av Finn Ludt. Sølvi Wang spilte hovedrollen i musikalen, og nummeret med Snekkersvekara ble laget til musikalversjonen. I 1964 samarbeidet Prøysen med Bjarne Amdahl om en musikalversjon av Hu Dagmar, med Nora Brockstedt i hovedrollen.
Barneteaterstykket Sirkus Mikkelikski med undertittelen barnekomedie i 6 bilete, med regler og rim og simsalabim hadde premiere på Det norske teatret i 1954.
De fleste av Alf Prøysens sanger og fortellinger for barn ble først sendt i Lørdagsbarnetimen og andre radioprogram. Hans første bidrag til barneprogram i radio kom i 1946, og det som gjorde ham «kjent og kjær blant store og små var Barnetimen for de minste, som han begynte med i 1952.» Bøkene for barn var først sangbøker i 1949 og 1950, og deretter Rim og regler fra Barnetimen (1954), med en blanding av fortellinger og sanger. Teaterstykket Sirkus Mikkelikski (1954) er laget med utgangspunkt i sanger og figurer som var kjent fra Prøysens barnesanger i Barnetimen: «Bolla Pinnsvin», «Helene Harefrøken» og «Nøtteliten».
Den grønne votten (1964) er delvis inspirert av det ukrainske eventyret Skinnvotten, som Prøysen hadde gjenfortalt på norsk i 1956. Hovedfortellingen handler om Ragnar som mister den nye votten sin, og om dyrene som låner den. Innenfor dette tilføyer Prøysen flere dyrefortellinger og viser.
Den viktigste delen av Prøysens fortellinger for barn er eventyrene om Teskjekjerringa. Hun ble først utviklet til barnesiden i bladet Kooperatøren i 1954, og kom i radio i 1955 og i bokform i 1956 og 1957 – først i Sverige, og året etter i Norge. Teskjekjerringa er kjent i mange land, og hun er antagelig mer kjent i Sverige enn i Norge. Teskjekjerringa er til daglig et vanlig voksent menneske, men noen ganger blir ho «lita som ei teskje». Når hun er en liten figur kan hun snakke med dyr, og når hun er liten blir hun også en «usynlig venn» som barn kan forholde seg til som en likeverdig.
Til forskjell fra Prøysens øvrige forfatterskap er de fleste av barnesangene på bokmål, og med en nøytral miljøtegning. Mange av barnesangene er fortellende, men det finnes også tøyseregler (som «Skippervise»), regler (som Geitekillingen) og eksempeler på «omvendte verdner» hvor reglene er omvendt fra det de er til vanlig (som i I bakvendtland og Jenta som lærte kongen å spise havregrøt). De meste av barnelitteraturen hans er likevel basert på eventyrformen, med eventyrets faste åpningssetning «det var en gang». Et vanlig tema i fortellingene for barn er omsorgen for de minste, enten det er Lillebror eller dyra. Teskjekjerringa «solidariserer seg med alt som er lite», og har «et særlig øye for ensomme barn og vergeløse dyreunger.»Sammen med Anne-Cath. Vestly og Thorbjørn Egner bidro Prøysen til å gjøre 1950-tallet til en gullalder i norsk barnelitteratur, med utgangspunkt i arbeidet med Barnetimen for de minste. Sammen med Vestly laget han barne-tv-serien Kanutten og Romeo Clive i 1963.
Alle prosafortellingene og mange av sangene er skrevet på hedmarksdialekt. Dialekten brukes oftere i fortellinger og sanger for voksne, og ikke så mye i barnesangene og -bøkene.De fleste novellene og stubbene foregår innenfor det miljøet Prøysen selv vokste opp i: fattigfolk, arbeidsfolk og tjenere som arbeidet i landbruket. Tida er vanligvis den tida han sjøl vokste opp, på 1920-tallet og 1930-tallet. «Dette betyr ikke at stubbene er folkelivsskildring i den forstand at miljøskildringen blir et mål i seg sjøl. Selv om Prøysens kortprosa har en klar hedemarkstilknytning i språk og miljøskildring, er tematikken alltid allmenn.»Torhild Viken har sammenlignet miljø og tema i den første og siste visesamlinga Prøysen utga: Drengstu'viser i 1948 og Så seiler vi på Mjøsa i 1969. Hun mener at Drengstu'viser forteller om tilknytninga til husmannskulturen og grendefolket; visene «fortel om ei utprøvande og kritisk holdning til den rådande ideologien både i bygda og i samfunnet elles.» Boka fra 1969 er ei «tematisk breiare visesamling enn 'Drengstu'viser'»; det handler ikke lenger bare om småkårsfolk: personene i de nye visene «kan ein ikkje karakterisere anten som over- eller underklasse, [men med] eit så rundt omgrep som 'folk flest'.» De nye visene handler om «det vi kan kalle sentrallyriske tema. Dette er viser om kjærleik og naturoppleving og om det forgjengelege menneskelivet.» Denne forandringa kan delvis forklares med at husmannskulturen var i ferd med å forsvinne, men også med at Prøysen etterhvert hadde fått et bredere publikum.
En lignende endring skjer også med lørdagsstubbene: De eldste handler om det gamle bygdemiljøet og gårdsarbeiderne, mens flere av stubbene fra 1960-tallet handler om emner fra samtiden: «om moter og miniskjørt, om popmusikk og syndige bøker, om fjernsynet og korleis det påverkar folks kvardagsvanar, han skriv om sport og masseturisme til Syden.»Alf Prøysens mor Julie ble en gang spurt om hun mente sønnen hennes skrev om bestemte personer. Hennes svar var dekkende og treffende nok: «Hæin har skrivi om oss æille, akkurat som vi er...».
Prøysens forfatterskap har blitt oppfattet og brukt på forskjellige måter. Noen skriver at «Prøysen er kjent for å være en koselig, lun og snill forfatter.» Andre skriver: «Spørsmålet er om Prøysen er idylliker og nostalgiker, eller om det også er et opprør i Prøysens diktning, et opprør mot den lagdelte samfunnsordenen på bygdene i tidligere tider, og et opprør mot all undertrykkelse av de som er små også svake og annerledes.» Magne Lindholm og Jørn Simen Øverli åpnet en debatt om dette i en serie radioprogram i NRK våren 1992; «deres budskap er at Prøysen under den sjarmerende og humoristiske overflaten aktualiserer allmennmenneskelige og eksistensielle grunnproblemer, og at det finnes mye tvil, disharmoni og uro under den smilende overflaten». Denne diskusjonen hadde pågått tidligere også: Alf Cranner sa noe av det samme i et intervju med Jan Erik Vold i 1975, og Ove Røsbak sa noe lignende i 1988.I de tidlige tekstene, som i novellesamlinga Dørstokken heme, viser han fram klasseforskjellene på flatbygdene. Det handler ofte om klasseforskjellene mellom storbønder og husmenn; enda oftere handler det om hvordan husmanns- og tjenestefolk passer på at ingen av dem får prøve å gjøre seg bedre enn de andre. Det er en streng jantelov som møter dem som prøver å bryte med innarbeidede mønster. I visa «Griskokktrøsta» formuleres denne innarbeidede janteloven slik: «For vi skal villig glømme du er grishusknøl, men det på en betingels': Du ska kåmmå hau det sjøl!». Mange av stubbene er triste; de handler om folk som mislykkes med det de prøver på, eller som misunner og baksnakker hverandre.
Hans eneste roman, Trost i taklampa, handler om ulike former for undertrykkelse. Her gikk Prøysen imot de fleste som skrev om bygda på denne tida, og framstilte flukten fra landsbygda som et frigjøringsprosjekt. Det ironiseres over bygderomantikere og maktpersoner som prøver å framstille utflytterne som svikere, mens hovedpersonen Gunvor Smikkstugun er en tvetydig helt; enten frigjører eller opptatt av å skryte av seg selv.
Det er skrevet tre biografier om Alf Prøysen. Den første ble skrevet av to journalister fra Hedmark, Helge Hagen og Dag Solberg. Den andre ble skrevet av dattera Elin. Den utkom i 1989, da det var 75 år siden Alf Prøysen ble født. Den siste er skrevet av Ove Røsbak, og utkom i 1992. Bjørn Ivar Fyksen, som er stipendiat ved Høgskolen i Hedmark, skal i 2014 ta den første doktorgraden på Prøysens forfatterskap, med vekt på klasseperspektivet og slektskapet til arbeiderlitteraturtradisjonen.
Barndomshjemmet Prøysenstua var i privat eie fram til 1985; det var Alf Prøysens søstersønn Rolf Ove Hagen som da eide huset. Ringsaker kommune kjøpte det og tilbakeførte det til den stilen og standarden det hadde hatt under Prøysens oppvekst på 1920-tallet. Huset var åpent for omvisninger både før og etter 1985. Opplevelsessenteret Prøysenhuset ved E6 på Rudshøgda åpnet i 1987.
Inge Haukvik fra Børsa i Sør-Trøndelag har landets største samling av Prøysen-gjenstander; og har etterhvert også samarbeidet med Prøysenhuset om å utvikle deres samling.Utenfor NRKs lokaler på Marienlyst ligger «Steinrøysa neri bakken», et minne som ble etablert i 1971 på initiativ fra NRK. Steinrøysa består av én stein fra hver kommune i Norge. Steinrøysa er siden utviklet til en minnelund over Prøysen, Erik Bye og Otto Nielsen; de tre som samarbeidet i radioprogrammet Søndagsposten.Skulptøren Sivert Donali har laget to helfigur-statuer av Alf Prøysen: Statuen hvor Prøysen går gjennom grinda ble avduket på Rudshøgda i 1989. En statue av Prøysen som spiller gitar, ble avduket i Nittedal i 2001. Donali døde i 2010, men en byste av Prøysen som han hadde laget, ble avduket i Moelv i 2011. Svein Tore Kleppen har laget en helfigur-statue som står i Det norske teatret; den ble avduket i 1988. Kleppen har også laget byster av Prøysen; de står i Prøysenhuset. Gravsteinen på Vår Frelsers gravlund i Oslo er en naturstein med Prøysens navnetrekk. Ved Præstvegen finnes en minnestein med et portrett i relieff, laget av gravøren Øyvind HansenFritz Røeds bronseskulptur av Teskjekjerringa fra 1973 finnes på Domkirkeodden i Hamar, og på Rykkinn, i Ski og i Porsgrunn.
Medlemsforeningen Prøysens Venner ble stiftet i Ringsaker i juli 1985, og arbeider «for å ivareta Alf Prøysens minne og for å opprettholde og styrke interessen for hans forfatterskap». Foreningen samarbeider med Ringsaker kommune og Prøysenhuset. Foreningen begynte i 1996 å utgi bladet PrøysenVennen. Siden 2002 har foreningen også vært medutgivere av Prøysenårbok annenhvert år.
I 1970 mottok Prøysen Norsk kulturråds ærespris; denne prisen fikk han vite om de siste dagene han levde. I 1970 fikk han også Kultur- og kirkedepartementets hederspris for barne- og ungdomslitteratur. Departementets hederspris ble tildelt posthumt, det vil si etter at han var død, og er bare utdelt denne ene gangen.
I 2011 ble Prøysen innlemmet i Rockheim Hall of Fame sammen med a-ha, Åge Aleksandersen, Jokke & Valentinerne og Wenche Myhre.
Mens Alf Prøysen levde, fikk han aldri utgitt noen LP-plater med sine egne sanger, bare EP-plater og singler. Det å utgi LP-plater var ikke så vanlig for norske artister på den tiden.
Den første LP-plata hvor han sang sine egne sanger, var Alf Prøysen i 1971. I 1980 kom samlealbumet Graset er grønt for æille på 3 LP-plater. I 1993 ble det utgitt 2 store samlealbum hvor han sang selv: Original Prøysen var 5 CD-plater med opptak fra NRKs arkiver, mens På grammofon inneholder komplette plateinnspillinger.
Nora Brockstedt hadde sunget Prøysen siden 1950-tallet, og plata Nora synger Prøysen utkom i 1971. Plata Alf Prøysen tolket av Nora Brockstedt utkom i 1993.
Elin Prøysen har gitt ut flere plater med farens sanger, fra Pikeønsker fra en veranda (1973) til Dans med Prøysen (2007).
Visegruppa Vandrerne utga i 1979 albumet Vandrerne, hvor de fleste sangene var av Prøysen.
Jørn Simen Øverli utga Jørn Simen Øverli synger Prøysen i 1992. Denne utgivelsen skapte debatt. Øverli utga i 2005 Prøysenvisene som forsvant.
Maj Britt Andersen utga Kjærtegn i 1992, Dørstokken heme i 2004 og Onger er rare i 2006.
Samlealbumet Med blanke ark utkom i 1994; her er det 14 Prøysensanger, framført av ulike artister. Albumet var produsert av Sigbjørn Nedland.
Katia Cardenal utga to plater med Prøysen på spansk i 1999: Navegas por las Costas og barneplata En Reveslandia.
Samlealbumet Nå har vi vaske golvet (2003) inneholder hovedsakelig julesanger, framført av ulike artister.
Heidi Gjermundsen Broch utga albumet Blåøyd jævel i 2011.Det er også mange artister som har med enkelte sanger av Prøysen på sine plater; særlig barnesangene og julesangene.
Noen av de teaterstykkene som Prøysen selv skrev, spesielt Trost i taklampa og Sirkus Mikkelikski, har blitt spilt mange ganger. I tillegg har mange teater laget egne, nye Prøysenforestillinger med utgangspunkt i andre av hans sanger og fortellinger.
På Det norske teatret har Prøysens samarbeidspartner Asbjørn Toms laget tre kabareter basert på Prøysens viser og stubber, karakterisert som «ein slags prøysensk ønskekonsert»: Kjæm du i kveld (1974), Når groværet kjem (1980) og Nå seile vi på Mjøsa (1988). Nationaltheatret viste i 2001 kabareten Kjæm æiller att! Teater Innlandet viste i 2012 forestillinga Skaff meg en synder av Morten Joachim, basert på Prøysens noveller.Toms og Det norske teatret har også laget barneforestillingene I bakvendtland (1972) og Hompetitten (1977). Teskjekjerringa ble teater i 1989 med Teskjekjerringa på camping og senere også med Teskjekjerringas julestrid i 2003 og senere. Oslo Nye Teater har vist dukketeaterforestillingen Jul med Prøysen og snekker Andersen mer enn 1000 ganger siden premieren i 1991.
Etter at Alf Prøysen døde, har det kommet mange nye bøker med sangene og fortellingene hans. Det begynte med fire bøker med lørdagsstubbene (1972–75). I 1978 kom samlede verker i 12 bind; det var 7 bind med fortellinger for voksne, 3 bind med sanger og 2 bind med barnebøker.En bok som kom i spesielt stort opplag var Alf Prøysen, et portrett i tekst og bilder (1989); den ble sendt ut som gave fra Norsk Kommuneforbund til alle medlemmene i forbundet, og fikk dermed et opplag på 210 000 eksemplarer. Boka hadde to deler: en del med bilder fra Prøysens liv, og en del med tekster av Prøysen, med nye kunstfotografier til.
Nå skinner sola i vinduskarmen (1989) er gjenutgitt som Sommerbok for barn (1999) og Sommer med Prøysen (2010). Alle tre utgavene er illustert av Kari Grossmann.
Jul med Prøysen (1982) er illustert av Borghild Rud. Gjenutgitt 2013 med tittelen Prøysens jul.
Julebok for barn (1985) er illustrert av Kari Grossmann.Alf Prøysen var selv opptatt av at visene hans ikke «bare» skulle regnes som viser, men også som dikt. Bokklubben utga et utvalg med hans dikt i 1971, kalt Lørdagskveldviser. De ble trykket uten noter. Også diktutvalget Kyss meg sakte (1997) ble trykt uten noter. Sangene til Prøysen finnes i mange ulike sangbøker. I den store Norsk visebok (1993) er det tatt med 27 sanger av Prøysen.
I 2004 skrev Ove Røsbak en artikkel i Dagbladet, like før 90-årsdagen til Alf Prøysen. Røsbak hadde skrevet en biografi om Alf Prøysen i 1992. I 2004 skrev han at han angret på at han ikke hadde fortalt i biografien om at Alf Prøysen var bifil – det vil si at han kunne forelske seg i både kvinner og menn. Røsbak tok opplysningene med i en oppdatert utgave av biografien i 2014.
Det førte til en langvarig debatt. Noen mente at det ikke var sant, noen mente at det ikke passet seg å snakke om det, og noen mente at det ikke gjorde noen forskjell. Noen mente også at man ville forstå Prøysen bedre etter at dette var blitt kjent. Kim Friele ble intervjuet i Dagbladet 23. juli. Hun sa at Røsbak snakket sant, og at hun hadde snakket med Alf Prøysen om å være bifil i 1967, og at han var flau fordi han ikke turde å fortelle andre om det. Mange trodde på henne.Senere har man funnet fram tekster av Alf Prøysen som kan tolkes som hint om legningen som han ikke ville fortelle om. «Vise om løgna» er en sang om å ha hemmeligheter, mens «Mannen på holdeplassen» kan oppfattes som en sang om to menn som blir forelsket ved første blikk. «Trassvisa hennes Tora» er en sår vise om forbudt kjærlighet, og den er tvetydig om det handler om kjønn eller andre samfunnsforhold.
Oversikten omfatter førsteutgivelser i Norge. Prøysens tekster har vært gjenutgitt på mange måter. Alf Prøysen står også som oversetter av flere eventyr og bildebøker fra ulike språk: russisk, svensk, dansk, engelsk og tysk. Prøysen kunne ikke selv alle disse språkene, og må ha samarbeidet med andre som laget grunnoversettelsene.
Det var da det og itte nå, 1971 (barndomsminner, etter radiomanuskript fra 1969)
Rim og regler fra Barnetimen, 1954 (Inneholder både viser og fortellinger, blant annet Musa i bua og Geitekillingen som kunne telle til ti)
Alle tiders gullhøne, 1959 (Flere fortellinger som senere har blitt billedbøker: Skomaker-dokka, Den vesle gutten og julenissetoget, Snekker Andersen og julenissen, Jenta som lærte kongen å spise havregrøt)
Gumman som blev liten som en tesked (Julkalendern 1967) (Svensk TV-serie) (1967)
Jackanory (Britisk TV-serie, 15 episoder, med «Mrs Pepperpot», som er det engelske navnet på Teskjekjerringa) (1966–1970)
Den blå koppen og Blommer på bar mark (noveller dramatisert for TV av Svein Erik Brodal) (1990)
Bøker, noen hovedoppgaver og noen fagartikler om Prøysens liv og diktning; ordnet kronologisk for å synliggjøre forskningshistorikken1970–89Kari Marie Engen. «Menneskesyn og etiske holdningar i Alf Prøysens prosa». I: Norsk litterær årbok 1972. Basert på Individ og fellesskap : samfunnskritikk og etiske holdningar i Alf Prøysens prosa; Hovedoppgave i nordisk - Universitetet i Oslo, 1972.
Jan Erik Vold. «Jeg ville så gjerne si noe fint om Prøysen». I: Basar; nr 1, 1975. Opptrykt i essaysamlingen Her. Her i denne verden. Gyldendal, 1984. ISBN 82-05-13119-8
Torhild Viken. Alf Prøysen - et forfatterbilde i forandring?. Hovedoppgave i nordisk - Universitetet i Oslo, 1978. Stoff fra oppgava presenteres i artikkelen «Frå griskokk til nasjonalskald. Alf Prøysens veg frå husmannskulturen til høgkulturen - med utgangspunkt i visene  hans» i Ei Bok om Alf Prøysen, 1980
Knut Fjæstad. -en dag i mårå : unge år med Alf Prøysen. Tiden forlag, 1979. ISBN 82-10-01844-2
Ei Bok om Alf Prøysen. Redigert av Geir Vestheim. Samlaget, 1980. ISBN 82-521-1844-5 (ebok fra bokhylla.no)
Elin Prøysen og Egil Johansson. -Men graset er grønt for aille. Folkets brevskole, 1981. Uten ISBN. (bok fra bokhylla.no)
Helge Hagen og Dag Solberg. Med en fiol bak øret : en bok om Alf Prøysen. Tiden forlag, 1984. ISBN 82-10-02580-5 (ebok fra bokhylla.no)
Klaus Høiland. Finn et strå og træ dom på, Alf Prøysens blomster og planter i dikt og bilder. Grøndahl forlag, 1986. ISBN 82-504-0817-9. (ebok fra bokhylla.no)
Alf Prøysen : et portrett i tekst og bilder. Redigert av Torhild Viken og Jan Haug. Tiden forlag, 1989. ISBN 82-10-03208-9. (ebok fra bokhylla.no)
Elin Prøysen. Pappa Alf. Tiden forlag, 1989. ISBN 82-10-03242-9 (ebok fra bokhylla.no)1990–99Torbjørn Ekern. Ætter Præstvæga : i fælom hass Alf. Utgitt av Prøysens venner, 1990. Hefte. (ebok fra bokhylla.no)
Ove Røsbak. Alf Prøysen : Præstvægen og Sjustjerna. Gyldendal, 1992. ISBN 82-05-20955-3 (ebok fra bokhylla.no)
Torunn Helgesen og Ingebjørg Skaug. Outsideren og den sosiale kontrollen i Alf Prøysens prosa. Hovedoppgave ved Statens bibliotek- og informasjonshøgskole, 1993. (ebok fra bokhylla.no)
Solveig Stenudd. Teskedsgumman, Pettson och alla de andra : julkalendern i radio och tv genom tiderna. Sveriges Radios förlag, 1994. ISBN 91-522-1751-5
Knut Imerslund. «To opprørarar i Prøysens tidlege prosa ». I: Norsk litterær årbok 1994. Om Dørstokken heme. Også trykt i Imerslunds bok Rau skulle kjolen vara, 2005. Også i Imerslunds bok Norske klassikere : litterære essays. Utgitt av Høgskolen i Hedmark, 2003. ISBN 82-7671-314-9. (ebok fra Brage)
Ane Hoel. Pass deg for dom som slår og tru itte dom som klappe : om Alf Prøysens roman Trost i taklampa. TANO forlag, 1995. ISBN 82-518-3400-7. (ebok fra bokhylla.no). Bygger på Flukten fra fornedrelsen : en nærlesning av Alf Prøysens roman Trost i taklampa; hovedoppgave ved Universitetet i Tromsø, 1994
Alf Prøysen - idylliker eller opprører? : artikler om Alf Prøysens forfatterskap. Redigert av Knut Imerslund. Oplandske bokforlag, 1995. ISBN 82-7518-053-8 (ebok fra bokhylla.no)
Heidi Marie Olsen. Prøysen - en pedagogisk kunstner : en studie av moral, pedagogikk og litterær kvalitet i Prøysens barneviser. Hovedfagsoppgave i nordisk - Universitetet i Oslo, 1998. Stoff fra oppgava presenteres i artikkelen «Snille onger : moralsyn og moralformidling i noen stubber av Alf Prøysen» i boka  Graset er grønt for æille, 2002
Nina Moe. Barnet i radio : Thorbjørn Egner og Alf Prøysen som radiokunstnere og visediktere i 1950-åra. Universitetet i Oslo, 1998. ISBN 82-90954-09-3. Hefte nr 2 i Rapportserie fra forskningsprosjektet Etableringen av den norske barndommen.
Nina Moe. «Thorbjørn Egner og Alf Prøysen, to radiokunstnere for barn». I: Norsk barndom i to etapper. Redigert av Harald Bache-Wiig. Fagbokforlaget, 1999. ISBN 82-7674-484-22000–Arvid Møller. Julie Prøysen : fra legdunge til mor hass Alf. Genesis forlag, 2001. ISBN 82-476-0197-4
Prøysenårbok. 2002– . Utgitt av Prøysens Venner og Oplandske bokforlag. ISSN 1503-2256
Jeg fant! Jeg fant! : Prøysenårbok 2006. Redigert av Knut Imerslund og Per Kristian Guntvedt
Sagan om sagan om gumman : Prøysenårbok 2008. Redigert av Knut Imerslund og Per Kristian Guntvedt
I fælom hass Alf : Prøysenårbok 2010. Redigert av Knut Imerslund, Per Kristian Guntvedt og Ronald Bradal
Alminnelige arbesfolk : om Alf Prøysens prosaforfatterskap. 2013. Redigert av Bjørn Ivar Fyksen. ISBN 978-82-7518-216-4
Graset er grønt for æille : ei bok om Alf Prøysen. Redigert av Knut Imerslund. Utgitt av LNU og Fagbokforlaget, 2002. ISBN 82-7674-912-7
Elin Prøysen. "Så får nå novella bli lørdagsstubb lell" : Alf Prøysens lørdagsstubber. Drøfting av sjanger og særtrekk. Hovedfagsoppgave i nordisk litteratur - Universitetet i Oslo, 2002. (sammendrag)
Jan Erik Vold. P x 3 : Prøysen, Stevens, Tranströmer. Gyldendal, 2003. ISBN 82-05-31501-9. Det største kapitlet om Prøysen, «Prøysen på Mjøsa», står også i Graset er grønt for æille, 2002.
Elin Prøysen. Alf Prøysen. Gyldendal, 2004. ISBN 82-05-32717-3. Biografi for barn.
Elin Tinholt. Prøysen : ti stemmer om vennskap og viser. Damm forlag, 2004. ISBN 82-04-09889-8. Basert på tv-serien Prøysen
Knut Imerslund. Det er så vemodig mange viser, samtaler om Alf Prøysen. Oplandske bokforlag, 2004. ISBN 82-7518-113-5
Knut Imerslund. Rau skulle kjolen vara : artikler om Alf Prøysen og hans forfatterskap. Oplandske bokforlag, 2005. ISBN 82-7518-121-6
Ane Hoel. «Dørstokken heme : 60 år siden Alf Prøysens debut». I: Norsklæraren; nr 1, 2005
Knut Imerslund. «Fra naturalisme til karnevalisme : et paradigmeskifte i Alf Prøysens prosadiktning». I: Norsk litterær årbok 2008. Om Dørstokken heme og Trost i taklampa
Nils-Petter Enstad. I milla seg og himlen. En vandring i Alf Prøysens religiøse landskap. Hovde forlag, 2010. ISBN 978-82-92268-06-3
Anne Tangerud Solbakken. «Jeg fant ikke hav, og jeg fant ingen himmel, men hverdagens melankoli» : ei lesning av Alf Prøysens viser. Masteroppgave, Universitetet i Oslo 2012 (ebok)
Prøysen-bibliografi : litteratur av og om Alf Prøysen (Utarbeidet av Nasjonalbiblioteket og Høgskolen i Hedmark)

Alfons Remi Emiel «Fons» Verplaetse (født 19. februar 1930 i Zulte) er en belgisk økonom, som var sentralbanksjef i Belgias nasjonalbank (Nationale Bank van Belgie) fra 1989 til 1999. Som sentralbanksjef var en av arkitektene bak den belgiske devalueringen i 1982, og hadde en sentral rolle under innføringen av euroen i 1999.  
Han ble uteksaminert fra Katholieke Universiteit Leuven i 1951, med lisensiat innen handel, og han ble ansatt ved sentralbanken i 1953, i forskningsavdelingen. 
På grunn av sin økonomikunnskap ble han i 1981 ansatt i statsminister Wilfried Martens' kabinett, som visestabssjef, og senere som leder for økonomiembetet, og han var sammen med Jacques van Ypersele de Strihou sentral i den økonomiske politikken som ble lagt etter devalueringen på 8,5% i februar 1982. 
I 1985 ble han direktør i sentralbanken, og visesentralbanksjef i 1988. Da Jean Godeaux gikk av som sentralbanksjef i 1989 overtok Verplaetse som sentralbanksjef. I 1990 fikk han knyttet den belgiske francen til den tyske marken, for å stabilisere Belgias økonomi. Sammen med bl.a. Guy Quaden, som da var direktør i sentralbanken, ble belgias pengepolitikk også reformert, for å forberede innføringen av euroen. Eurosamarbeidet preget hele hans periode som sentralbanksjef, og han var den første belgiske sentralbanksjefen som hadde plass i styret i European Monetary Institute, forløperen til Den europeiske sentralbanken (ESB), og ESBs Governing Council. Belgia var også en av grunnleggerne av Det europeiske sentralbanksystem i 1998. 
Verplaetse nådde pensjonsalderen på 67 år i 1997, men fikk forlenget sin periode til 1999 for å sikre den tredje og siste fasen av Den økonomiske og monetære union, som innebar innføringen av euro som felles valuta. Den 1. januar 1999 ble euroen innført i Belgia. 
Etter at han ble pensjonist har han bl.a. vært rådgiver for Kongos sentralbank. Han ble utnevnt til burggraaf (vicomte) i 1999. 

Ålgård Fotballklubb er en fotballklubb fra Ålgård som ble stiftet i 1915. Klubbens A–lag er i 4. divisjon avdeling 2. Ålgård var i etterkrigstiden i den høyeste divisjonen i Norge. Etter dette har klubben stort sett vært på det tredje høyeste nivået og rykket sist opp til 2. divisjon i 2002.
Ålgård er en av de største klubbene i Rogaland i antall medlemmer og har et bredt barne– og ungdomsarbeid. Klubbens bredde har gjort at laget har klart å produsere talenter som har klart å holde Ålgård i 2. divisjon. Etter at Bryne FK rykket opp til øverste nivå i 1975 har Ålgård måttet sende fra seg mange talenter til jærlaget som bare ligger 16 km fra Ålgård. Spillere som Birk Engstrøm, Kåre Sivertsen, Sverre Kristian Vaule, Rune Medalen og Jørgen Rangnes har fått prøve seg på øverste nivå. Engstrøm har også én kamp for landslaget. 
De siste talentene som har gått til større klubber har vært Marius Helle som gikk til Bryne og Edwin Kjeldner som gikk til FC Lyn Oslo. Klubben har også fått frem jenter som har gått til Klepp Idrettslag som Sissel Grude og Dagny Mellgren som scoret det avgjørende målet som sikret OL–gull for Norge i Sydney i 2000.
Lenge ble det antatt at klubben ble stiftet i 1925, og klubbens 50–årsjubileum ble feiret i 1975. Allerede da var en klar over at klubben var eldre, men den hadde ligget brakk og ble gjenopplivet 30. mars 1925. En regnet med at klubben egentlig ble stiftet 7. januar 1920. Etter 50–årsjubileet ble det funnet en pokal med inskripsjonen «ÅFK 1915». Dette er eneste grunn til at klubben i dag regner sitt stiftelsesår som 1915.
Ålgård FK meldte seg i 1928 inn i Rogaland Fotballkrets og gikk allerede i sitt første år til finalen i kretsmesterskapet der Jarl vant 5–2. Laget spilte seg opp i A–klassen i 1936 da de slo EIK 2–1 i kvalifiseringskamp på Sandnes idrettspark. I 1938/39 gjorde Ålgård seg bemerket i den nystartede Norgesserien og ledet etter høstens kamper, men det var til slutt SIF som vant seriemesterskapet etter at de slo Ålgård 1–0 i siste serieomgang. I 1939 gjorde Ålgård sin beste cupinnsats gjennom tidene der de til slutt måtte gi tapt for Drafn i Drammen i 4. runde. 
På 30–tallet flyttet Ravn Tollefsen til Ålgård for å jobbe på lensmannskontoret. Han kom fra SIF og var kretslagsspiller. I tillegg var han en ledertype og var en selvskreven trener, lagleder og kaptein. Det gikk mange historier om hvordan han som politimann fulgte med på spillernes oppførsel på dansefestene lørdagskvelden før kamp gjennom sine vakter. Mange dyktige spillere måtte dagen etter se kampen fra tilskuerplass når Tollefsen ikke var fornøyd. Han fikk mye ut av spillerne og disiplinen var på topp. Samtidig trakk Ålgård til seg gode spillere fra Figgjo og fikk god støtte fra DFU som var stor og dominerende i regionen. Ålgård fikk mange spillere som DFU skaffet jobb til. Alt dette førte til at årene mellom 1945 og 1950 ble Ålgårds gullalder. Høydepunktet kom i 1948 da Sportsmanden rangerte Ålgård som den sjuende beste klubben i Norge etter sterk innsats i Hovedserien:
I 1949 måtte Ålgård spille alle sine hjemmekamper på Sandnes siden DFU skulle utvide og det måtte bygges ny bane. Den nye banen ble tatt i bruk i september 1950. Baneåpningen mot Mjøndalen i kampen om Ullpokalen trakk til seg 2000 tilskuere.
Klubben feiret i 1950 sitt 25-årsjubileum og hadde bestemt seg for å virkelig markere seg, men det gikk dårligere enn året før. Klubben klarte ikke å få frem nok talenter, selv om Alf Ravndal tok steget opp på laget, og det var de samme som spilte i klubben som hadde spilt der i mange år. I tillegg flyttet Gunnar Stensland og Sigurd Ravndal, to gode fotballspillere, til Stavanger og sluttet seg til Viking. Sverre Fredriksen overtok treneransvaret, men dette var ikke nok til at klubben klarte å holde seg i Hovedserien. Laget rykket ned mens de spilte sine hjemmekamper på Sandnes. Allerede året spilte Ålgård seg frem til kvalifisering til Hovedserien, men Gjøvik/Lyn, Årstad og Snøgg ble for sterke. Interessen var likevel fremdeles på topp. Ålgård trakk 2000 tilskuere mot Årstad i Haugesund, selv om Årstad var fra Bergen.
I 1951 kom Ålgård igjen til 3. runde i cupen og ble nok en gang satt opp mot Viking. Lagene hadde møtt hverandre ti ganger etter krigen før denne kampen, Ålgård hadde vunnet fem, Viking fire, med et uavgjort resultat. NSB satte opp ekstratog til kampen som samlet 4500 tilskuere. Etter 0–0 måtte det spilles omkamp, en kamp som gikk foran 6000 tilskuere i Stavanger.
Betegnelsen 1. divisjon ble erstattet med Landsdelsserien før sesongen 1951/52. Ålgård avsluttet denne sesongen som den forrige, med seier i serien for Rogaland. Nok en gang var klubben klar for kvalifisering. Denne gang var Varegg fra Bergen motstander i Haugesund. Kampen endte med 2–2 foran 2000 tilskuere, og det måtte spilles omkamp. Det var til slutt ekstraomganger i omkampen som skilte lagene, og Varegg kunne feire etter å ha vunnet 2–1.
Høsten 1952 kom det første hjemmetapet på den nye banen, to år etter at den ble åpnet, da Djerv 1919 vant 2–1. ÅFK tok ni av ti mulige poeng på våren 1953, men laget hadde vært for svake på høsten og klarte ikke å vinne serien dette året. Nå hadde de første av de «store» spillerne fra slutten av 40–tallet begynt å gi seg, og nye spillere kom til. 1952/53 var et godt år for klubben, en måtte tilbake til 1947 sist laget scoret så mange mål, men økonomien var dårlig. Dette skulle rettes opp i cupen, og etter en oppskriftsmessig seier over Klepp, ventet Donn i Kristiansand. Men Ålgård tapte overraskende, og klubben gikk glipp av noen tusen ekstra i inntekter.
Sesongen etter ble en nedtur, og det gikk betydelig bedre i 1955. Laget kom til 3. runde i cupen og hadde SK Brann på besøk. Men Ålgård klarte ikke å kopiere bedriften fra 1946 og tapte 6–2 etter at Gunnar Skagen scoret fem. Klubben hadde rykket ned fra Landsdelsserien våren 1955, men klarte å rykke opp igjen i 1957. Sesongen 1957/58 ble derimot den siste i Landsdelsserien. Etter at seriesystemet ble lagt om i 1961, har Ålgård aldri vært høyere enn tredje høyeste nivå. 1958 ble best husket for 1. rundekampen mot Viking, hvor en kontroversiell dommeravgjørelse til slutt gjorda at Viking vant 3–2 etter ekstraomganger. Jørgen Madland, Ålgårds keeper, snudde seg rundt mens han stod i feltet med ballen i hendene, og dommeren dømte mål. Dommeren måtte ha beskyttelse inn i garderoben etter kampen, da illsinte Ålgård–spillere mente at ballen umulig kunne ha vært over streken. 
Sesongen 57/58 ble Ålgårds dårligste så langt, og i 1959 fikk klubben for første gang ikke lov til å være med i cupen. Ålgårds juniorlag ble kretsmestre i 1956, men mange av disse forsvant nokså raskt eller var ikke gode nok til å styrke laget.
På begynnelsen av 1960–årene slet ÅFK i 4. divisjon. Men selv om tabellplasseringen ikke imponerte, fikk mange juniorer mye spilletid, noe som etter hvert skulle få positive utslag. I 1964 kom omslaget, og spillerne som hadde fått mye spilletid tidligere, løftet Ålgård til et jubelår. Til slutt ble riktignok Buøy IL for sterke i kvalifiseringen, men laget tapte bare en gang i serien. Sesongen 1964 ble også den beste på mange år siden også mange andre lag i klubben hevdet seg godt.
Året etter overtok den berømte fotballspilleren Reidar Kvammen treneransvaret sammen med Alf Ravndal. Sportslig skilte ikke sesongen seg ut fra årene på begynnelsen av 60–tallet, men klubben hentet hjem kretsmesterskap både på guttelag og juniorlag. Klubben hadde mange og gode talenter, men det fantes ingen kultur i klubben for å ta vare på disse. Marvin Skjæveland som var et av de største, forlot ÅFK til fordel for Ulf. 
I 1966 spilte klubben seg opp i 3. divisjon etter ni år på rad i 4. divisjon. Det var ikke uventet, noe Rogalands Avis ga uttrykk for:
Dette året fikk også Ålgård sin første spiller på aldersbestemt landslag da Birk Engstrøm deltok i en nordisk turnering i Finland. Senere på året meldte han overgang til Bryne, noe som særlig vakte reaksjoner blant de eldre i klubben. 
Klubben hadde store forventninger til spill i 3. divisjon i 1967, særlig etter at Vålerenga ble slått med sine beste spillere på Ålgård i treningskamp før sesongen startet. Men sesongen bød på tap etter tap og det bar rett ned i 4. divisjon igjen.
1969 ble et merkeår av to grunner. Den nye fotballbanen stod ferdig på Ålgård stadion, og en palassrevolusjon ble gjennomført i november i klubben. Unge uerfarne ledere nærmest kuppet årsmøtet og tok de viktigste vervene i klubben. En ny tid startet med en ny generasjon ledere som innførte målsetninger. Eldre ÅFK–medlemmer ristet oppgitt på hodet og regnet med at alt ville bli verre. Klubben rykket ikke opp, men klubben var satt i bevegelse. ÅFK var på offensiven. De nye lederne la grunnlaget for en økonomisk og sportslig vekst, både kvalitativ og kvantitativ som en merket utover 1970–årene og som la grunnlaget for dagens klubb. I 1970 ble det ansatt trener på heltid og klubben rykket opp til 3. divisjon igjen. 
ÅFK beholdt plassen i 3. divisjon i 1971, men klubben strevde med å unngå nedrykk. Klubbhuset ble bygget i 1972 etter mange års planlegging og stod ferdig 21. mars 1973. I 1973 fikk også kvinnene stemmerett i klubben, og klubben fikk for første gang kvinnelige tillitsmenn. 
Ålgård rykket ned i 4. divisjon i 1972 og klarte nesten å rykke opp i 1974. Særlig varmt ble det da Djerv 1919 kom på besøk til Ålgård. Djerv ledet 2–0 da det gjenstod et par minutter, men kampen endte 3–2 til Ålgård. Spillerne fra Haugesund angrep dommeren etter kampen, og lensmannen måtte rykke ut og gjenopprette orden. Det ble skrevet ut flere bøter etter kampen. Det var nettopp Djerv 1919 som snøt Ålgård for opprykket til slutt.
Året etter ble et jubelår siden klubben til slutt klarte å rykke opp etter kvalifiseringskamper mot Odda og Flekkefjord i tillegg til at klubben feiret 50 års–jubileum. Laget klarte ikke å følge opp året etter og rykket rett ned igjen, men var tilbake i 3. divisjon bare ett år senere. Klubben hadde på dette tidspunktet et svært godt juniorlag med spillere som skulle prege laget fremover, Peder Skårland, Gaute Engstrøm og Kåre Sivertsen. I tillegg hadde Sverre Kristian Vaule begynt å hevde seg. 
I 1978 klarte klubben å klore seg fast i 3. divisjon med Trond Tengesdal som trener. Før Tengesdal overtok som trener hadde klubben en uttakningskomité på tre mann som tok ut laget til kampene. Med Tengesdal forsvant denne ordningen, og det var mange som ikke likte at en mann alene skulle ta ut laget. Klubben fikk dette året sin andre landslagsspiller da Lars Hovland debuterte på guttelandslaget.  
Siste sesong med ren Rogalandsavdeling i 3. divisjon var 1979, og det var bare de fem beste lagene som ville beholde plassen i 3. divisjon, men klubben klarte en fin 2.-plass som var langt bedre enn forventet.
Sivertsen forsvant i 1980 til Bryne, og laget kom aldri i gang før sommeren. Laget var en klar nedrykkskandidat, men omslaget kom i slutten av august da Ålgård vant sin første hjemmekamp for sesongen med 6–0 over Sandviken og klarte til slutt å dra i land en 6.-plass.
Ålgård hadde en fin cupsesong i 1981 med 1–0 over Ulf. Det var første gang på tretten år at laget var i 2. runde. Det måtte ekstraomganger til for å skille Ålgård og Viking etter at Ålgård hadde ledet kampen på Ålgård stadion. Viking vant til slutt 3–2. Det var en del uro i klubben da Gaute Engstrøm gikk til Bryne midt i sesongen, mens Sivertsen kom halvskadet tilbake til klubben. 1981 var også året da Ålgård for første gang stilte med et jentelag. De vant sin pulje og Vidar cup. 
1983 startet dårlig og på sommeren valgte styret å skifte ut treneren. Kampen om fortsatt 3. divisjonsspill var spennende helt til siste serierunde, men Ålgård rykket til slutt ned. Klubben hevet seg året etter og tapte en eneste kamp gjennom hele sesongen. Den var til gjengjeld hjemme mot Figgjo som med Bjarne Berntsen i spissen vant 3–1. Ålgård havnet til slutt på andreplass bak Figgjo siden de spilte langt flere uavgjorte kamper enn Figgjo.
Sesongen 1985 startet godt, men ble en av de dårligste i Ålgårds historie. Fra 11. mai til 23. august vant ikke laget en eneste kamp. Det ble til slutt niendeplass, og det var bare tre fattige mål som skilte Ålgård og Hovsherad som rykket ned i 5. divisjon. Klubben mistet flere spillere før sesongen 1986, men Jan Erik Aunevik var tilbake fra militæret og unge lovende Rune Medalen ble flyttet opp i seniorgruppa. Ålgård vant 4. divisjon med ti poengs klaring til Sola og vant kretsmesterskapet etter å ha slått Åkra 1–0 på Karmøy etter 2–2 på Ålgård stadion.
Klubben hadde i løpet av fem år fordoblet aktiviteten og hadde i 1988 28 lag som spilte 709 kamper. Mest interesse dette året knyttet seg til «århundrets kamp» borte mot Figgjo, en kamp Ålgård overraskende vant 2–1. Figgjo fikk riktignok revansj i returkampen med et sent mål. Ålgård endte til slutt på en fin 6.-plass i sin første sesong i 3. divisjon. Sportslig ble 1989 den beste sesongen til Ålgård på 80–tallet. Blant de nye spillerne på laget var Nils Ove Hellvik og Jørgen Rangnes. Laget brukte tre keepere som førstekeeper i løpet av sesongen, først Roger Årdal fra Hana, så Øyvind Bjelland fra Oltedal og til slutt juniorkeeperen Einar Fjeldheim. Ålgård endte til slutt på tredjeplass.
Laget var i tredje høyeste nivå fra 1988 i tolv strake sesonger før laget endte sist i 1999. Ålgård mistet mange spillere til andre lag utover i 90–årene, spillere som Rune Medalen (Viking), Jørgen Rangnes (Bryne), Pål Endre Oftedal (Bryne), Tord Oftedal (Bryne), Arne Eigil Aksnes (Bryne), Odd Arne Tjåland (Bryne) og Knut Terje Stava (Sandnes). Allerede året etter nedrykket i 1999 vant laget 3. divisjon og ble kretsmestre, men tapte kvalifiseringen mot FK Jerv og Sandnes Ulf. Ålgård rykket opp igjen til 2.divisjon i 2002 etter å ha slått Vaulen IL. Ålgård vant kvalifiseringskampen 6–2 hjemme og sikret opprykket med 2–2 i Stavanger. Laget har etter opprykket ofte vært i nedrykkstriden, men har så langt sikret seg fortsatt opphold i 2.divisjon gjennom en god vår– eller høstsesong.
Ålgård FK havnet som notis i en rekke aviser både i Norge og i utlandet da speakeranlegget til klubben slo inn på teleslyngeanlegget i Ålgård gamle kirke i 2004. Problemet oppstod da det var bryllup i kirka samtidig som Ålgård spilte 2. divisjonskamp mot Klepp Idrettslag. Dette ble oppdaget ti minutter før vielsen skulle begynne.
Helge Aune fikk en verst tenkelig start på sesongen 2005. Etter halvspilt serie hadde Ålgård magre syv poeng, og hadde kniven på strupen før kampen borte mot lokalrivalen EIK. Ålgård hadde lånt inn den tidligere Ålgård–spilleren Espen Sola fra Bryne, mens Kim Cassim ble hentet fra eget B–lag. Dansken hadde egentlig trappet ned året før. Klubben var helt avhengig av seier mot EIK for å ha håp om fortsatt 2. divisjonsspill, men ble knust 4–0 i Egersund. Men Ålgård tok ti poeng på de neste fire kampene og endte til slutt på 6.-plass med 35 poeng. Ålgård tok flest poeng av alle i pulja på høsten, mens Egersund rykket ned til 3. divisjon.
Klubben fikk Egil Svendsen som ny trener før sesongen 2006, men våren 2006 startet som høsten 2005 sluttet, med mange poeng. Laget lå en liten stund på andreplass, holdt seg lenge høyt på tabellen, men falt til slutt ned på en ny sjetteplass, men med 38 poeng, det beste resultatet siden 1994. Storscoreren Marius Helle gikk til Bryne før høstsesongen og ble erstattet av Geir Tharaldsen fra Nord.
Tommy Bergersen overtok som ny trener i Ålgård før sesongen 2007 etter Egil Svendsen. Bergersen kom fra Bryne hvor han måtte legge opp på grunn av skader. Eirik Sanne, Tharaldsen, Gustav Kjølberg og Ingve Aarrestad ga seg i klubben før sesongen 2007, mens Håkon Eikrem og Arnt Ove Ivesdal ble hentet fra Bjerkreim, Jan Tore Lende Fadnes kom fra Bryne og Espen Skogen fra EIK. Midtveis i sesongen ble laget forsterket av Geir Andre Herrem og Oddgeir Salte fra Bryne. Herrem og Salte var på lån ut sesongen.
Sesongen startet svært svakt med tap for nedrykkskandidatene Askøy og Os, men klarte å slå Fana hjemme. Ålgård var sjanseløse mot et meget sterkt Viking 2. Senere i sesongen reagerte Bergersen sterkt i Stavanger Aftenblad på det han og SIF–trener Cato André Hansen mente var useriøs disponering av spillere etter at Viking 2 i flere kamper stilte med nesten rent juniorlag.Ålgård overrasket mot Manglerud Star som rykket ned fra Addecoligaen i 2006, og kriget seg til ett poeng, og tok en viktig seier mot Fyllingen etter en scoring i siste minutt av Rogvi Baldvinsson. Laget var avhengig av seier hjemme mot bunnlaget Arendal, men det så mørkt ut da Arendal gikk til pause med 2–0–ledelse etter scoringer av tidligere Odd Grenland–spiller Armin Sistek og Geir Tungesvik. Men Ålgård hadde ikke gitt opp og fikk en tidlig scoring da Urstad headet inn en corner etter bare tre minutter av andre omgang. Eikrem var blitt flyttet frem som spiss ved siden av Skogen i pausen, og bare to minutter etter reduseringen utlignet han på en knallhard retur. Snuoperasjonen ble fullført da Sivertsen seks minutter etter dette igjen løftet ballen over muren og utagbart for keeper i mål på et frispark rett utenfor sekstenmeteren.
Ålgård scoret ikke på de to neste kampene, men sikret seg ett poeng mot Vard før de vant 2–0 borte mot Åsane. 21. juli tapte Ålgård 4–1 for Luton Town i en treningskamp på Ålgård stadion der laget var forsterket av bl.a. Cato André Hansen og Rolf Magne Olsen fra SIF.Høsten startet godt med ni poeng på de fire første kampene, men ble fulgt av to poeng på de tre neste. Så var det slutt poengmessig for sesongen ettersom det ble tap i de siste seks kampene. Det gikk ikke stort bedre med de andre bunnlagene, med unntak av Åsane som gikk fra å være håpløst fortapt til å få muligheten mot nettopp Ålgård i siste kamp. Med tomålsseier ville Åsane beholde plassen i 2. divisjon, mens Ålgård ville klare seg med ettmålstap. Ålgård hadde mange store muligheter til å avgjøre kampen tidlig, men det var likevel Åsane som både tok ledelsen i første omgang og gikk opp til 2–0, bare ti minutter før slutt. Ålgård var så godt som klar for 3. divisjon. To minutt før slutt fikk Jonas Vølstad Fjeldsbø frispark på kanten av 16-meteren nede ved dødlinjen. Oddbjørn Sivertsen slo ballen inn i feltet på hodet til Baldvinsson som stusset den ned i føttene på Håvard Urstad som kranglet ballen over streken. Ålgård hadde med dette sikret plassen med minst mulig margin.
Etter sesongslutt stod Ålgård igjen med 11 spillere fra sesongen 2007, og klubben startet umiddelbart med å bygge laget på nytt. Klubben hentet Joakim Bjordal (fra B-laget), Stein Morten Hansen (Flekkefjord), Henrik Karlsen (Hana), Alexander Idland (Buøy) og Bård Tommy Karstensen (Sandnes Ulf) som erstattere for spillere som Robert Tveit (til Sandnes Ulf), Eikrem, Sivertsen (lagt opp), Høvring og Lende Fadnes. Senere gjorde Geir André Herrem helomvending og gikk på lån til klubben fra Bryne, etter at han først hadde signalisert at han ville slutte seg til SIF. Klubben mistet også keeperen Ole Fredrik Bergseth. Særlig oppsikt vakte klubbens forsøk på å lokke Ole Gunnar Solskjær til klubben.Sesongen 2008 startet positivt med poeng borte mot Viking 2 og Randaberg, samt seier hjemme mot Åsane. Laget ledet 2-0 mot Fana da en Fana-spiller ble skadet og spillet ble stoppet i 20 minutter. Etter dette slet Ålgård med å komme i gang igjen, Fana tok ledelsen, men Ålgård sikret 3-3 og et nytt poeng. Laget var også ubeseiret etter å ha slått Kopervik i 1. runde NM, men så fulgte fem strake serietap. Ålgård ledet 2-0 mot Sandnes Ulf i 2. runde NM da det gjenstod et kvarter, men laget kollapset og tapte 3-2. Tapet var surt for Ålgård, særlig siden det var lokalrival Sandnes Ulf som var motstander, men verre var det at keeper Vidar Assersen ble skadet tidlig i kampen og ble fraktet til sykehus. Ålgård hadde nå bare en keeper igjen, og hentet inn Pawel Folc fra Voll før kampen mot SIF. Mot Nest-Sotra ble det endelig en seier, men tap borte mot Fyllingen gjorde at Ålgård tok ferie på 13.-plass med fattige ni poeng. Ålgård var igjen i bunnstriden. 
Etter sommerferien startet Ålgård sterkt mot Vard Haugesund og Os, men tapte klart mot SIF og Fana. Laget fikk lånt tilbake Robert Tveit som før sesongen gikk til Sandnes Ulf, og Oddbjørn Sivertsen trappet opp fra B-laget igjen. Ålgård hadde en meget sterk periode fra midten av august der de på syv kamper tok 15 poeng, med storspill mot Fyllingen (5-0), Os (3-0), Vard Haugesund (3-1 borte) og Lillestrøm 2 (4-1). Kampene var ofte jevne til langt ut i andre omgang, men Ålgård hadde god kondisjon og kom sterkt mot slutten av kampene. Vard tok for eksempel ledelsen rett etter pause, men en småsyk Geir André Herrem ble byttet inn, scoret tre mål på tolv minutter og sikret tre poeng i en viktig borteseier. I alle de tre kampene laget spilte uavgjort, lå laget under og utlignet mot slutten av kampene. Laget kjempet plutselig i øvre halvdelen av den jevne 2. divisjonspulja. Men tre stortap gjorde at det likevel ble spennende før siste seriekamp, selv om det var svært usannsynlig at laget skulle rykke ned. Ålgård måtte tape med fire mål, Nest-Sotra måtte slå Os med ett mål (og ikke mer) i tillegg til at Fana måtte slå Åsane. Nest-Sotra vant 1-0, Fana slo Åsane, men Ålgård vant 3-2 hjemme mot Fløy etter scoringer av lagets toppscorer Herrem og Håvard Urstad (2 mål). Dette sikret en respektabel 8.-plass i en sesong hvor Ålgård mønstret et ungt lag. Laget hadde sine svingninger, noe som førte til stortap mot Fløy (1-6), Fana (1-5), Nest-Sotra (1-4) og Vindbjart (0-6), alle på bortebane, men vant også flere kamper klart. Før sesongen var ferdigspilt ble det klart at Tommy Bergersen ønsket å forlenge sin kontrakt med klubben.
Sesongen var knapt slutt før klubben igjen var truet av masseflukt. Trener Tommy Bergersen fikk tilbud om å bli assistent-trener under Cato André Hansen hos 1.-divisjonslaget SIF, Herrem og Fjeldsbø var ønsket av Bryne, mens SIF også ønsket Urstad. Bergersen valgte derimot å bli værende, fulgt av de tre spillerne. Isteden hentet klubben inn Per Undheim fra Klepp, Geir Håkon Valland og Espen Sola fra Sandnes Ulf og Tore Rylandsholm fra Tornado.
Treningskampene vinteren 2009 var preget av mange og langvarige skader, og sesongen startet svakt. I begynnelsen av juni stod laget med kun 6 poeng på 7 kamper, men laget hadde vist bedring i slutten av mai gjennom uavgjort mot Åsane og Sandnes Ulf. I cupen gikk det bedre. Først vant Ålgård 3-2 etter ekstraomganger mot Fløy før Viking kom på besøk 28. mai. 2050 tilskuere på Ålgård stadion fikk se ÅFK gå aggressivt ut. Geir André Herrem scoret allerede etter 20 sekunder, men Viking kjempet seg tilbake og ledet 2-1 ved pause. Andre omgang startet på akkurat samme måte da Herrem utlignet direkte fra avspark. Viking gikk likevel videre da Peter Ijeh scoret etter 57 minutter. Uwe Rösler kommenterte etter kampen at Ålgård «gjorde det vanskeligere for oss enn jeg ønsket».Ålgård begynte å vinne kamper i juni og tapte ikke før 12. september hjemme mot Kopervik. Laget endte til slutt på tredjeplass bak Sandnes Ulf og Vard Haugesund. Laget scoret også mål i samtlige obligatoriske kamper i 2009. 
I november ble det kjent at Mons Ivar Mjelde gav seg i Bryne, og Bergersen fikk jobben som ny Bryne-trener. Ole Hjelmhaug fikk tilbud om å bli ny trener etter Bergersen, men valgte i stedet trenerjobb i Stord. Tidligere Bryne-trener Hans Olav Frette ble i stedet ny trener. Frette fortsatte som trener i fire og en halv sesong, men klarte aldri å lede laget til opprykk slik klubben hadde satt som målsetning.
Etter en svak sesongstart, valgte Frette å trekke seg som Ålgård-trener sommeren 2014. Tommy Bergersen overtok hovedansvaret for A-laget, og ledet laget ut sesongen. Den tidligere Bryne-treneren klarte ikke å snu den vonde trenden, og laget rykket ned til 3. divisjon etter 12 sesonger på nivå tre. 
I november samme år ble Geir Midtsian ansatt som ny hovedtrener og spillerutvikler i klubben. En rekke spillere valgte å forlate klubben etter nedrykket, og Midtsian måtte dermed bruke de første månedene i Ålgård til å stable på beina et nytt lag. I sin første sesong ledet han laget til tredjeplass, bak Pors og Frøyland. 
Serieåpningen 30. april 1988 ble meget spesiell. Ålgård var tilbake i 3. divisjon og skulle møte lokalrivalen Figgjo for første gang i høyere divisjoner. Figgjo hadde i flere år vært storebror, selv om Figgjo var et mindre sted enn Ålgård. Kampen gikk på Idrettstunet på Figgjo, og VG kom ut med en firesiders «lokalavis» i forbindelse med kampen. Kampen ble kjent som «Århundrets kamp», og kampen ble sett av rundt 2000 tilskuere. Ålgård–tilskuere gikk i tog ned til Figgjo før kampen. Ålgård sjokkåpnet med 1–0 tidlig i førsteomgang ved Sverre Kristian Vaule, mens Rune Medalen økte til 2–0 etter en halvtime. Figgjo overtok spillet i andre omgang, men klarte bare å redusere en gang.
I senere år har Figgjo stort sett vært i divisjoner under Ålgård, og Sandnes Ulf har vært Ålgårds fremste lokalrival. Det er flere grunner til at oppgjørene mellom Ålgård og Sandnes har blitt spesielle. Avstanden mellom stedene er bare 10 km, og mens Ålgård har 8000 innbyggere, har Sandnes 60 000. På tross av dette har klubbene i mange sesonger vært i samme pulje, og Ålgård har jevnt over hatt mye høyere tilskuertall på sine kamper enn det Sandnes Ulf har hatt.
For barn under 11 år har ÅFK som hovedmål å tilrettelegge fotballaktiviteter ut fra barnas forutsetninger, ønsker og behov. Klubben ønsker å skape «trivsel og glede slik at spillerne fortsetter med fotballaktiviteter». Klubben ønsker videre å legge til rette for både «en prestasjonsorientert og aktivitetsorientert fotballinteresse». I ungdomstilbudet ønsker klubben å gi «et trygt, sosialt og sportslig fotballtilbud». Spillerne skal selv kunne velge sportslig og treningsmessig nivå.Juniorlaget hevdet seg for første gang i 1954 da de var i Porsgrunn og slo Pors i 2. runde i cupen. Men Haugar ble for sterke i 3. runde. I 1956 hadde ÅFK på nytt et godt juniorlag og ble for første gang kretsmestre. Neste gang juniorlaget vant kretsmesterskapet, i 1965, vant også guttelaget KM.
Ålgård sendte et aldersbestemt lag langt avgårde for første gang i 1974 da guttelaget deltok i Norway Cup. Laget var blant kretsens beste, men møtte sterk svensk motstand i første kamp og tapte 0–7 for Frösö IF som vant turneringen. 
Mellom 1976 og 1980 hadde ÅFK åtte aldersbestemte lag, men det første laget på kvinnesiden kom ikke før i 1981. Det var et pikelag som vant sin pulje i serien og kom til finalen i Vaulen Cup. Året etter markerte de seg igjen da de vant Vidar Cup, men tapte 1–2 for Skudenes i KM–finalen. Sissel Grude scoret dette året 100 mål på 39 kamper.
Ungdomsavdelingen markerte seg i 1983 gjennom småguttelaget, hvor Rune Medalen og Arve Ullebust var med, og lilleputtene med Jørgen Rangnes, Pål Endre Oftedal og Einar Fjeldheim. Småguttelaget fikk sølv i KM, mens lilleputtene ble utslått i semifinalen på loddtrekning. Pikelaget gikk dermed hen og ble kretsmestre etter 1–0 over Nord etter at Sissel Grude igjen ble toppscorer, denne gang med 116 mål på 40 kamper. Småguttelaget fikk nok et sølv i KM året etter. Klubben stilte i 1984 med totalt 16 lag i aldersbestemte klasser. Dette hadde i 1988 steget til 28 lag og 709 kamper, riktignok inkludert seniorlagene. I 1989 vant juniorlaget både sin seriepulje og KM på tross av at fem av juniorene spilte på A–laget og var uaktuelle for juniorlaget.
ÅFK hadde i 2006 43 lag i aldersgruppa 7–16 år. På disse lagene spilte rundt 520 barn og ungdommer.
Birk Engstrøm var den første spilleren fra Ålgård som representerte laget på aldersbestemt landslag. Lars Hovland fikk i 1978 flere guttelandskamper for Norge, mens Jonas V. Fjeldsbø, Daniel Grønning og Edwin Kjeldner i nyere tid har representert Norge på aldersbestemte landslag. 
23. november 2008 reiste Geir André Herrem, Jonas V. Fjeldsbø, Daniel Grønning og trener Tommy Bergersen til Middlesbrough for å trene med reservelaget til Middlesbrough. 
U19 landslagsspilleren Daniel Grønning har også vært i søkelyset til Strømsgodset.
Hovedbanen Ålgård stadion ligger i Ålgård sentrum ved elva Figgjo og ble åpnet i 1950. Etter dette har anlegget også fått klubbhus, løpebane, tribune, treningsfelt og grusbane. Byggingen av klubbhuset startet 12. mai 1972 og ble tatt i bruk våren 1973. Målsetningen med klubbhuset var at klubben «skulle skape et miljø som ville få alle medlemmer, uansett alder, til å trives i klubben.» Klubbhuset ble bygget på i 1977 og i løpet av 1984–1986. I 1971 ble det bygget grusbane ved Gjesdal ungdomsskole. Der ble det montert flomlys slik at A–laget kunne bruke banen i vinterforberedelsene.
Det har vært mange diskusjoner på Ålgård om fremtiden til Ålgård stadion, særlig etter at arbeidet med sentralidrettsanlegget på Solås har kommet i gang. Solås har en gressbane og en kunstgressbane, men dette anlegget skal bygges ut med løpebane rundt gressbanen og ytterligere en kunstgressbane. Næringslivet på Ålgård ønsker å bygge ut sentrum, mens Ålgård FK og menigheten i kirken på Ålgård allierte seg med hverandre for å sikre både stadion og kirke i sentrum etter at det ble utsatt et vedtak på at Ålgård kirke skulle rives.7. februar 2008 åpnet derimot årsmøtet til klubben for å flytte stadion til Solås. Klubben valgte dette fordi de opplevde liten støtte fra politikere og næringsliv for fortsatt stadion i sentrum og ønsket å vurdere mulighetene for å få et skikkelig anlegg ved å flytte.
Frem til 1970 var det vanlig at klubben hadde to trenere, en som tok seg av innendørstreningene vinterstid og en som overtok når kampene nærmet seg og treningene startet utendørs. Dette var f.eks. tilfellet i 1965 da Alf Ravndal ledet vintertreningene, mens Reidar Kvammen overtok på våren. I mange av årene på 50– og 60–tallet var det Marton Skansen som ledet vintertreningene, og han var kjent for å være en dyktig kondisjonstrener.
I 1978 ble det gjort en annen endring i trenerstilen da Trond Tengesdal overtok ansvaret. Med han ble uttakningskomiteen lagt ned. Dette var en komité på, som oftest, tre personer som tok ut laget som skulle spille kamp. Fra Tengesdal av ble dette trenerens ansvar alene.

Alger (no. utt. «alsjé», fr. utt. [alˈʒe], arabisk الجزائر, translitt. al-Jazāʼir) er hovedstaden i, navngiveren av og den største byen i Algerie, og hadde i 2008 et folketall på 2 364 230 innbyggere. Byen er landets kulturelle sentrum og knutepunkt for transport og samferdsel, og er preget av industri. Den har tallrike institutter, gallerier og museer, en rekke universiteter, samt flere severdigheter, deriblant 1500-tallsborgen Kasbah. 
Den nåværende byen ble grunnlagt i år 944 e.Kr. Al-Jazāʼir er arabisk for «øyene» og viser til en gruppe småøyer utenfor byen og som er oppslukt av den moderne havnen. Kystbyen ligger langs en bukt i Middelhavet, og har en historie som strekker seg mer enn tre årtusener tilbake i tid. Fønikere, romere, spanjoler og ikke minst osmanere og franskmenn har alle satt preg på byen, samfunnet og kulturen.
Navnet til byen kom via fransk og katalansk Alger fra det arabiske navnet الجزائر (al-Jazā’ir), «øyene», og viser til de fire øyene utenfor kysten av Alger som ble del av fastlandet i 1525. Al-Jazā’ir er i seg selv en kortform av det eldre navnet جزائر بني مزغانة (Jaza'ir Bani Mazghana), «Øyene til sønnene av Mazghana», brukt av tidlige kartmakere i middelalderen som al-Idrisi og Yaqut al-Hamawi. Byen ble sannsynligvis gitt navnet av Buluggin ibn Ziri, grunnleggeren av Zirid-dynastiet, til ære for faren Ziri ibn Manad, da Buluggin opprettet den nye byen på ruinene av den tidligere romerske byen Icosium i år 944.
Alger ligger i provinsen med samme navn langs den vestre delen av en bukt i Middelhavet. Byen ligger i en li langs den algeriske sahelen, på en utløper av Atlasfjellene.
Bak den smale og buktende strandlinjen langs Middelhavet står den 1500 km lange fjellkjeden Tell-Atlas med den algeriske hovedstaden. I det ville fjellmassivet Kabylia i området øst for Alger stiger fjellkjeden, med sine bekken og daler på kryss og tvers, til en høyde på 2 308 meter over havet. På sørsiden faller Tell-Atlas til en høyslette på 391 til mer enn 1 000 meters høyde over havet. I høyslettens indre finnes tallrike myrlendte saltsjøer uten utløp, de såkalte skottene.
De permanente elvene i kystregionen er relativt korte, men vannføringen øker kraftig etter store nedbørsmengder. I Algers omegn nord for Tell-Atlas finnes nedbørsrike områder. Her omfatter vegetasjonen middelhavsvekster som maki, aleppofuru, korkeik, steineik og atlasseder, der sistnevnte vokser i over 1 600 meters høyde over havet. I Kabylia finnes også sammenhengende skogsområder. 
Provinsen dekker omkring 865 km² land. Av dette hører 273 km², 32 %, til selve bykjernen (med en forholdsvis høy befolkningstetthet), og 592 km², 68 %, til forsteder og øvrige rurale tettsteder. Det bebodde området har en utstrekning på omkring 30 km.
Byen Alger ligger i en utsatt jordskjelvsone. Atlasfjellene markerer grensen mellom to tektoniske plater, der den afrikanske platen i sør beveger seg i nordvestlig retning i en fart på 6 mm i året relativt til den eurasiske platen i nord. Gnissingen mellom platene kan utløse kraftige jordskjelv. En har funnet skrevne kilder om sterke jordskjelv i området i og rundt Alger datert helt tilbake til det 14. århundret. 2. januar 1365 og 10. mars 1673 skal det ha vært to større jordskjelv i og rundt byen. 
Rundt 20 000 mennesker i regionen omkom ved et skjelv 3. februar 1716. Et annet jordskjelv i byen Blida, sørvest for Alger, skal ha krevd rundt 7000 liv 2. mars 1825, i tillegg til å ødelegge store deler av byen. Kun noen få tiår seinere, på den 2. januar 1867, opplevde Blida igjen et ødeleggende jordskjelv. Chlef, en by vest for Alger, opplevde videre et jordskjelv med styrke 7,1–7,3 på Richters skala den 10. oktober 1980 som krevde 5000 liv. I byen Zemmouri, øst for Alger, krevde et jordskjelv med styrke 6,8 minst 2266 liv, skadet minst 10 261 personer, og etterlot seg minst 150 000 hjemløse den 21. mai 2003.
Alger har et middelhavsklima med varme og tørre sommere, og kalde og nedbørsrike vintre. Årsgjennomsnittet for temperatur ligger på 18,2 °C. Den varmeste måneden er august, med gjennomsnittstemperaturer på 25,2 grader, mens de kaldeste månedene er januar og februar med middeltemperaturer på mellom 12,2 og 12,6 °C. Bris fra havet sørger for avkjøling på varme dager. Vinteren preges av hyppige stormer og mye nedbør.
Den 9.–10. november 2001 døde 737 mennesker i Alger etter kraftig uvær. I løpet av to døgn falt det 287 mm regn, og vindhastigheter opp til 33 m/s. Det kraftige regnet utløste et ras av leire og rullestein, og dette rev med seg de små husene i fattigkvarteret oppført på åsen hvor hovedstaden ligger. Dagen da raset kom falt det over 100 millimeter nedbør, hvilket omtrentlig tilsvarte nedbøren hele den foregående måneden.Den årlige middelnedbøren ligger på rundt 680 mm. Det meste av denne faller mellom november og februar, med henholdsvis 83 og 111 mm, mens det er minst nedbør mellom juli og august, med henholdsvis 4 og 5 mm.
Rundt år 1200 f.Kr. bosatte fønikerne seg i områdene ved dagens by, og opprettet en handelsbosetning under navnet Ikosim. Etter punerkrigene falt området til den mauritanske kongen. Siden år 42 hørte byen til den romerske provinsen Mauretania Cæsariensis under navnet Icosium langs det som i dag er kysten av Alger. «Rue de la Marine» følger det som var en romersk gate. Romerske gravlunder fantes nær Bab-el-Oued og Bab Azoun. Byen ble gitt latinske rettigheter av Vespasian. Biskopene av Icosium blir nevnt i kilder fra så sent som det 5. århundret.
I år 429 erobret vandalene under kong Geiserik bosetningen. I år 533 ble byen del av Østromerriket, og forble østromersk fram til arabiske styrker ødela byen i 681. I år 944 grunnla Buluggin ibn Ziri, herskeren over og grunnleggeren av det berberske dynastiet ziridene, en ny by ved kysten. Faren Ziri ibn Manad hadde tidligere, i 935, bygd et eget hus og opprettet en sanhajisk bosetning i Ashir like sør for Alger. Selv om mye av Zirid-dynastiet hadde falt til den sicilianske kongen Roger II av Sicilia i 1148, hadde ziridene allerede i 1014 mistet Alger til utbryterdynastiet hammadidene. I 1159 mistet hamadidene byen til almohadene, og i det 13. århundret ble den delen av Zayyanid-dynastiet, styrt av sultanene fra Tlemcen. Selv om den formelt sett var en del av sultanatet, nøt emirene av Alger en stor grad av selvstendighet da Oran var hovedhavnen til zayyanidene.
Allerede i 1302 ble holmen Peñón like utenfor havnen til Alger, okkupert av spanjolene. Siden dette økte handelen betydelig mellom Alger og Spania. Byen fortsatte likevel å være av forholdsvis liten betydning fram til maurerne ble fordrevet fra Spania, da flere av disse valgte å søke tilflukt i Alger. Etter at Oran og en rekke andre byer langs kysten av Afrika hadde falt under spansk okkupasjon, styrket spanjolene tilstedeværelsen på Peñón, og innførte en avgift for å slå ned på virksomheten til barbareskpirater.
I 1516 ba emiren av Alger, Selim b. Teumi, barbareskpiratene og brødrene Aruj og Khair ed-Din Barbarossa om hjelp til å fordrive spanjolene. Aruj dro til Alger, beordret attentatet på Selim, overtok byen og drev bort spanjolene i erobringen av Alger i 1516. Khair ed-Din, som overtok da broren ble drept under et slag mot spanjolene om Tlemcen i 1517, ble grunnleggeren av pasjaliket, og seinere beyliket, Algerie. Barbarossa tapte Alger i 1524, men tok det tilbake igjen under erobringen av Alger i 1529, for så formelt å be sultan Suleiman I den store overta og annektere Alger til Det osmanske riket.
Alger ble den viktigste byen til barbareskpiratene. Oktober 1541 gjorde kongen av Spania og den tysk-romerske keiseren Karl V et forsøk på å erobre byen, men flere av skipene hans ble ødelagt under en storm, og hæren på 30 000 mann, først og fremst spanjoler, ble overvunnet av algerierne ledet av pasja Hassan.
Da Alger i praksis var selvstyrt under Det osmanske riket, ble plyndring saktens utbredt blant algerierne utover 1600-tallet. Ettersom byen hvilte på grensen mellom både den osmanske og europeiske økonomiske sfæren, og var avhengig av Middelhavet som i stadig større grad kom under europeisk kontroll, utviklet piratvirksomheten seg til å bli den mest utbredte inntektskilden for algerierne. Mange nasjoner forsøkte gjentatte ganger å få bukt med piratene, som ikke bare forstyrret skipsfarten i det vestlige Middelhavet, men som også deltok i slavetokter så langt nord som til Island. USA deltok i to kriger mot algeriernes angrep på skipsfarten: den tripolitanske og den algeriske krigen.
Under osmanerne var byen omsluttet av en mur, også langs kystlinjen. Muren hadde fem porter med fem tilhørende veger som møttes foran Ketchaoua-moskeen. I 1556 ble det reist et citadell på den høyeste delen av muren. En større gate fra nord til sør delte byen i to: Den øvre delen al-Gabal, «fjellet», som bestod av femti mindre andalusiske, jødiske, maurerske og kabylske strøk, og den nedre delen al-Wata, «slettene», som var det administrative, militære og kommersielle senteret av byen, der det hovedsakelig bodde tyrkiske embetsmenn og annen overklasse.Piratflåten i Alger ble utslettet da en britisk skvadron under lord Exmouth, med hjelp fra nederlandske krigsskip, bombarderte byen august 1816.
I perioden 1830–1962 var Alger under fransk kolonistyre. Etter et møte med den franske konsulen, som deien av Alger hadde smekket til med en fluepisk etter å ha sagt at den franske regjeringen ikke var klar til å betale tilbake gjelden til to algeriske handelsmenn, invaderte franske styrker under general de Bourmont byen den 4. juli 1830. Alger kapitulerte dagen etter angrepet, og ble hovedstaden i fransk Algerie.
Mange europeere bosatte seg i Alger, og ved begynnelsen av 1900-tallet utgjorde disse brorparten av befolkningen. I 1930-åra tegnet arkitekten Le Corbusier planene sine for en fullstendig ombygging av kolonibyen. Le Corbusier var høyst kritisk til den urbane stilen i Alger, og beskrev de europeiske strøkene som «intet annet enn falleferdige murer og ødelagt natur; alt er en skitten flekk». Han kritiserte også forskjellene i levekårene han opplevde mellom europeerne og afrikanerne i byen. «De 'siviliserte' lever som rotter i hull», mens «'barbarene' lever i ensomhet, i velvære». Planene hans ble imidlertid avvist av den franske administrasjonen.
Under andre verdenskrig var Alger den siste byen tyskerne tapte til de allierte under Operasjon Torch under det nordafrikanske felttoget.
Etter en svært blodig krig løsrev Algerie seg fra Frankrike og erklærte seg selvstendig i 1962, med Alger som hovedstad. Krigen krevde anslagsvis mellom 500 000 og 1 500 000 liv, hovedsakelig algeriere, men også franskmenn og pieds-noirs, som følge av sammenstøtetene mellom den franske hæren og den algeriske Front de libération nationale (FLN). Byen har siden da opplevd en voldsom vekst, trass i at den har mistet alle sine pieds-noirs. Byen er hjem til omtrent en tidel av Algeries befolkning, og forstedene dekker det meste av Mitidja-sletta rundt byen.
Alger spilte en viktig rolle under Algeriekrigen 1954–1962, spesielt under slaget om Alger som startet 7. januar 1957, da franske fallskjermsoldater, etter ordre fra den franske justisministeren François Mitterrand, angrep algeriske frigjøringsstyrker. Alger bærer ennå preg fra dette slaget, som var preget av nådeløs krigføring mellom algeriske styrker, som tydde til angrep mot franske og franskvennlige innbyggere, og den franske hæren, som drev en blodig undertrykking av motstanden, blant annet gjennom systematisk tortur av motstandere av kolonistyret. Demonstrasjonene den 13. mai 1958 førte til kollapsen av Den fjerde franske republikken og til at Charles de Gaulle igjen kom til makten.
Algerie erklærte selvstendighet den 5. juli 1962. Under ledelse av FLN ble Algerie medlem av Organisasjonen av alliansefrie nasjoner under den kalde krigen. I oktober 1988, året før Berlinmuren falt, oppstod det demonstrasjoner i Alger mot ettpartisystemet og for opprettelsen av et «ekte» demokrati. Myndighetene slo ned på demonstrasjonene, og mer enn 300 mistet livet, men bevegelsen markerte et vendepunkt i den politiske historien til det moderne Algerie. Ettpartisystemet endte da en ny grunnlov ble vedtatt i 1989, og mer enn femti nye partier oppstod. Dessuten ga den nye grunnloven formelt pressefrihet.
Tallrike politiske demonstrasjoner fant sted i byen fram til 1992. I 1991 begynte den politiske og religiøst konservative Front Islamique du Salut å organisere motstand mot myndighetene etter hva de så på som valgfusk mot dem. Under første runde av valget i 1992 høstet islamistene en stor andel av stemmene, hjulpet av lav valgdeltagelse blant desillusjonerte algeriske velgere. Hæren fryktet at islamistene skulle vinne, og avbrøyt valget, som utløste en ti år lang borgerkrig mellom staten og væpnede islamister.
Den 11. desember 2007 exploderte to bilbomber i Alger utenfor to FN-bygninger og en høyesterettsbygning. Angrepet etterlot seg 62 døde og over 200 sårede. Likevel forble kun 26 personer igjen på sjukehus dagen etter. I 2008 ble det spekulert i om angrepet ble utført av en gruppe i byen knyttet til al-Qaida. Siden 2002 har flere grupper i Algerie drevet aktiv terrorisme.
I tettstedene rundt om og knyttet til bykjernen, slik det er definert av det statlige statistikkontoret Office National des Statistiques, bodde det 2 364 230 mennesker per 2008. Provinsen Alger, med sine 57 kommuner, hadde 2 817 868 innbyggere. I de siste tiårene har det vokst fram større forsteder omkring hovedstaden. I storbyregionen, som strekker seg langt utover grensene til provinsen, bodde det rundt 3,7 millioner i 1995, og anslått nærmere 7,4 millioner mennesker i 2013, ifølge World Gazetteer. Kommunen Alger-Centre (arabisk: الجزائر الوسطى), som omfatter bysentrumet av Alger, hadde 75 541 innbyggere i 2008.Arabere og en rekke til dels arabiserte berberske stammer utgjør en overveiende del av befolkningen i hovedstaden. En bør merke seg at disse folkegruppene har smeltet stadig mer sammen i løpet av de siste tiårene, noe som gjør det vanskelig å dele algeriere inn i bestemte stammer. Antallet europeiske innbyggere i Alger sank til noen få tusen etter den algeriske uavhengigheten fra Frankrike.
Alger opplever en stor utvandring hovedsakelig grunnet mangel på arbeid og et økende befolkningstrykk. Flere flytter til Frankrike og andre land. I 2008 var omtrent 34 % av innbyggerne i hovedstaden under 20 år, og den forventede levealderen, 71 år.
Den følgende oversikten viser utviklingen av innbyggertallet i Alger fra 1966 til 2008:
Alger-provinsen er delt inn i distrikter og kommuner, og blir administrert av et styre ledet av en guvernør (wali). Guvernøren blir utnevnt av den algeriske presidenten, og hører til under innenriksdepartementet. Siden 1996 har guvernøren av Alger holdt en stilling tilsvarende en ministerposisjon.
Hver kommune, herunder Alger, styres av en valgt kommunal folkeforsamling (Assemblée Populaire Communale, APC) i fireårsperioder. Denne forsamlingen er ansvarlig for den lokale forvaltningen samt næringslivet, finansen og kulturen. Forsamlingen velger et kommunalt styre og presidenten av dette. Alle rådsmedlemmer, herunder presidenten, er underordnet innenriksdepartementet.
Alger-provinsen, som bykjernen av Alger utgjør en tredjedel av, er inndelt i 13 distrikter (daïra) og 57 kommuner (baladiyah). Kommunen Alger-Centre, med 75 541 innbyggere per 2008, hører til under denne inndelingen. Alger-provinsen omfatter følgende distrikter med tilhørende kommuner:
Sidi M'Hamed: Alger-Centre, Sidi M'Hamed, El Biar, El Madania, El Mouradia, Hamma-Anassers, Hydra
Bab El Oued: Bab El-Oued, Casbah, Bologhine, Hammamet, Oued Koriche, Rais Hamidou
Dar El Beïda: Aïn Taya, Bab Ezzouar, Bordj El Bahri, Bordj El Kiffan, Dar El Beïda, El Marsa
 Amman, Jordan siden 3. september 1998 Videre har Alger samarbeidsavtaler med følgende byer:
Det offisielle språket i Alger er arabisk. Fransk spiller en viktig rolle innen bygg-, handels- og samferdelsbransjen. Statlig fjernsyn i Alger sender dessuten også nyheter og dokumentarer på fransk. Som skriftspråk nyttes enten fransk eller høyarabisk, der sistnevnte fremmes på regjeringens initiativ. Brorparten av innbyggerne i Alger taler arabisk som morsmål.
Statsreligionen i Algerie er sunniislam. Offisiell statistikk tilsier at omtrent 99 % av befolkningen tilhører denne religionen. Kun et ørlite fåtall er kristne og jøder, da hovedsakelig utlendinger bosatt byen, men også et lite antall algeriere. Disse praktiserer likevel troen sin noe forsiktig.
Den romersk-katolske kirken i regionen ledes av erkebiskopen av Alger. Bispedømmet ble opprettet den 10. august 1838, og ble et erkebispedømme allerede den 25. juli 1866. Suffraganene underlagt dette er bispedømmene Constantine og Oran. Rundt 350 000 troende i 1959, og rundt 35 000 i 1980, hørte til under det 54 927 km² store erkebispedømmet. I dag er det ikke mer enn omkring 1500 katolikker i en befolkning på nesten ni millioner i denne regionen. Da franskmennene trakk seg ut av Algerie, førte dette til en større omstrukturering i erkebispedømmet, i tillegg til i de andre algeriske erkebispedømmene.
En lov som trådte i kraft den 28. mars 2006 forbød misjonering overfor muslimer av ikke-muslimer i Algerie, og forbyr ikke-muslimer å praktisere religionen sin utenfor steder godkjent av staten. Algeriske protestanter får i praksis sjelden innvilget lov til å praktisere religionen sin.
Den moderne delen av byen har en opera og flere museer. Nasjonalmuseet for prehistorikk og etnografi i Bardo (fransk: Musée National de Préhistoire et d'Ethnographie du Bardo) byr på en utstilling av en samling fossiler, verktøy og våpen fra eldre og yngre steinalder, i tillegg til drakter og smykker fra hele landet. Nasjonalmuseet for de skjønne kunster i Alger (fransk: Musée national des beaux-arts d'Alger) byr på en utstilling av moderne franske malerier. Videre byr Museet for klassiske oldsaker og islamsk kunst på en utstilling av romersk glasskunst og mosaikk, broderier fra tiden under osmansk herredømme, i tillegg til maurisk keramikk og treskulpturkunst fra det 11. til det 15. århundret. Nasjonalgalleriet byr på ymse orientalske verk og en miniatyr- og skulptursamling.
Gamlebyen i Alger, Kasbah, er en borg fra det 16. århundret. Stedet er preget av blant annet en større moske fra det 11. århundret, en annen moske fra 1660, og bygninger fra den franske kolonitida fra 1830–1962. I 1992 ble gamlebyen ført opp på verdensarvlista til UNESCO.På den kommunale gravplassen ligger mausoleet til sufihelgenen Sidi Abderrahmane, som levde fra 1383 til rundt 1470. Stedet er et populært reisemål for pilegrimer, særlig kvinner, som kan ytre sine ønsker her.
Fra havnen fører trapper og gater opp til Boulevard Che Guevara (tidligere kjent som Boulevard de la République), med en 2000 meter lang terrasse dekorert med blant annet ornamentalske rekkverk. Terrassen har to lange rekker av om lag 350 buekonstruksjoner. Boulevard Che Guevara ble bygd mellom 1860 og 1866 etter planene til Morton Peto. Langs bulevarden ligger blant annet de prektige bank-, postkontor- og justispalassbygningene. Ved enden ligger Place de la Kasbah (tidligere kjent som Place de Gouvernement), palasset til erkebiskopen, et eldre maurisk praktbygg, og moskeen Djamâa el Djedid som stod ferdig i år 1660. Vest i Boulevard Che Guevara ligger nasjonalteatret, og like ved dette ligger det tidligere vinterpalasset til guvernøren og den katolske katedralen. Basilique Notre-Dame d'Afrique, som en kan nå med taubane, ligger i bydelen Z’ghara og stod ferdig i 1858.
Siden 1845 stod en rytterstatue av hertug Ferdinand Filip av Orléans laget av Charles Marochetti på den tidligere Place de Gouvernement. Kort tid etter at Algerie hadde erklært seg selvstendig ble denne statuen flyttet til Frankrike i 1963, og stilt ut i Neuilly-sur-Seine i Paris i 1981.
Monument aux Martyrs (Maquam E’chahid) ble reist i 1984. Det 90 meter høye byggverket symboliserer tre palmeblader som går sammen midtveis, og hviler på en vidstrakt esplanade der «Den evige flammen» står. Monumentet er reist til minne om de som døde under frigjøringen 1954–1962.
Om lag 50 km vest for Alger ligger ruinene etter byen Tipasa, som ble ført opp på verdensarvlista til UNESCO i 1982. Byen ble grunnlagt av fønikere, for så å bli erobret og bygd ut av romerne under keiser Claudius for en romersk militærkoloni. Byen ble seinere et municipium.
Byen huser ruiner av tre basilikaer: Den store basilikaen, basilikaen Alexander på den vestre kollen, og basilikaen St. Salsa på den østre. Videre står det ruiner av to gravplasser, flere bad, et teater, et amfiteater og et nymfeum. Bymuren er lett å få øye på, og ved foten av den østlige kollen finnes det rester av den antikke havnen. Basilikaen er omgitt av gravplasser med tallrike likkister av stein pyntet med mosaikk.
Omkring 20 km vest for Alger finnes det badesteder som Sidi Fredj (tidligere Sidi Ferruch), Palm Beach, Douaouda, Zéralda og Club des Pins. Disse stedene har blant annet turistkomplekser, algeriske og utenlandske restauranter, suvenirforretninger og strender med badevakter. Større hotellkomplekser som «Hilton», «El-Aurassi» og «El Djazair» er planlagt å åpne i fremtiden.
Øst i Alger ligger også landets første vannpark med et areal på to hektar. Her finner en blant annet svømmebasseng for både voksne og barn, i tillegg til en Go-kart-bane. Parken er planlagt å utvides med ytterligere ett halvannet hektar stort leikebasseng. Øst i byen finnes det også en botanisk hage (El-Hamma) med dyrehage og fornøyelsespark. Hagen ble bygd i 1832 etter planene til A. Hardy. Med en flate på 80 hektar byr parken på tallrike eksotiske planter og anlagte hager.
Flere fotballklubber fra Alger spiller i den algeriske førstedivisjonen. CR Belouizdad, stiftet i 1962, er med sine seks mesterskap den mestvinnende algeriske fotballklubben. De har deltatt sju ganger i finalen i den algeriske cupen, og vunnet fem. I 2000 vant de dessuten ligacupen, og i 1970 og 1971 vant de Championnat du Maghreb. Hjemmebanen Stade du 20 août 1955 kan huse inntil 20 000 tilskuere. USM Algier, stiftet i 1937, har gjennom historien sin vunnet fem nasjonale mesterskapstitler, og vunnet ved sju av femten finaledeltakelser i den algeriske cupen. Dessuten deltok de i semifinalen i CAF Champions League i 1997 og 2003. Hjemmebanen Omar Hammadi stadion har plasser til inntil 17 000 tilskuere. NA Hussein Dey, stiftet i 1947, vant det algeriske mesterskapet i 1967. De har vunnet ved en av fire finaledeltakelser i den algeriske cupen. I 1978 vant de den afrikanske cupfinalen. Laget spiller i gult og rødt på Zioui stadion, som har plass til 15 000 tilskuere. De andre fotballklubbene i hovedstaden er MC Algier, Paradou AC, USM El Harrach, RC Kouba, OM Ruisseau og DNC Algier.
Den Alger-fødte mellomdistanseløperen Nouria Mérah-Benida er en av hittil fem algeriske idrettsutøvere som har vunnet en olympisk gullmedalje. I sommer-OL i 2000 vant hun 1500-meter-løpet.Fra 11. til 23. juli 2007 var Alger stedet for De 9. panafrikanske leikene. 66 000 tilskuere møtte opp på Stade 5 Juillet 1962 for å se leikene der 52 land deltok. Det ble delt ut medaljer i 338 disipliner og 22 idrettsgrener. Også De 3. panafrikanske leikene fant sted i Alger, den 13. til 28. juli 1978.
Restaurantene i den algeriske hovedstaden byr på tallrike spesialiteter både fra inn- og utland. Tradisjonelle retter i Alger består gjerne av fisk, sjømat, fåre- og lammekjøtt, ymse grønnsaker, dadler, mandler, oliven, druer og frukt. Rettene blir gjerne krydret med spisskarve, muskat, kanel og safran. Peppermynte, persille og koriander brukes også iblant.
En hovedrett består ofte av kjøtt, som regel fra lam eller storfe, eller av fisk med couscous og en grønnsakssaus. Harissa brukes for å gi en sterk saus. Annen typisk mat er shakshuka, en gryte av paprika, tomat og løk med egg, og tagine med lammekjøtt. På gatekjøkken i Alger kan en blant annet kjøpe merguez (en pølse av lammekjøtt) og fylte baguetter.
På de tallrike markedene og forretningene i Alger finnes det et rikt utvalg av lærvarer, berberske tepper, kopper- og messingartikler, og algeriske drakter og smykker, og videre kan en kjøpe kurver og varer i leire og stein fra Sahara. Markedene og de små forretningene tilbyr også vanlige dagligvarer. La Rue Didouche Mourad er den viktigste handelsgata i Alger. Det finnes to offentlige håndverkssentre i Alger, der ett av disse befinner seg på lufthavnen.
Alger er den viktigste industribyen i Algerie. Lær- og tekstilindustri, bearbeiding av petroleum og produksjon av kjøretøy og metallvarer står for en betydelig del av industrien. Rundt byen pågår det intensiv jorbruksdrift. Åkre og permanente avlinger er hovedsakelig privateide. De viktigste landbruksproduktene er korn, sukkerbete, poteter, belgfrukter, tomater, oliven, dadler, fiken, tobakk, vin og sitrusfrukter. I drivhus av plast blir grønnsaker dyrket for eksport. Hovedstaden er stedet for den største børsen i Algerie, Bourse d'Alger, med en markedsverdi på i overkant av 13 milliarder DZD. Etter den algeriske selvstendigheten fra Frankrike kom flere områder innen næringslivet under statlig kontroll. Siden begynnelsen av 80-tallet har det likevel pågått en økonomisk liberalisering og fremming av privatsektoren.
Alger opplever problemer med utilstrekkelig infrastruktur grunnet utvandring og en stor boligmangel. Strøm- og vannforsyning er i forholdsvis dårlig tilstand. Byen sliter også med kapasiteten på kloakk, utslipp og avfall. Det finnes kun noen få renseanlegg, som ofte er ute av drift. Kloakk fra industrien og private hjem tømmes derfor urenset ut i Middelhavet. Elvene i den algeriske hovedstaden inneholder spillvann som til dels benyttes i landbruket. Smittsomme sykdommer som skyldes de uhygieniske forholdene, kommer ofte i form av luftvegs- og hudsykdommer grunnet giftige utslipp fra samferdselen og den utbredte industrivirksomheten. Problemene kommer særlig til syne i nabolag ved boligområder og industrianlegg. Luftforurensningen og byspredningen utover historisk viktige arealer har ødelagt flere algeriske kulturminner.
Byen er et knutepunkt for samferdsel i landet, med utbredt vegnett, jernbane og en lufthavn. En strategisk gunstig beliggenhet sammen med en moderne havn har gjort Alger til et senter for både import og eksport, så vel som et lastepunkt for skip. En jernbanestrekning fra Alger binder Algerie sammen med Tunisia. Veger binder dessuten Alger sammen med Tunisia, Libya, Niger, Mali og Mauritania, men ikke Marokko, da grensene her er stengt. Med ferje kan en dra fra hovedstaden og til Spania, Frankrike og Italia. I 2009 åpnet et lokaltogsystem i Alger for tog med hastigheter på opptil 160 km/t. I denne forbindelsen ble det bestilt 64 Flirt-tog av sveitsiske Stadler. Det finnes dessuten en taubane som brukes i de svært bratte skråningene.
Algers undergrunnsbane ble åpnet den 31. oktober 2011. Hovedstrekningen er ni km lang og har ti stasjoner. Linja går da fra sør og i retning nord, og deretter langs kystlinja i retning vest. Linja forbinder Aïn Allah, med Gué de Constantine, med Aïn Naadja via El-Biar i bysenteret av Alger. Det er planlagt å bygge ut med ytterligere tre linjer.
Et av sporvognsnettverkene knyttet til undergrunnsbanen ble den 8. mai 2011 delvis satt i drift langs en 8 km lang delstrekning. En østgående, 30 km lang strekning fra bysentrumet og til Ain Taya og El Kiffan Bordj med 30 holdeplasser, i tillegg til en vestgående, 17 km lang strekning mellom byen El-Qued og Ain Benian Bab med 20 holdeplasser, er under utbygging. Byen har tidligere hatt sporvogner i drift i byen, mellom 1890 og 1969. Også trolleybusser var i bruk i Alger mellom 1. juli 1934 og 1974.
Den algeriske hovedstaden er landets media- og forlagssentrum. Nesten alle de viktigste forlagene og radio- og TV-kringkasterne holder til her, deriblant det statseide nyhetsbyrået Algérie Presse Service (APS), som ble grunnlagt i 1961. En rekke større utenlandske nyhetsbyråer har også kontorer i Alger, blant andre Agence France Presse (AFP), Associated Press (AP) og Reuters.
De mest leste dagsavisene i hovedstaden, alle med mer enn 100 000 solgte eksemplarer i hele landet, er: Al-Moudjahid (grunnlagt i 1965; språk: arabisk og fransk), Al-Badil (grunnlagt i 1990; språk: arabisk og fransk), Le Matin (grunnlagt i 1990; språk: fransk) og El Watan (grunnlagt i 1965; språk: fransk). Det mest solgte ukebladet i Alger er Algérie Actualité (grunnlagt i 1965; språk: fransk).
Hovedstaden var også hjem for det statseide selskapet Radiodiffusion Télévision Algérienne (RTA), grunnlagt i 1962 under dagens Ministère de la Culture. I 1986 ble selskapet avløst av de fire statseide selskapene ENRS (radio), TDA (kringkasting), ENPA (audio-visuell produksjon) og ENTV (fjernsyn). Sendinger kringkastes via bakkenett og satellitt på arabisk, fransk og tamazight.
Byen huser en mengde universiteter, herunder Université d'Alger (grunnlagt i 1909), Université de Ben Aknoun, Université de Bouzareah, Université de la Formation Continue d'Alger, og Université des Sciences et de la Technologie Houari Boumediene, i tillegg til tallrike forskningsinstitutt, høg- og fagskoler og bibliotek. Noen av de viktigste skolene i Alger er Ecole Nationale des Travaux publics, École nationale d'administration og École normale supérieure des langues et Sciences humaines D'Alger. Andre viktige utdanningsinstitusjoner er Faculté des Sciences Economiques et Sciences de Gestion, I.N.E.S des sciences commerciales d'Alger, I.N.E.S Oussoul Eddine d'Alger, Institut national agronomique, Institut National de Recherche Forestière, Institut national d'informatique, Institut Supérieur de la Gestion et de la Planification og Unité de recherche en aménagement du territoire.
Alger har gratis og obligatorisk skolegang for unge fra 6 til 16 år. Andelen unge som gjennomfører denne utdanningen er likevel i praksis langt under 100 %. Det er betydelige forskjeller mellom utdanningen til gutter og jenter, menn og kvinner. Andelen lesekyndige ligger på 79 og 61 % for henholdsvis menn og kvinner. Alfabetiseringsprogram for voksne og en høyere andel barn i skolegang har bidratt til at analfabetismen i Alger langsomt har sunket de siste tiåra.
Albert Camus, fransk forfatter og filosof født i Alger, og vinner av Nobelprisen i litteratur i 1957
Camille Saint-Saëns, fransk komponist og pianist som holdt til i Alger de siste årene av livet sitt
Pépé le Moko (1937) av Julien Duvivier – Poetisk-realistisk film om den kjente gangsteren Pépé le Moko, som søkte tilflukt fra politiet i Kasbah
La battaglia di Algeri (1966) av Gillo Pontecorvo – Film om den algeriske frigjøringsstriden
Bab El-Oued City (1994) av Merzak Allouache – Film som gir et bilde av Alger i begynnelsen av den algeriske borgerkrigen
Viva Laldjérie (2003) av Nadir Moknèche – Portrett av tre kvinner i det moderne Alger
Ernle Bradford: The sultan's admiral: the life of Barbarossa. Hodder & Stoughton, London 1968, ISBN 0-340-02504-2
Stephen Clissold: The Barbary Slaves. Rowman and Littlefield, 1977, ISBN 0-236-40084-3
Geophysical Research Letters, Vol. 31, 2004: The 21 May 2003 Zemmouri (Algeria) earthquake Mw 6.8: Relocationand aftershock sequence analysis.
Ulrich Haarmann (Hrsg.): Geschichte der arabischen Welt. Verlag C. H. Beck, München 1987, ISBN 3-406-31488-0
Jörg Manfred Mössner: Die Völkerrechtspersönlichkeit und die Völkerrechtspraxis der Barbareskenstaaten (Algier, Tripolis, Tunis 1518-1830). Verlag Walter de Gruyter, Berlin 1968, ASIN B0000BSP4E
Bernhard Schmid: Algerien - Frontstaat im globalen Krieg? Neoliberalismus, soziale Bewegungen und islamistische Ideologie in einem nordafrikanischen Land. Unrast Verlag, Münster 2005, ISBN 3-89771-019-6
Bernhard Schmid: Das koloniale Algerien. Unrast Verlag, Münster 2006, ISBN 3-89771-027-7
John B. Wolf, The Barbary Coast: Algeria under the Turks. W. W. Norton & Co Ltd., New York 1979, ISBN 0-393-01205-0

Alison Elizabeth «Ali» Larter (født 28. februar 1976) er en Saturn Awards-nominert skuespiller og tidligere modell fra USA. Hun er best kjent for sine roller i ungdomsfilmer og -serier.
Larter er for tiden med i TV-serien Heroes. Hun har også hatt roller i suksessrike Hollywood-filmer som Varsity Blues, House on Haunted Hill, Final Destination, Lovlig Blond og Resident Evil: Extinction.
Ali Larter ble født i Cherry Hill Township i New Jersey av foreldrene Margaret og Danforth Larter. Hun gikk på Carusi Middle School og Cherry Hill High School West. Hun begynte som modell hos Ford Models fjorten år gammel og reiste rundt i verden. I syttenårsalderen slo hun seg midlertidig ned i Japan. Et år senere, i 1995, fulgte hun kjæresten da han flyttet til Los Angeles i California. Der begynte hun på skuespillerskole, etter forslag fra en venn.
Larter har også bodd i Miami og New York City. I januar 2007 flyttet hun tilbake til Los Angeles for å jobbe på Heroes.Ali Larter er forlovet med Hayes MacArthur.
I november 1996 ga Larter seg ut for å være modellen Allegra Coleman i Esquire magazine. Artikkelen i magasinet fortalte om den fiktive modellens forhold med David Schwimmer, hvordan Quentin Tarantino slo opp med Mira Sorvino for å date henne, og Woody Allens forsøk på å få henne som stjerne i en film. Selv etter at spøken ble avslørt, var det flere talentbyråer som forsøkte å få kontakt med den ikke-eksisterende Coleman.Larter fikk sin første profesjonelle rolle i 1997, der hun var med i én episode av Brooke Shields' TV-serie Suddenly Susan, og deretter i serien Chicago Sons. Rollene ble etterfulgt av en rekke andre opptredener i Dawson's Creek, Chicago Hope og Just Shoot Me!.
I 1999 startet Larter sin filmkarriere med en rolle i Varsity Blues. I USA spilte filmen inn 53 millioner USD, og det gjorde Larters første film til en kommersiell suksess. Senere opptrådte Larter i tenåringskomediene Giving It Up og Drive Me Crazy. Samme år var hun med i nyinnspillingen av skrekkfilmen House on Haunted Hill. Filmen ble slaktet av kritikerne, men spilte likevel inn 40 millioner USD.
I 2000 var Larter stjerne i skrekkfilmen Final Destination som "the final girl", Clear Rivers. Året etter var hun med i komedien Lovlig blond med Reese Witherspoon, western-filmen American Outlaws med Colin Farrell og Kevin Smith-filmen Jay and Silent Bob Strike Back. Samme år var hun også med i skuespillet The Vagina Monologues i New York City. I 2002 ble Larter rangert som nr. 40 på Stuff magazines liste over de 102 mest sexy kvinner i verden. I 2003 gjentok Larter sin rolle som Clear Rivers i oppfølgeren til Final Destination, Final Destination 2. Den tredje filmen i serien, Final Destination 3 ble filmet uten henne, fordi figuren hennes døde i den andre av de tre filmene. I 2005 var Larter med i den uavhengige filmen Confess og den romantiske komedien A Lot Like Love sammen med Amanda Peet og Ashton Kutcher. 
I 2006 så vi Larter i den biografiske filmen Crazy basert på gitaristen Hank Garland. Pr september 2006 har Larter spilt Niki Sanders i science fiction- og drama-serien Heroes, laget av Tim Kring. Larters figur Niki Sanders er kone og mor, men har en fortid som internett-stripper fra Las Vegas, og hun har unaturlig styrke og en alternativ personlighet med navnet Jessica. Etter at visningen av første sesong var halvferdig, hadde Heroes allerede fått mye skryt, og Larter ble nominert for "Best Supporting Actress" i 33rd Saturn Awards.I 2007 hadde Larter hovedrollen i Bollywood-filmen Marigold sammen med Salman Khan. Filmen hadde premiere i august 2007. I Resident Evil: Extinction var hun figuren Claire Redfield. Rollen sendte henne til Mexicali, Mexico i forbindelse med innspillingen fra mai til juli 2007, der hun farget håret lyserødt. Larter møtte opp på Comic Con International for å promotere filmen som hadde permiere 21. september 2007. Larter ble valgt som nr. 6 på Maxims liste over de hundre hotteste i 2007 (Maxim's Hot 100 for 2007).I et intervju i forbindelse med Resident Evil: Extinction uttrykte Larter interesse for å produsere filmer i framtiden. Sitat: «Jeg har definitivt mange ideer og forskjellige veier jeg ønsker å gå etter hvert som karrieren min går forover.»
2007 – Nominert – Best Supporting Actress in a Television Program – HeroesBlockbuster Entertainment Awards 

Alice i Eventyrland (engelsk Alice's Adventures in Wonderland) er ei barnebok fra 1865 av den engelske forfatteren Lewis Carroll (1832–1898).
Boka beskriver piken Alices opplevelser i et forvirrende og ulogisk bakvendtland, der mange av figurene er basert på spillkort. Sammen med oppfølgeren Gjennom speilet (1871) regnes boka som et mesterverk i sjangeren «drømmelitteratur»; bøkene viser gjennom språk og innhold at drømmene har sin egen absurde logikk. Bøkene om Alice illustrerer også den engelske sansen for nonsenslitteratur, med ordspill, parodier og elegant tull. 
Bakgrunnen for boka er forfatterens vennskap med familien Liddell, og deres datter Alice. Boka er filmet flere ganger, blant annet en Disney-tegnefilm fra 1951: Alice i Eventyrland.
Charles Lutwidge Dodgson – som var Carrolls egentlige navn – hadde siden 1855 undervist i matematikk ved Christ Church College, University of Oxford. Bokas hovedperson har navn etter Alice Liddell (1852–1934), som var datter av Henry George Liddell. Liddell kom til Christ Church i 1856 som ny dekan.
Det er en vanlig forestilling at Carroll fortalte historien til den da tiårige Alice og hennes to søstre under en båttur på Isis, en sideelev til Themsen i Oxford 4. juli 1862. Et nærmere studium av Carrolls dagbøker, og en vurdering av den komplekse fortellingen med flere episke forløp og episodiske scener, tyder imidlertid på at fortellingen bare ble påbegynt denne dagen, og at den muntlige førsteutgaven av fortellingen ble utviklet gjennom flere møter mellom Carroll og barna.Han skrev senere ned historien på Alices oppfordring; først som en håndskrevet julegave til Alice i 1864 – da med tittelen Alice’s Adventures Under Ground. Boka ble deretter utgitt 4. juli 1865, nøyaktig tre år etter båtturen. Tyve år senere, i 1885, ble også den håndskrevne julegaveversjonen utgitt, som faksimile.Forholdet mellom Carroll og den tyve år yngre Alice har vært gjenstand for stor interesse, med mange spekulasjoner og hypoteser.
I rammefortellingen sitter Alice og den eldre søsteren hennes ved elvebredden. Alice sovner, og drømmer at en kanin løper forbi. Kaninen ser på klokka og beklager seg over at han er sent ute. Alice følger etter kaninen ned i et hull i bakken. Herfra består historien av en serie, underlige, episodiske hendelser.
Hun faller, og kommer til et rom med mange ulike dører. Her drikker hun for å krympe og spiser for å vokse. Når hun kommer gjennom ei dør, begynner hun, i andre kapittel, å gråte slik at tårene skaper en oversvømmelse. Når vannet tørker opp møter hun i tredje kapittel mange ulike dyr og fugler på stranda. I fjerde kapittel forveksler kaninen Alice med en kammerpike, og sender henne for å hente dronningens hansker. Hun går inn i et hus, og begynner å vokse igjen.
I femte kapittel møter Alice en blå larve som røyker vannpipe. Larven gir henne biter av sopp som får henne til å vokse og krympe. I sjette kapittel befinner Alice seg i et kaotisk kjøkken; en baby som hun skal passe forvandler seg til en gris. Hun møter Cheshirekatten og blir ledet videre. I syvende kapittel er hun i hattemakerens teselskap.
I åttende og niende kapittel spiller Alice krokett hos dronningen, og alt blir kaotisk og komplisert. I tiende kapittel danser hummerne kvadrilje, og Alice blir ført til domstolen. Den absurde rettssaken opptar kapittel 11 og 12. Da Alice blir angrepet av dronningens soldater utbryter hun «dere er bare en kortstokk,» og våkner fra drømmen.
Fortellingen inneholder en rekke ordspill, logiske snarer, tilsynelatende selvmotsigelser, enkle matematikknøtter og tallforvrengninger; som når tre datoer blir summert, og svaret oppgitt i pund og pence.Flere kjente dikt fra samtiden blir forvrengt og parodiert i boka.
Historien har vært gjenstand for mange ulike tolkninger, og inneholder også potensial for ulike innfallsvinkler. Den sees som en kommentar til sin viktorianske samtid, den oppfattes som en skildring av rusmidler og ulike bevissthetsnivåer, religiøse symboler, freudianske symboler, språk, logikk og semantikk og dertil matematikk.Boka brøt med tidligere barnelitteratur ved at den først og fremst ser ut til å være skrevet som underholdning, uten noen åpenbar oppdragende hensikt.Historien, og Alices spørsmål til dem hun møter, kan forstås som en inngående undersøkelse av samtidens former for sosial adferd, språk og fornuft. Motsatt kan også de mange spørsmålene Alice må besvare oppfattes som en invitasjon til fortrolighet mellom forfatteren og den faktiske Alice Liddell.  Historien kan også forstås som problematisering og forvansking av roller og relasjoner mellom voksne og barn: voksne opptrer adsurd og uforutsigbart, mens Alice påtar seg omsorgsoppgaver og ansvar.Alice veksling mellom liten og stor kan sees som en tematisering av alminnelige prepubertale opplevelser; «Carroll caught tht confusion of growing up, changing size and identity, and coming to terms with self and death and sexuality.»Sammen med oppfølgeren Gjennom speilet (1871) regnes boka som et mesterverk i sjangeren «drømmelitteratur»; bøkene viser gjennom språk og innhold at drømmene har sin egen absurde logikk. Dialogen mellom Alice og personene hun møter kan, til tross for sitt preg av nonsens, også oppfattes som et maktspill.
I 1871 gav Carroll ut oppfølgeren Gjennom speilet (Through the Looking-Glass, and What Alice Found There). Mens Alice har kortstokken som et gjennomgående tema, er Gjennom speilet er basert på et parti sjakk, spilt på et gigantisk brett. I 1885 ble den første håndskrevne versjonen utgitt i faksimile, med Carrolls egne tegninger. I 1890 utkom en forkortet versjon for yngre lesere. Et utvalg av Tenniels illustrasjoner var fargelagt for denne utgaven.
Alice i Eventyrland ble første gang dramatisert av Henry Saville Clark i 1886, i samarbeid med forfatteren.Tony Goldschmidts artikkel «Alice in Wonderland Psycho-Analysed» fra 1933 var opprinnelig en parodi på psykoanalysen, men den ble fulgt av senere studier som utdypet denne lesemåten av boka.Flere illustratører har laget sin versjon av Alice, blant dem Arthur Rackham (1907), Willy Pogany (1929), Mervyn Peake (1946), Ralph Steadman (1967), Salvador Dalí (1969), Graham Overden (1969), Max Ernst (1970), Peter Blake (1970), Tove Jansson (1977), Anthony Browne (1988), Tony Ross (1992), Helen Oxenbury (1999) og Lisbeth Zwerger (1999).
Boka er filmet om lag førti ganger, først i 1903 av Cecil Hepworth and Percy Stow. Særlig kjent er Walt Disneys tegnefilm Alice i Eventyrland. I 2010 produserte Disney en ny versjon av Alice i Eventyrland i Tim Burtons regi.Bare seks eksemplarer er kjent fra førsteopplaget. 1998 ble ett eksemplar solgt for 1,5 millioner dollar, noe som er auksjonsrekord for en barnebok.En skulpturgruppe av José de Creeft med Alice og andre figurer fra boka ble reist i Central Park i 1959.Boka blir sitert eller henvist til i mange ulike kunstverk; både litteratur, musikk, og bildekunst: for eksempel i filmene Matrix og Wes Cravens The People Under the Stairs (1991), sangen White Rabbit av rockebandet Jefferson Airplane og Alice Coopers album Goes to Hell (1976). Noen litterære referanser finnes i H.P. Lovecrafts novelle «The trap» (1931), i Stephen Kings Ondskapens hotell (1977), i Batman-tegneseriene og i Victoria Holts Fruen til Mellyn (1960). I Alan Moores erotiske tegneseriealbum Lost girls (2006) møtes Alice, Dorothy fra Trollmannen fra Oz og Wendy fra Peter Pan. Sykdommen Alice i Eventyrland-syndrom har fått navn etter boka.
I forbindelse med 150-årsjubileet i 2015 var det utstillinger på V&As avdeling V&A Museum of Childhood og på British Library; det ble også utgitt minnefrimerker og satt opp nye teateroppsetninger.
Boka er oversatt til norsk flere ganger: først av Margrethe Horn som Else i Eventyrland i 1903. Zinken Hopp nyoversatte den i 1946. Den første utgaven av Hopps oversettelse het Else i Eventyrland, men fra 1979-utgaven heter den Alice i eventyrland. Alf Prøysen oversatte i 1953 og 1954 to bildebøker, Alice i Drømmeland og Alice i Blomsterland i serien Tidens gullbøker, basert på Disneyfilmen. Annie Riis oversatte boka i 1990 til Anthony Brownes illustrasjoner. Arne Ruste oversatte i 2003 til Helen Oxenburys illustrasjoner. Sigrun Anny Røssbø oversatte boka til nynorsk i 2003 som Alice på eventyr under jorda. Oversettelsene til norsk behandler diktene ulikt: Hopp og Røssbø erstatter diktene med parodier på norske dikt og sanger, mens Ruste oversetter Carrolls engelske parodier.Klaus Hagerups dramatisering av boka ble satt opp på Den Nationale Scene i 1969 og på Nationaltheatret i 1971 med tittelen Alice i underverdenen. Per Olav Sørensens dramatisering etter Rustes oversettelse ble satt opp på Den Nationale Scene i 2005.
Tor Åge Bringsværds skuespill Alice lengter tilbake fra 1970 handler om barns møte med en forskrudd verden, og lengselen tilbake til en bedre verden, en eventyrverden. Historien ble utgitt som bildebok i 1983 med Judith Allans illustrasjoner.
(en) Kategori:Alice in Wonderland – bilder, video eller lyd på Wikimedia Commons
(en) Alice's Adventures in Wonderland – galleri av bilder, video eller lyd på Wikimedia Commons
Alicellidae er en av i alt 59 familier innenfor den relativt store og artsrike underordenen Gammaridea av tanglopper. Gruppens arter bentiske bunndyr. Artene har små øyne, til forskjell fra gruppen Hyperiidea hvor artene har større øyne og er frittsvevende planktoniske.
Gruppen Gammaridea har gjennomgått en betydelig revisjon av sin systematiske plassering og sammensetning. Taksonomien til krepsdyrene er generelt komplisert og usikker. En moderne oppdatering av systematikken gis nedenfor i lys av 2013-revisjonen med basis i  WoRMS-databasen.
Alicella gigantea Chevreux, 1899 - 2000-7000 m dyp i nordlige Stillehavet, Nord-Atlanteren, Nordishavet
Tectovalopsis nebulosus  Barnard & Ingram, 1990 - 500-100 m dyp i østlige Stillehavet, Californiabukta

Alien – den 8. passasjeren (originaltittel: Alien) er en britisk-amerikansk science fiction-grøsser fra 1979 regissert av Ridley Scott. Tom Skerritt, Sigourney Weaver, Veronica Cartwright, Harry Dean Stanton, John Hurt, Ian Holm og Yaphet Kotto har hovedrollene som mannskapet om bord på romskipet «Nostromo», et slepefartøy. Handlingen foregår i en fjern fremtid der mannskapet får inn et signal fra en ubebodd planet. Skipets hovedcomputer tolker det som et nødsignal, og mannskapet oppdager at det kommer fra et forlatt romskip. Inne i skipet finner de en merkelig koloni med egg, og når et av eggene forstyrres blir et av besetningsmedlemmene angrepet av en parasittisk organisme. Samtidig klarer de å dechiffrere SOS-signalet, som viser seg å ikke være et nødsignal, men en advarsel.
Dan O'Bannon skrev filmmanuskriptet basert på en fortelling han hadde skrevet sammen med Ronald Shusett. Han blandet sammen ulike trekk fra skrekk- og science fiction-sjangrene basert på tidligere arbeid. Filmen ble produsert av Gordon Carroll, David Giler og Walter Hill gjennom filmselskapet Brandywine Productions, og distribuert av 20th Century Fox. Giler og Hill gjorde begge bearbeidinger på manuset da det stod ferdig. Shusett var utøvende produsent. Romvesenet i filmen ble tegnet av den surrealistiske kunstneren H.R. Giger, mens konseptillustratørene Ron Cobb og Chris Foss utformet de menneskelige sidene ved filmen.
Filmen fikk blandet kritikk da den ble utgitt i 1979, men har i ettertid fått klassikerstatus. Alien fikk en Oscar-pris for beste visuelle effekter, Saturn Awards for beste science fiction-film, beste regi for Scott og beste kvinnelige birolle for Cartwright, en Hugo Award for beste dramapresentasjon, samt en rekke andre utmerkelser og prisnominasjoner. Siden filmen ble sluppet ut har den vært ansett som et monumentalt arbeid innen science fiction og film generelt. I 2002 ble filmen inkludert i Library of Congress sin filmliste National Film Registry for å være en «kulturelt, historisk og estetisk betydningsfull film». I 2008 fikk filmen en syvendeplass på det amerikanske filminstituttets liste over tidenes beste science fiction-filmer, samt en sjetteplass på listen deres over de beste thrillerfilmene.
Aliens suksess ledet til et mediafranchise med romaner, tegneserier, videospill, leker og lignende. Filmen la også grunnlaget for Sigourney Weavers karrière med hennes første hovedrolle i en spillefilm. Weaver spilte heltinnen Ellen Ripley også i de tre oppfølgerne: Aliens (1986), Alien 3 (1992) og Alien: Oppstandelsen (1997), og har i ettertid fått tilnavnet «dronningen av science fiction». Alien har vært inspirasjon for en rekke science fiction- og grøsserfilmer i ettertid. Flere filmer har også vært mer eller mindre direkte etterligninger av den, og blitt kritisert for nettopp dette. Filmen blir hyppig og stadig analysert, spesielt for sine seksuelle og feministiske toner.
Manusforfatteren Dan O'Bannon produserte science fiction-filmen Dark Star – Stjernereisen med regissøren John Carpenter og konseptartisten Ron Cobb mens han studerte film ved University of Southern California. De spraymalte en badeball for å lage romvesenet i filmen, og O'Bannon fikk lyst til å lage et romvesen «som faktisk så ekte ut». Noen år senere begynte han å jobbe på et lignende filmprosjekt som inneholdt flere skrekkfilmeffekter: «Jeg visste jeg ville lage en skrekkfilm på et romskip med et fåtall astronauter ombord,» har han sagt. «Dark Star som en skrekkfilm istedenfor en komedie.»
Filmprodusenten Ronald Shusett jobbet imidlertid på et prosjekt som skulle komme til å ende opp i Total Recall (1990). Han ble imponert over O'Bannons arbeid med Dark Star, og kontaktet ham for å inngå et samarbeid. O'Bannon takket ja til tilbudet, og sammen ble de enige om å samarbeide om prosjektene sine. O'Bannons skrekkfilm skulle produseres først fordi den ville koste minst. Han skrev et manus på 29 sider som han kalte Memory, basert på hva som skulle bli åpningsscenene: et mannskap med astronauter som våkner opp, og finner ut at reisen deres har blitt avbrutt etter at skipet fanget opp et ukjent signal fra en ukjent planet. De går ut for å finne kilden til signalet, og romskipet deres blir ødelagt under landingen. Han hadde imidlertid ingen klare ideer om hvordan romvesenet skulle bli.O'Bannon ble borte i seks måneder for å arbeide med Alejandro Jodorowskys filmatisering av romanen Sand. Til tross for at prosjektet ikke ble noe av, møtte O'Bannon en rekke kunstnere som var involvert, blant andre Chris Foss, H.R. Giger og Jean «Moebius» Giraud. Arbeidene deres ble en viktig inspirasjon for O'Bannons science fiction-historie. Han lot seg imponere av Foss' science fiction-bokomslag, og sa om Gigers arbeid; «Maleriene hans satte dype spor i meg. Jeg hadde aldri sett noe så fryktelig og noe så nydelig på samme tid. Jeg endte opp med å skrive et manus om et Giger-monster.»O'Bannon vendte tilbake til Los Angeles etter at innspillingen av Sand ble avlyst. Han flyttet inn hos Shusett, og gikk tilbake til romvesenprosjektet sitt. Shusett foreslo at O'Bannon kunne bruke en av hans tidligere ideer om gremlin-monstre som infiltrerer en Boeing B-17 under andre verdenskrig, og sette monsteret på romskipet for den andre halvdelen av filmen. Prosjektet het nå Star Beast, men O'Bannon var misfornøyd med tittelen og byttet det til Alien, basert på hvor mange ganger han hadde lest ordet i manuset. Han og Shusett valgte det også fordi det var enkelt, og på grunn av dobbelbetydningen som både et substantiv og et adjektiv. Shusett foreslo at en av besetningsmedlemmene kunne være en «vert» for romvesenet, som senere kunne «poppe» ut av han eller henne. Han mente at det kunne medvirke som en interessant forklaring på hvordan romvesenet kom seg inn i skipet.O'Bannon hentet inspirasjon fra tidligere arbeid mens han skrev manuset. Han har sagt: «Jeg stjal ikke Alien fra noen. Jeg stjal den fra alle!» Han hentet inspirasjon fra Tingen fra en annen verden (1951) om å la fagfolk bli forfulgt av et dødelig monster i et klaustrofobisk miljø. Forbidden Planet (1956) ga ideene om at skipet skulle motta et varsel om å ikke lande, og at en av besetningsmedlemmene skulle bli drept av dette mystiske monsteret når de trosset meldingen. I filmen Planet of the Vampires (1965) er det en scene hvor heltene oppdager skjelettet av et gigantisk romvesen. Dette ledet til at mannskapet oppdaget av et lignende romvesen i det forlatte romskipet. Han har også sagt at oppdagelsen av romveseneggene var inspirert av Clifford D. Simaks novelle «Junkyard» fra 1953. O'Bannon har også henvist til Philip José Farmers Strange Relations, som handler om vesenets reproduksjon, og en rekke av tegneseriene til EC Comics om hvordan romvesenet spiser seg selv ut av folk.
Da mesteparten av handlingen var ferdigskrevet, presenterte O'Bannon og Shusett manuset til flere filmselskaper, og la det fram under tilnavnet «Haisommer i verdensrommet». En avtale med Roger Cormans filmstudio var nesten ferdigstilt da en venn av dem tilbød en bedre avtale med Gordon Carroll, David Giler og Walter Hill, som hadde grunnlagt et studio kalt Brandywine, tilknyttet 20th Century Fox. O'Bannon og Shusett underskrev en avtale med Brandywine, men Hill og Giler var misfornøyd med manuset, og gjorde mange bearbeidelser på det. O'Bannon og Shusett var bekymret for omskrivningene siden Hiler og Gill hadde lite erfaring med science fiction. O'Bannon antok at de prøvde å ta æren for manuset ved å bytte ut navnene. Hiler og Gill la til noen betydelige forandringer i manuset, for eksempel bihistorien med androiden Ash. O'Bannon mente at denne bihistorien var unødvendig, mens Shusett har i ettertid beskrevet det som «en av de beste elementene ved filmen». Gill og Hiler gikk gjennom til sammen åtte ulike utkast av manuset, og hadde fokusert mest på Ashs bihistorie, men også på å gjøre dialogen mer naturlig og scenene på småplaneten mindre kjedelig.Til tross for flere omskrivninger på manuset var ikke filmselskapet 20th Century Fox sikker på å finansiere en science fiction-film. Da Star Wars ble utgitt i 1977, vokste imidlertid selskapets interesse betraktelig. Produsenten Gordon Carroll har sagt følgende: «Da Star Wars ble utgitt og ble den kassasuksessen som den ble, ble science fiction plutselig den populære sjangeren.» O'Bannon har sagt at «de ville følge opp Star Wars, og de ville følge opp raskt, og det eneste romskipmanuset de hadde liggende var Alien». Filmen ble gitt grønt lys av 20th Century Fox med et budsjett på 4, 2 millioner dollar.
Handlingen i Alien foregår om bord på romskipet «Nostromo», et slepefartøy som frakter et raffineri lastet med rafinert malm til jorda fra en fjern planet. Når filmen begynner ligger mannskapet på syv personer i hypersøvn i spesielle senger som kan holde mennesker i live en god stund uten nødvendige ressurser. Skipets hovedcomputer «MOTHER» («mor») vekker dem når den mottar et signal fra en ukjent småplanet. De bestemmer seg for å finne kilden til signalet, og hvor det kommer fra. De tar slepebåten ned til overflaten og kapteinen Dallas (Tom Skerritt), nestkommanderende Kane (John Hurt) og navigatøren Lambert (Veronica Cartwright) går ut for å finne ut hvor lyden kommer fra, mens underoffiseren Ripley (Sigourney Weaver), forskningsstyrmannen Ash (Ian Holm) og ingeniørene Brett (Harry Dean Stanton) og Parker (Yaphet Kotto) blir igjen for å følge med på monitorene og reparere «Nostromo» etter landingen.
Etter hvert finner Ripley ut at signalet er en advarsel i stedet for en melding som tidligere antatt. Hun forstår imidlertid ikke hva advarselen er mot. Dallas, Kane og Lambert finner omsider ut at signalet kommer fra et fremmed romskip. Kane blir senket ned i den nedre delen av skipet og oppdager et rom med hundrevis av store egg. Kane berører ett av eggene og det klekker foran øynene hans. Ut kommer en klebrig skapning som angriper Kane, etser seg gjennom visiret på romhjelmen og setter seg fast i ansiktet hans. Dallas og Lambert frakter den bevisstløse Kane tilbake til «Nostromo». Ripley nekter dem å bringe Kane tilbake om bord på grunn av karantenereglene, men Ash bryter protokollen og åpner døren med nødutløseren slik at Dallas og Lambert kan ta med Kane inn. På reisen hjem igjen forsøker mannskapet å fjerne vesenet fra Kanes ansikt, men finner ut at det nærmest er umulig med skapningens harde grep og dets blod med etsende syre. Omsider slipper vesenet taket på Kane, og gjemmer seg i sykestua. Da de finner skapningen, er den død.
Etter en stund våkner Kane, tilsynelatende uskadet. I det siste måltidet før de skal gå tilbake til hypersøvn, faller Kane om med kramper og brekninger og et lite vesen bryter seg ut igjennom brystkassen hans så han dør. Vesenet unnslipper i forvirringen og gjemmer seg i det uoversiktlige skipet, og mannskapet må lokalisere og fange skapningen. De vet imidlertid at konvensjonelle våpen kan skade skipets skrog på grunn av romvesenets etsende blod, og de bruker derfor søkemaskiner, netting, elektrosjokkvåpen og flammekastere istedenfor.
Til tross for at det var et lite monster da det kom ut av Kane, vokser monsteret raskt til å bli et to meter langt romvesen som både er raskt, sterkt og handlekraftig. Den dreper Brett, og tar med liket hans til ventilasjonssjakten. Dallas går inn i sjakten for å prøve å lure vesenet ut i en luftsluse, men skapningen dreper han i et bakholdsangrep. Når resten av mannskapet innser at kapteinen er død, forstår Lambert at romvesenet har som plan å drepe alle om bord. Hun foreslår å rømme i en nødfarkost. Ripley, som er nestkommanderende ombord, vet at farkosten ikke kan ta fire personer, og at de heller burde fortsette Dallas' plan om å lure vesenet ut i luftslusen. Forsøket blir imidlertid sabotert, og skipet mister mye av oksygenet. Da hun sjekker «MOTHER», oppdager Ripley at Ash har blitt sendt med skipet for å bringe romvesenet tilbake til mannskapets arbeidsgivere, uansett om det går på bekostning av menneskeliv. Ripley konfronterer Ash, og han forsøker å drepe henne. Lambert og Parker redder Ripley, og sammen dreper de Ash, som viser seg å være en androide. Gruppen får vite at Ash har blitt sendt med for å overbevise mannskapet om å lande på planeten, og bringe romvesenet tilbake til jorda for analyse.
Til slutt ser ikke de tre gjenlevende noen annen utvei enn å sprenge «Nostromo» i lufta med skapningen fortsatt om bord, for selv å unnslippe i en liten nødfarkost. Planen iverksettes, men underveis dreper romvesenet både Lambert og Parker mens de samler sammen oksygenreservene. Ripley, som nå er den eneste overlevende, setter skipet i selvdestrueringssmodus ved å overbelaste «Nostromos» motorer og forsøker å komme seg til nødfarkosten sammen med Jones, mannskapets katt, men romvesenet står i veien for dem. Hun går tilbake for å avbryte selvdestrueringen, men det er for sent, og hun må komme seg til nødfarkosten på den lille tiden hun har igjen. Ripley drar tilbake, og finner ut at romvesenet er borte. Med nød og neppe forlater hun «Nostromo» og raffineriet med nødfarkosten før det sprenges i lufta.
Rett før hun skal legge seg selv i hypersøvn, oppdager hun til sin skrekk at vesenet har kommet seg ombord i nødfarkosten og fortsatt er i live. Ripley tar på seg en romdrakt, og åpner nødfarkostens luftsluse, noe som forårsaker ukontrollert trykkfall som tvinger romvesenet ut gjennom slusen. Vesenet finner imidlertid en kabel og førsøker å ta seg inn via motoren. Ripley starter motorene og skyter skapningen ut i rommet én gang for alle. Etter å ha loggført de siste hendelsene legger hun seg og Jones i hypersøvn for reisen hjemover.
Sigourney Weaver spilte tredjestyrmannen Ripley, og Alien var Weavers første hovedrolle i en spillefilm. Weaver hadde teatererfaring, men var lite kjent med filmer på den tiden. Hun imponerte Scott, Giler og Hill på opptaksprøven, og ble den siste skuespilleren til å bli hyret inn til prosjektet. Hun gjennomførte mange prøveinnspillinger på settet mens det fortsatt ble bygd. For rolleskildringen fikk Weaver nominasjoner til Saturn Award for beste kvinnelige hovedrolle og BAFTA-prisen for beste nykommer. Birger Vestmo fra Filmpolitiet skrev at Ripley «er den som etter hvert fremstår som overleveren med bein i nesa. Hun er filmens store heltinne og ga en sterk oppvisning i ekte girl power mens Spice Girls brukte bleier.» Borghild Maaland fra Verdens Gang anmeldte filmen i 2003, og skrev at Weaver «nesten [er] for kul og dempet» i starten av filmen, men at hun «utvikler seg til en smart actionhelt» mot slutten.Tom Skerritt spilte kapteinen Dallas. Skerritt ble med i filmprosjektet da det ikke hadde regissør og var på et lavt budsjett. Han følte ikke at budsjettet var stort nok til å lage en virkningsfull film, og forlot arbeidet. Da Scott etter hvert ble valgt som regissør, og budsjettet ble doblet, fikk Skerritt rollen som Dallas. Vestmo kalte rollefiguren «autoritær og faderlig».Veronica Cartwright spilte Lambert, «Nostromo»s navigatør og rorkvinne. Cartwright hadde erfaring med grøssere og science fiction-filmer med mindre roller i filmer som Alfred Hitchcocks Fuglene fra 1963 og Philip Kaufmans Invasion of the Body Snatchers fra 1978. Hun hadde egentlig lest for rollen som Ripley, og ble ikke informert om at hun fikk rollen som Lambert istedenfor før hun kom til kostymeprøving i London. Cartwright var misfornøyd med rollefigurens følsomme svakhet, men takket likevel ja til jobben: «De overbeviste meg om at jeg var publikumets frykt: jeg var refleksjonen til hva publikumet følte.» Skuespilleren vant Saturn Award for beste kvinnelige birolle for rolletolkningen i filmen. Filmpolitiet kalte Lambert en «nevrotisk feiging».John Hurt spilte styrmannen Kane. Hurt var Scotts førstevalg for rollen, men han var bundet til en sørafrikansk film mens innspillingen til Alien – den 8. passasjeren foregikk. Jon Finch ble derfor valgt istedenfor, men på grunn av sykdom måtte han trekke seg. Hurt fikk tilbake rollen når det andre filmprosjektet hans ble avlyst. Han var den eneste skuespilleren som visste om den voldsomt blodige «chestburster»-scenen på forhånd. For innsatsen i filmen ble han nominert til en BAFTA-prisen for beste mannlige birolle. Filmpolitiet beskrev Kane som «den tilbakelente» av de sju menneskerollefigurene.Ian Holm spilte Ash, «Nostromo»s vitenskapsmann som senere viser seg å være en androide. Da Holm fikk rollen hadde han allerede spilt i 20 filmer, og han var den mest erfarne blant de som spilte i Alien (han var 46 år under innspillingen). Filmpolitiet beskrev han som «besynderlig og mystisk», og inkluderte han i topp 5-listen sin over filmhistoriens beste roboter. Ash lå på fjerdeplass, og Rune Håkonsen mente at rollefiguren stilte et viktig spørsmål om bruken av droider i fremtiden. «Figuren Ash stiller en rekke etiske spørsmål rundt androider, hvordan vil vi mennesker reagere den dagen teknologien kommer så langt at vi ikke lenger kan skille levende mennesker fra våre egne kreasjoner?» Montages inkluderte figuren i sin tilsvarende topp 10-liste, og skrev at figuren «på mange måter er karakteren du ville fått hvis du tok Anthony Hopkins’ plagede karakter fra Merchant/Ivorys The Remains of the Day (1993) og satte den inn i en sci fi-setting».Yaphet Kotto og Harry Dean Stanton spilte Parker og Brett, teknikerne ombord. Kotto ble valgt for å skape mangfold i ensemblet og for å gi mannskapet en internasjonal tilværelse, ettersom han er afro-amerikaner. Han ble sendt manuset på bakgrunn av suksessen hans med James Bond-filmen Å leve og la dø, men det tok tid og diskusjoner mellom Kotto og agenten før han ble tilbudt rollen. Vestmo fra Filmpolitiet kalte Kotto og Stantons rollefigurer «gutta på gølvet».Designerstudenten Bolaji Badejo er mannen i romvesendrakten. Scott ville ha en kvinne i drakten til romvesenet, men de klarte ikke å finne noen som var høy nok. De hadde også innhentet en akrobatfamilie til opptaksprøver, og vurderte å «feste» to av barna til en av de voksne. Badejo ble oppdaget på en pub av castingansvarlige Peter Archer, som satt opp et møte mellom studenten og Scott. Scott mente at Badejo, på 208 cm, kunne spille et romvesen som ikke så menneskelig ut. Skuespilleren spilte ikke i flere filmer etter Alien, og døde i 1992. Stuntmennene Eddie Powell og Roy Scammell spilte også romvesenet i noen scener av filmen. Dagbladets Eirik W. Alver kalte figuren «et svært tilpasningsdyktig, svært interessant - og svært lite vennligsinnet vesen», mens Maaland fra VG beskrev det som «en levende, ond materie som evner å tilintetgjøre det meste».
Manusforfatteren Dan O'Bannon hadde planlagt å regissere Alien – den 8. passasjeren, men 20th Century Fox spurte Walter Hill istedenfor. Hill avslo fordi han var involvert i flere filmprosjekter på den tiden, og han var ukomfortabel med mengden visuelle effekter som måtte til for å gjøre det mulig. Peter Yates, Jack Clayton og Robert Aldrich ble vurdert til oppgaven, men O'Bannon, Shusett og Brandywine-teamet mente at ingen av disse regissørene ville ta filmen seriøst nok, og at de ville regissere den som en B-film.Giler, Hill og Carroll lot seg imponere av Ridley Scotts spillefilmdebut Duell fra 1977. De la inn et bud om gi han regissørjobben, noe han takket ja til. Scott tegnet detaljerte storyboards til filmen, og viste de frem til filmselskapet. De ble imponert og økte filmbudsjettet fra 4, 2 til 8, 4 millioner dollar. Storyboard-tegningene hans besto blant annet av designet til romfergen og romdraktene, som begge hadde fellestrekk fra filmer som 2001: En romodyssé (1968) og Star Wars (1977). Regissøren la fram et ønske om å blande inn skrekksjangeren, og beskrev filmen som «Motorsagmassakren av science fiction».O'Bannon introduserte Scott til H.R. Gigers arbeid, og begge mente at maleriet Necronom IV representerte ønsket deres for filmens motstander. Etter hvert spurte de filmstudioet om å hyre han som designer. 20th Century Fox på sin side, mente at Gigers arbeid ville bli for «uhyggelig» for publikum, men Brandywine-teamet stod på sitt og vant konflikten. Produsenten Gordon Carroll har sagt: «I det første sekundet Scott så Gigers arbeid, visste han at det største designproblemet, kanskje det største problemet i hele filmen, nettopp ble løst.» Scott fløy til Zürich i Sveits for å møte og ansette Giger, og ba han om å tegne alle romvesenelementene ved filmen. Dette gjaldt også miljøet rundt (blant annet småplaneten og romskipet «Nostromo»).
Opptaksprøver til Alien ble holdt i både New York City og London. Ridley Scott ville hyre inn ekstra hardtarbeidende og flinke skuespillere til filmen så han kunne fokusere mesteparten av tiden sin på det visuelle innslaget. Han hyrte inn Mary Selway, som hadde hjulpet han med spillefilmdebuten Duell, for hjelp med rollebesetningen i Storbritannia, mens Mary Goldberg hjalp til i USA. O'Bannon fokuserte hovedsakelig på å skrive inn romvesenet først når han skrev førsteutkastet til filmen, og han ventet derfor med å skrive inn de andre rollefigurene. Han og Shusett hadde derfor skrevet alle rollene som generiske menn, med en merknad på manuset hvor det sto: «Mannskapet er unisex og alle figurer er byttbar for menn eller kvinner.» Slik fikk Scott, Selway og Goldberg mulighet til å tolke rollefigurene på sin egen måte, og velge skuespillere deretter. De ønsket at «Nostromo»s mannskap skulle være virkelige mennesker i virkelige omgivelser (et konsept de kalte truckers in space). Ifølge Scott ble dette konseptet delvis inspirert av Star Wars, som framstilte romfart med et dagligdags miljø, i motsetning til det rene, kliniske bildet som var vanlig i science fiction-filmer på den tiden.Den amerikanske forfatteren David McIntee, som skrev boken Beautiful Monsters: The Unofficial and Unauthorised Guide to the Alien and Predator Films, mener at noe av det som gjør filmen så skremmende er at «man kan kjenne seg igjen i rollefigurene ... Alle ombord «Nostromo» er normale, og jobber som alle oss andre. Det har seg bare slik at de lever og jobber i fremtiden.» Filmkritikeren Roger Ebert har lagt merke til at de fleste skuespillerne i filmen er eldre enn det de fleste var i thrillerfilmer på den tiden, og at det gjorde rollene mye mer overbevisende: «Ingen av dem var spesielt unge. Tom Skerritt, kapteinen, var 46, Hurt var 39, men så eldre ut, Holm var 48, Harry Dean Stanton var 53, Yaphet Kotto var 42, og kun Veronica Cartwright på 30 og Weaver på 29 var i aldersgruppen til et vanlig thrillerensemble. Mange nye actionfilmer har usannsynlig unge skuespillere i nøkkelroller eller biroller, men ved å ha eldre, oppnår Alien en viss struktur uten å selv gjøre et poeng ut av det: Disse er ikke eventyrere, men arbeidere hyrt av et selskap for å bringe 20 millioner tonn malm tilbake til jorden.»
Dan O'Bannon fikk hjelp av tegnerne Ron Cobb og Chris Foss (som også hadde hjulpet ham på Dark Star – Stjernereisen og Dune) til å arbeide med designet til de menneskelige sidene ved filmen, f. eks. romskipene og romdraktene. Cobb tegnet hundrevis av skisser til både innsiden og utsiden av skipet, og farkosten hadde flere navn underveis, blant annet «Leviathan» og «Snark». Navnet «Nostromo» er hentet fra Joseph Conrads roman Nostromo fra 1904, mens navnet til nødfarkosten «Narcissus» er hentet fra Conrads kortroman Negeren på Narcissus. Filmteamet roste Cobbs evne til å skildre innsiden av skipet på en realistisk og troverdig måte. Cobb tegnet også konseptillustrasjoner av romvesenet, men disse ble ikke tatt i bruk. Jean «Moebius» Giraud var også involvert i prosjektet, og romdraktskissene hans la grunnlaget for den ferdige versjonen av John Mollo. H.R. Giger utarbeidet alle romvesenelementene i filmen, og skisserte omgivelsene til å virke organiske og biomekaniske i motsetning til «Nostromo»s industrielle stil. Flere analytikere har kalt Gigers arbeid i filmen «erotisk» ettersom flere av settene hans var formet som kjønnsorganer.
Det ble bygget tre filmscener for hver av dekkene til «Nostromo», og de ulike rommene var bundet sammen med korridorer. Skuespillerne måtte selv navigere seg gjennom disse gangene innimellom innspillingen for å leve seg inn i klaustrofobien rollefigurene deres føler på. Store transistorer og lav skjermoppløsning på datamaskinene ga skipet en «brukt» og industriell stil. Selv om arbeidsgiveren til mannskapet aldri blir navngitt i filmen, står det «Weylan-Yutani» på flere av rekvisittene. Ifølge Cobb antyder firmanavnet en businessallianse mellom Storbritannia og Japan («Weylan» fra industrikonsernet British Leyland Motor Corporation, og «Yutani» som var navnet på hans japanske nabo). Firmaet spilte senere en viktig rolle i resten av filmserien.
Hensikten med det store romvesenskjelettet i det forlatte romskipet var å imponere kinogjengerne og bevise at Alien – den 8. passasjeren ikke var en B-film. Opphavet til skjelettet ble aldri forklart i filmen, men Scott la fram en teori om at det var piloten som frakta romvesenegg til en planet for å bruke beboerne der som ofre. I de første manusforslagene befant eggene seg i et atskilt pyramidebygg som ble oppdaget av mannskapet. Bygget inneholdt statuer og hieroglyfer som beskrev romvesenets reproduksjon. Cobb, Foss og Giger tegnet hver for seg konseptillustrasjoner for denne scenen, men de måtte forkaste forslagene på grunn av budsjettet og filmens lengde. I stedet ble egglageret plassert under romvesenskjelettet i det samme romskipet.Romskipene og planetene i filmen ble spilt inn med bruk av større og mindre skalamodeller. Skissene for «Nostromo» var basert på en kombinasjon av Scotts storyboard og Cobbs konseptillustrasjoner. Det ble laget tre forskjellige modeller for romskipet til bruk under innspillingen. Omrisset til disse modellene ble laget av tre og plast, mens detaljene ble laget ved såkalt kitbashing, der løsrevne deler fra hobbybyggesett av krigsskip, tanks og bombefly ble brukt som detaljer. Det oppsto flere konflikter under innspillingen da Scott stadig krevde endringer på modellene. Flere av scenene måtte for eksempel spilles inn på nytt da Scott ville ha en ny farge på romskipet.Kun én scene ble spilt inn med bruk av bluescreen, resten ble spilt inn med svarte baktepper hvor stjerner ble lagt til med dobbeleksponering. På grunn av budsjettet kunne de ikke ta i bruk de nye filmteknikkene som kom på den tiden. De brukte filmkameraer med vidvinkelobjektiver som var montert på en kjøremekanisme for å gi nesten samme effekt. Scott la til røyk- og vindeffekter for å styrke denne illusjonen. De brukte malte bilder for å fylle tomrommene i skipet og på planetens overflate. Navnet på småplaneten ble aldri gitt i filmen, men førsteutkastene for manuset kalte den Acheron etter elva som i gresk mytologi het «sorgens strøm». I oppfølgeren Aliens (1986) heter den «LV-426», og begge navn er brukt i spin-off-produkter som tegneserier og videospill.«Facehuggeren» var den første skapningen som Giger tegnet for filmen. De hadde gått gjennom flere design i ulike størrelser før de bestemte seg for å gå for et lite vesen med menneskelignende fingre og en lang hale. O'Bannon fikk hjelp av Cobb til å tegne sin egen versjon basert på Gigers design. Denne versjonen ble brukt i filmen. Cobb la fram ideen om at skapningen kunne ha etsende syre som blod, en egenskap som ville forhindre mannskapet i å bruke konvensjonelle våpen som pistoler og eksplosiver fordi syren ville etse seg i gjennom skipets skrog.Utseendet til «chestbursteren» var inspirert av Francis Bacons maleri Three Studies for Figures at the Base of a Crucifixion. Originaltegningen til Giger så ut som en ribbet kylling, og den ble bearbeidet og videreutviklet til slik den så ut på filmen. O'Bannon krediterte erfaringene sine med Crohns sykdom som en inspirasjon for scenen hvor chestbursteren brekker seg ut av Kanes brystkasse. Under innspillingen av denne scenen ble skuespillerne informert om at skapningen ville brekke seg ut av Kane, men ikke at høytrykkspumper ble tatt i bruk for å sprute ut falsk blod. Flere kritikere har kalt scenen «minneverdig» ettersom skuespillerne ikke visste hva som skulle skje på forhånd. I ettertid har scenen ofte blitt stemt fram som den mest minneverdige i filmhistorien, blant annet av filmmagasinet Empire.Giger tegnet flere konseptillustrasjoner for det voksne romvesenet, og ga den en lang og spiss hale, en dobbeltmunn med skarpe tenner, og en avlang, sylinderformet hodeskalle. Han gjorde skapningen blind for å understreke at den ikke trenger øyne for å vite hvor ofrene sine er. Scott viste lite av romvesenet i løpet av filmen, og brukte mye skyggeeffekter for å øke spenningen. Han ønsket at seerne selv skulle lage seg et bilde over hvordan romvesenet så ut: «Det viktigste i en film av dette kaliberet er ikke det du ser, men utslaget av det du tror du så.» Romvesenet i filmen ble et skrekkikon, og flere har kalt den «en av de mest ikoniske monstrene i filmhistorien». Det amerikanske filminstituttet har kåret romvesenet i filmen til filmhistoriens 14. beste skurkeskikkelse.
Alien – den 8. passasjeren ble ble spilt inn på litt over 14 uker, fra 5. juli til 21. oktober 1978. Innspillingen fant hovedsakelig sted ved Shepperton Studios ved London, mens innspillingen av modeller og miniatyrfigurer var ved Bray Studios i Water Oakley, Berkshire. Innspillingstiden var kort grunnet et lavt budsjett og press fra 20th Century Fox om å bli ferdig i tide. De tre hovedsettene ble bygget av en besetning på over 200 mann: overflaten til småplaneten, «Nostromo»s interiør og det forlatte skipet hvor Kane finner romveseneggene.
Ørkenlandskapet på småplanetens overflate ble dannet av sand, gips, glassfiber, stein og grus. Skuespillerne gikk rundt i romdraktkostymer som var tykke, klumpete og foret med nylon. De hadde dessuten ingen kjølesystemer eller ventilering. For scener som viste «Nostromo» fra utsiden, ble det laget en 58 foot (18 m) langt landingslegg (del av landingsunderstellet) for å gi en følelse av romfartøyets størrelse. Ridley Scott følte imidlertid at det fortsatt ikke virket stort nok. Han fikk sine to sønner, samt en av sønnene til en kameramann, spille rollene til skuespillerne i enda mindre drakter, så romskipet skulle se enda større ut fra avstand. Den samme teknikken ble brukt i scenen hvor mannskapet oppdager det døde romvesenet i det forlatte romskipet. Barna kollapset nesten av varmen i drakten, og innebygde oksygensystemer måtte til for å hjelpe skuespillerne med å puste. Fire prikklike katter ble brukt til å spille Jones, mannskapets kjæledyr.Alien – den 8. passasjeren skulle egentlig ende med at Ripley sprengte «Nostromo» og kom seg unna i nødfarkosten. Ridley Scott ville imidlertid ha en «fjerde akt» hvor Ripley oppdager at romvesenet har kommet seg inn i nødfarkosten, og er nødt til å konfrontere den. Han la fram dette forslaget til 20th Century Fox, og forhandlet fram flere penger på budsjettet så de kunne spille inn scenen i løpet av noen ekstra dager. Scott ville at romvesenet skulle bite av Ripleys hode og loggføre de siste hendelsene i stemmen hennes, men produsentene mente at skapningen måtte dø i slutten av filmen.
Filmklippingen og etterarbeidet av Alien varte i omtrent 20 uker. Terry Rawlings arbeidet som filmklipper, og hadde jobbet med lydklipp på Ridley Scotts debutfilm Duell. Scott og Rawlings redigering hadde som mål å gi filmen et rolig tempo; slik ville de bygge opp spenning til de mer skremmende scenene. Rawlings har sagt: «Jeg tror vi oppnådde det ved å holde handlingen saktegående – morsomt nok – siden det er helt annerledes fra de fleste filmene i dag. Og jeg tror tregheten skapte de øyeblikkene hvor man ble redd. Når det var gjort kunne man gå så fort fram som man ville, for da hadde du allerede sugd publikumet inn i et hjørne og angrepet dem, så å si.» Førsteutkastet av filmen varte i over tre timer, men de klippet ned resultatet til litt under to timer.En scene som ble klippet vekk fra filmen var under Ripleys flukt fra «Nostromo» hvor hun møter på Dallas og Brett som delvis har blitt pakket inn i en kokong av romvesenet. Dan O'Bannon hadde tenkt at scenen skulle illustrere Brett som skulle bli til et romvesenegg, og Dallas som skulle bli holdt i nærheten for å bli vert for det nye romvesenet når egget klekket. Scenografen Michael Seymour har sagt at Dallas hadde blitt «et slags romvesenfôr», mens medprodusenten Ivor Powell mente at «Dallas ble funnet i skipet som et egg, fortsatt i live». Scott har sagt at «de gjennomgår en metamorfose, de forandrer seg til...blir fortært, antar jeg, av hva enn romvesenets organisme er...til et egg». Scenen ble klippet vekk delvis fordi det ikke så realistisk ut, men også fordi det bremset tempoet i Ripleys flukt. Tom Skerritt, som spilte Dallas, har sagt at det ikke ville være hensiktsmessig for Ripley å snakke med Dallas, og at det ville ødelegge litt av tempoet. En forkortet versjon av scenen ble inkludert på Laserdisc-utgivelsen av filmen, samt på nyutgivelsen i 2003.
Lydsporet til Alien – den 8. passasjeren ble komponert av Jerry Goldsmith, dirigert av Lionel Newman, og fremført av National Philharmonic Orchestra. Ridley Scott ville ha japanske Isao Tomita som komponist for lydsporet, men 20th Century Fox ønsket en mer kjent komponist. Goldsmith ønsket å skape en følelse av romantikk og lyrisk mystikk i filmens første scener, og la dette bygges opp gjennom filmen til en stemning av spenning og frykt. Scott mislikte imidlertid Goldsmiths hovedmelodi for filmen, og komponisten måtte omskrive låten. En annen uenighet gjaldt filmklipperen Terry Rawlings valg om å bruke Goldsmiths komposisjoner fra tidligere filmer, blant annet en melodi fra Freud: The Secret Passion, samt å bruke et utdrag fra Howard Hansons Symphony No. 2 («Romantic») til rulleteksten.Scott og Rawlings likte de midlertidige lydsporene som de hadde brukt under redigeringen av filmen, og bearbeidet derfor selv mange av Goldsmiths bidrag. I noen scener lot de også de midlertidige lydsporene bli stående. Goldsmith har senere sagt at «jeg gikk på en måte i motsatt retning av filmskaperne.» Likevel roste regissøren Goldsmiths filmmusikk, og kalte den «full av mørk skjønnhet» og «svært truende, men nydelig». Lydsporet ble nominert til en Golden Globe for beste originalmusikk, en Grammy Award for beste filmmusikk og en BAFTA-pris for beste originalmusikk. Musikken ble utgitt som et musikkalbum i flere versjoner og med forskjellige spor. Nettsiden Allmusic har beskrevet musikken som «lange, lyriske passasjer brutt opp av foruroligende klanglige effekter».Her er sporlisten til det opprinnelige musikkalbumet utgitt i 1979 av musikkselskapet 20th Century Records. Alle låtene er komponert av Goldsmith.
Filmens første forhåndsvisning for 20th Century Fox' representanter i St. Louis var plaget med lydproblemer og fikk liten respons fra publikum. En påfølgende forhåndsvisning i Dallas gikk betydelig bedre, og lokket fram frykten hos publikum. Filmklipperen Terry Rawlings beskrev det som «den mest utrolige forhåndsvisningen» han hadde vært på, og påsto at folk skrek og løp ut av kinosalen. To ulike filmtrailere ble lansert. Den ene bestod av skiftende stillbilder fra filmen med Jerry Goldsmiths lydspor fra Logan's Run, mens den andre brukte testopptak av et hønseegg med Goldsmiths Alien-musikk i bakgrunnen. Filmen hadde visninger i en rekke amerikanske byer i våren 1979, og ble markedsført med taglinen «I verdensrommet kan ingen høre deg skrike» (In space no one can hear you scream).
Filmen fikk aldersgrensen R i USA, som vil si at alle under 17 år måtte ha følge av en foresatt for å kunne se filmen. I Storbritannia vurderte British Board of Film Classification å gi aldersgrensen AA, som vil si at alle som var fylt 14 år kunne se filmen, men flere mente det var for lavt. 20th Century Fox ville ha en høyere aldersgrense for å promotere Alien som en grøsserfilm. BBFC ga etter, og ga aldersgrensen X, som betyr at alle som var fylt 18 år kunne se filmen. Statens Filmkontroll i Norge ga filmen en 16 års-aldersgrense etter at de klippet vekk flere av scenene. Ved nyutgivelsen i 2003 fikk den 15 års aldersgrense med begrunnelsen «Denne science fiction-klassikeren får 15-årsgrense på grunn av urovekkende stemning og sterke skrekkfilmeffekter.»Alien hadde première i USA 25. mai 1979, og i Norge 13. november. Filmen hadde ingen formell premièrefest, men ved Grauman's Egyptian Theatre i Hollywood var det utstilt mange modeller og rekvisitter. Religiøse aktivister satt fyr på modellen som framstilte romvesenskjelettet i filmen, og mente det var djevelens verk. I Storbritannia hadde filmen première på Edinburgh internasjonale filmfestival 1. september 1979,; offisiell kinopremière i Storbritannia var ellers 13. januar 1980.Filmen ble en kassasuksess, og lå i overskudd på fire millioner i august 1980. Kildene er uenige om filmens totale inntjening over tid; en kilde oppgir 104 mill. dollar, en annen 203 mill. dollar (til sammen for begge kinoutgivelsene).
I forbindelse med utgivelsen av Alien ble det utgitt en rekke produkter for å markedsføre filmen. Blant disse var Alan Dean Fosters romanutgave av filmen, som ble utgitt i både voksen- og barneversjoner. Det amerikanske tegneseriemagasinet Heavy Metal publiserte en tegneserieversjon av filmen som het Alien: The Illustrated Story, i tillegg til en årskalender for 1980 som hadde Alien – den 8. passasjeren som tema. To bak-scenen-bøker ble utgitt i 1979 for å reklamere for filmen: The Book of Alien inneholdt produksjonsbilder og detaljer om filmproduksjonen, mens Giger's Alien inneholdt mange av H.R. Gigers konseptillustrasjoner for filmen. Et musikkalbum med lydsporet ble utgitt på LP med deler av Jerry Goldsmiths filmmusikk, mens hovedmelodien ble utgitt som en singel i 1980. En 12-tommers høy skalamodell av romvesenet ble utgitt av Model Products Corporation i USA og av Airfix i Storbritannia. Leketøysforretningen Kenner lagde også actionfigurer av romvesenet. De utga også et brettspill hvor spillerne skulle komme seg til nødfarkosten, mens romvesenene lusket rundt i «Nostromo»s korridorer og luftsjakter. Offisielle romvesenkostymer ble utgitt i forbindelse med halloween i oktober 1979. Senere har det også blitt laget flere videospill basert på filmen.
Da Alien – den 8. passasjeren ble utgitt, fikk den blandet mottakelse. Noen kritikere som vanligvis mislikte science fiction, som for eksempel Barry Norman fra BBC, var fornøyd over hva filmen klarte å oppnå. Andre derimot, var ikke: Anmeldelsene til Variety, The New York Times og Verdens Gang var lunken eller negativ (VG ga imidlertid en positiv anmeldelse da den ble utgitt på nytt i 2003). VG ga terningkast 2, og kalte filmen kjedelig. «Det er hevet over enhver tvil at «Alien» er en fremragende film – rent teknisk. Skuespillerne gjør en upåklagelig innsats og spenningsnivået er jevnt stigende. Men den er ufyselig.» Både Variety og The New York Times kritiserte rollefigurene i filmen, med unntak av Sigourney Weavers rolletolkning.Filmkritikerne Gene Siskel og Roger Ebert kritiserte filmen i 1980 under en episode av TV-programmet Sneak Previews. Ebert kalte den «i bunn og grunn bare en intergalaktisk spøkelseshistorie på et romskip», og en av flere science fiction-filmer som var «en skuffelse» sammenlignet med Star Wars, Nærkontakt av tredje grad og 2001: En romodyssé. Han mente imidlertid at scenen hvor «Nostromo»s mannskap undersøker småplaneten var «virkelig nyskapende». Til tross for den negative anmeldelsen, ble filmen senere anmeldt til fire av fire stjerner, samt inkludert i Eberts liste Great Movies.
Alien – den 8. passasjeren vant Oscar for beste visuelle effekter under utdelingen i 1980, men ble også nominert til beste scenografi. Filmen vant Saturn Awards for beste science fiction-film, beste regi (Ridley Scott) og beste kvinnelige birolle (Veronica Cartwright), og ble ytterlige nominert til beste kvinnelige hovedrolle (Sigourney Weaver), beste sminke (Pat Hay), beste spesialeffekter (Brian Johnson og Nick Allder) og beste manus (Dan O'Bannon). Filmen ble nominert til sju BAFTA-priser: Beste filmmusikk (Jerry Goldsmith), beste kostymedesign (John Mollo), beste filmklipp (Terry Rawlings), beste scenografi (Michael Seymour), beste mannlige birolle (John Hurt), beste lyd (Derrick Leather, Jim Shields og Bill Rowe) og beste nykommer (Weaver). Kun Seymour, Leather, Shield og Rowe vant i sine respektive kategorier. Ellers vant filmen en Hugo Award for beste dramapresentasjon, og ble nominert til Golden Globe og en Grammy for Goldsmiths lydspor.
Alien – den 8. passasjeren har blitt utgitt på en rekke ulike videoformater siden den først kom ut i 1979. Den første utgivelsen var en Super-8-versjon på 17 minutter som kun fungerte på projektorer. Filmen ble også utgitt på både VHS og Betamax til utleie. Flere VHS-utgivelser ble etter hvert solgt enkeltvis og som samlebokser. Den ble også utgitt på LaserDisc og Videodisc med bortklipte scener og kommentarspor som bonusmateriale. Etter hvert som oppfølgerne til filmen ble utgitt, ble det stadig nye utgivelser av filmen. Alien – den 8. passasjeren ble utgitt på DVD for første gang i 1999, både enkeltvis og i en samleboks med de tre oppfølgerne. I forbindelse med nyutgivelsen i 2003 kom det ut nye versjoner av filmene, og disse ble utgitt på DVD. Utgivelsen ble nominert til blant annet en Saturn Award og en Satellite Award for beste DVD-samling. I 2010 kom alle filmene ut på Blu-ray. Ved 35 års-markeringen av filmen i 2014 kom nok en utgivelse, og bokversjonen av filmen ble sluppet ut på nytt.
Kort tid etter at filmen var lansert sa produsenten David Giler at de ønsket å lage en oppfølger til filmen. Filmplanene ble imidlertid skrinlagt på grunn av et lederbytte hos filmselskapet 20th Century Fox. I 1983 begynte arbeidet med oppfølgeren, med James Cameron som regissør. Filmen Aliens hadde premiere i 1986. I denne filmen møter hovedpersonen Ellen Ripley lite sympati for det hun hadde opplevd i Alien. Til sin skrekk oppdager hun at det er etablert en forskningsbase på den lille planeten hvor de hadde funnet romvesenet 57 år tidligere. Den tredje filmen, Alien 3, ble utgitt i 1992. Den gjennomgikk flere omskrivninger, og hadde flere regissører før David Fincher fikk jobben. I denne oppfølgeren krasjlander Ripleys romskip på en fengselsplanet, og med seg har hun en ubuden gjest.Ettersom Ripley døde i tredje film, var det få som forventet en Alien 4. Likevel satte filmselskapet i gang arbeidet på en ny oppfølger, med Joss Whedon som manusforfatter. Franske Jean-Pierre Jeunet regisserte filmen, og Alien: Oppstandelsen ble utgitt i 1997. Handlingen foregår ombord på romskipet USM «Auriga» hvor man forsker på romvesenene. Det viser seg at romvesnene er for sterke til å bli holdt fanget. Rollefiguren Ripley ble en rød tråd i serien, og Sigourney Weaver var den eneste skuespilleren som gjentok rollen i alle de fire filmene. Rollen ble et heltinneikon, og mange anser henne som filmhistoriens beste heltinne.Weaver, Scott og Cameron var alle interessert i en femte film, men andre filmprosjekter kom stadig i veien. I juli 2009 offentliggjorde 20th Century Fox at en forløper til Alien var på vei, med Scott som regissør. Filmen Prometheus ble utgitt i 2012. Den handler om en gruppe arkeologer som reiser gjennom universet i romskipet «Prometheus» på jakt etter tegn til liv i verdensrommet. Alien: Covenant fra 2017 er en oppfølger til Prometheus, og den foregår ti år etter «Prometheus»-ekspedisjonen. Koloniskipet «Covenant» oppdager et ubebodd paradis, men det viser seg at medaljen har en bakside. I februar 2015 ble det offentliggjort at planene for en femte Alien-film var i gang, med Neill Blomkamp som regissør. Weaver takket også ja til å gjenta rollen som Ripley. Filmplanene ble imidlertid skrinlagt i mai 2017.Filmserien førte til et mediafranchise med bøker, tegneserier, videospill, leker og andre varer. Mange av disse gjaldt også Alien vs. Predator, en crossover mellom romvesenene i Alien-serien og udyrene fra filmen Predator – den usynlige fiende (1987) og dens oppfølgere. Crossoveren omfatter de to filmene Alien vs. Predator (2004) og Aliens vs. Predator: Requiem (2007). Handlingen i disse filmene foregår på 2000-tallet til forskjell fra Alien – den 8. passasjeren, som finner sted i år 2087 ifølge førsteutkastet av manuset.
I 2003 gav 20th Century Fox ut en samleboks for filmserien som også skulle inneholde nye versjoner av de fire filmene. Fox tok kontakt med Ridley Scott for å restaurere Alien – den 8. passasjeren. De foreslo også å ta med flere av de bortklipte scenene. Fire minutter med bortklipt materiale ble brukt til nyversjonen, og Scott fjernet fem minutter fra andre scener for å fortgang i filmen. Versjonen ble omtrent ett minutt kortere enn kinoversjonen fra 1979. De fleste endringene var små, som for eksempel forbedring av lydeffektene. Scenen hvor Ripley støter på Dallas og Brett under flukten hennes fra «Nostromo» ble også lagt til. Den nye versjonen fikk en kinoutgivelse i oktober 2003, og ble markedsført som Alien – The Director's Cut. I forbindelse med de nye versjonene ble det i tillegg laget en rekke nye kommentarspor og dokumentarfilmer. I ettertid har Scott sagt at han fremdeles foretrekker kinoversjonen fra 1979.
Alien har påvirket science fiction- og skrekkfilmsjangrene, både på kort og langt sikt. Filmkritikeren Roger Ebert har kommentert denne påvirkningen: «Alien – den 8. passasjeren (...) er en mye smartere film enn oppfølgerne. Rollefigurene (og publikumet) er genuint nysgjerrige på denne merkelige livsformen. Dessverre har imitatorene bare lært seg filmens spenningseffekter, ikke nysgjerrigheten.»I kjølvannet av filmens suksess begynte en rekke filmskapere å imitere elementer fra filmen. Flere kopierte også tittelen. En av de første eksemplene på dette var The Alien Dead (1979), som fikk fastsatt tittelen sin rett før premieren, for å flyte på Aliens suksess. Skrekkfilmen Contamination (1980) het egentlig Alien 2, men filmselskapet 20th Century Fox tok kontakt med filmens regissør Luigi Cozzi og ba han endre tittelen. Denne filmen hadde en del åpenbare likheter med Alien – den 8. passasjeren: Lignende skapninger, som kommer fra egg og som klekkes ut gjennom menneskers brystkasser. En uautorisert italiensk-britisk-amerikansk oppfølger, som het Alien Terror (også kjent som Alien 2), ble utgitt i 1980. Andre science fiction-filmer som lånte elementer fra Alien – den 8. passasjeren var blant annet Forbidden World (1982) og Xtro (1982).
Kritikere har analysert Alien – den 8. passasjerens seksuelle overtoner. Barbara Creed analyserte filmen i 1990, og kalte romvesenet en «monstrøs-feminin framstilling av en urmoder». Ximena Gallardo C. og C. Jason Smith har sammenlignet skapningens angrep på Kane med en voldtekt. De sammenlignet også «chestburster»-scenen med «en slags voldelig fødsel», og mente at monsterets falliske hode og drapsteknikk bidrar til filmens seksuelle overtoner. Thor Joachim Haga fra det norske filmnettstedet Montages kalte filmen «en oppvisning i freudiansk nytelsesestetikk». Han skrev at den «presenteres så skjevt og så skremmende at det setter oss i kontakt med fortrengte traumer – monsteret fødes direkte fra magen og tar livet av sin mor/far i prosessen, monsteret angriper ved å skyte ut en fallos-lignende munn og ”voldtar” sine ofre til døde». Ifølge Haga var scenen hvor Dallas, Kane og Lambert undersøker det forlatte romskipet spesielt framtredende:
Feministiske analytikere her pekt på Ripleys rolle som en gjennombrudd for feminisme i filmer. James H. Kavanagh skrev analysen «Feminism, Humanism, and Science in Alien», og mente at filmen opererer som «et feministisk statement på et symbolsk nivå som unngår både bagatellisering, erfaringsmessig fordømmelse av menn (...) og enkel fordømmelse av seksualitet og seksuell tiltrekning.» Kavanagh skrev at filmen kan anses som postfeministisk i bildet av forholdene mellom menn og kvinner i «Nostromo»s mannskap. «Det er sterke og svake kvinner og menn på romskipet, men kvinnens rett til å påta seg autoritet er ikke engang et spørsmål, autoritet og makt er avstått til personer uavhengig av kjønn, utelukkende med hensyn til posisjon og funksjon.» Feministkritikeren Judith Newton skrev i analysen «Feminism and Anxiety in Alien» at filmen tilbyr «en utopisk fantasi om kvinnefrigjøring, en fantasi om økonomisk og sosial likhet, vennskap og kollektivitet mellom middelklassens kvinner og menn.»Analytikere har også påpekt filmens røtter i eldre verk. Flere mener den har tematiske likheter med tidligere science fiction-filmer som Tingen fra en annen verden (1951) og It! The Terror from Beyond Space (1958), og andre skrekkfilmer fra 1970-tallet, som for eksempel Haisommer (1975) og Halloween (1978). Den britiske forfatteren David A. McIntee peker på likheter mellom filmen og en episode av Doctor Who; «The Ark in Space» (1975). I denne episoden forekommer et insektlignende romvesen som legger egg i menneskenes kropper, larvene spiser seg etter hvert ut av menneskene. McIntee så også fellestrekk med oppbyggingen i H.P. Lovecrafts Vanviddets fjell. Både O'Bannon og H.R. Giger har sagt at de lot seg inspirere av Lovecrafts arbeid. Mange kritikere fant likheter med to av historiene i A.E. van Vogts science fiction-roman The Voyage of the Space Beagle (1950). Romanen består av fire deler; «The Black Destroyer» skildrer et kattelignende vesen som herjer med mannskapet i et romskip, mens «Discord in Scarlet» forteller om et romvesen som planter parasittiske egg i kroppen til besetningsmedlemmer for deretter å klekke dem og spise seg selv ut. Van Vogt anla et søksmål mot 20th Century Fox angående likhetene, men saken ble avgjort ved et forlik utenfor rettssalen.
Alien – den 8. passasjeren har fått mye ros fra filmkritikere i ettertid, spesielt for å være realistisk og for sitt (den gang) enestående rustne og skitne miljø. Den amerikanske nettsiden Rotten Tomatoes kalkulerer med at 97 % av totalt 89 anmeldelser var positive, mens den tilsvarende nettsiden Metacritic kalkulerer med at 83 % av 22 anmeldelser var positive. I 2003 økte interessen for filmen da den ble utgitt på den nye versjonen «The Director's Cut». Til tross for å ha gitt den en dårlig anmeldelse i 1980, var Alien – den 8. passasjeren en del av Roger Eberts liste over historiens beste filmer i 2003. Han kalte filmen «den mest innflytelsesrike moderne actionfilmen noensinne», og roste tempoet, atmosfæren og omgivelsene:
Birger Vestmo fra Filmpolitiet var fornøyd: «Skuespillerne er supre, lyden tøff, musikken stemningsskapende, effektene sjokkerende, handlinga er tett og spennende og filmen fører deg til et fryktelig skummelt sted der du ikke nødvendigvis ønsker å være, men turen dit er en avhengighetsskapende skrekk-rus!» Han roste også filmen for å holde seg «sprekere, skumlere og mer spennende enn mange av de nye grøsserne på kino». Eirik W. Alver fra Dagbladet ga også filmen en positiv anmeldelse: «[Filmen] er et stjerneeksempel på god historiefortelling, rettlinjet og økonomisk, og praktisk talt kjemisk fri for unødig staffasje og utenomsnakk. Uhyggen ligger ikke i effektene, men i den klaustrofobiske stemningen.» Forfatteren David McIntee har rost filmen for å være tilpasset flere folkegrupper: «Tilhengere av Hitchcockske thrillere liker den fordi den er humørsyk og mørk. Tilhengere av gørr liker den på grunn av «chestbursteren». Science fiction-fansen elsker den for de tekniske science fiction-elementene. Menn elsker den for overlevelseselementet, og kvinner elsker å ikke være det hjelpeløse offeret.»I 2002 ble Alien – den 8. passasjeren inkludert i National Film Registry, et utvalg av filmer til bevaring i det amerikanske nasjonalbiblioteket Library of Congress, filmer som regnes som «kulturelt, historisk og estetisk betydningsfulle». Det amerikanske filminstituttet rangerte filmen som den syvende beste science fiction-filmen i historien i listen AFI's 10 Top 10, en fjernsynsspesial som rangerte ulike filmer i ti klassiske filmsjangere. Listen var basert på en undersøkelse med 1500 filmskapere, kritikere og historikere. Samme år ble filmen rangert som den trettitredje beste filmen noensinne av Empire, basert på en undersøkelse med 10 200 lesere, kritikere og fagfolk fra filmbransjen. Dagbladet har også kåret filmen til den nest beste skrekkfilmen gjennom tidene (etter Psycho), basert på brukeranmeldelser hos filmdatabasen Internet Movie Database.
Charles de Lauzirika (regissør) (2003). The Beast Within: The Making of Alien. Los Angeles: 20th Century Fox.  Dokumentarfilm,  3 timer. The Beast Within på Internet Movie Database.
Gallardo C., Ximena og C. Jason Smith (2004). Alien Woman: The Making of Lt. Ellen Ripley. Continuum. ISBN 0-8264-1569-5
McIntee, David (2005). Beautiful Monsters: The Unofficial and Unauthorized Guide to the Alien and Predator Films. Surrey: Telos Publishing Ltd. s. 10–44, 208, 251, 258–260. ISBN 1-903889-94-4.
(en) Manuset til filmen. Ikke alle scener som er omtalt ble brukt i kinoversjonen.