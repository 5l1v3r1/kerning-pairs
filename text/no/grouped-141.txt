
The Boondock Saints er en actionthriller fra 1999, skrevet og regissert av Troy Duffy. Hovedpersonene i filmen spilles av Sean Patrick Flanery og Norman Reedus som tvillingene Connor og Murphy McManus. De to irske brødrene blir "lovløse" etter at de dreper to medlemmer av den russiske mafiaen i selvforsvar. McManus-brødrene tror at de er på et oppdrag fra Gud, og sammen med deres venn David Della Rocco prøver de å fjerne all ondskapen i Boston – som blant annet inkluderer den russiske og italienske mafiaen. I mellomtiden prøver FBI-agenten Paul Smecker, spilt av Willem Dafoe, å finne ut hvem som begår drapene.
Filmen ble ikke sluppet på kino i etterkant av Columbine-massakren og ble kun vist på noen få skjermer før den ble tatt av plakaten og gitt ut på dvd. Filmen fikk middelmådige anmeldelser, men har idag en kultstatus blant fans.

The Cabin in the Woods er en amerikansk skrekkomedie fra 2012, regissert av Drew Goddard i sin regidebut. Filmen ble produsert av Joss Whedon, som også skrev manus med Goddard. Kristen Connolly, Chris Hemsworth, Anna Hutchison, Fran Kranz, Jesse Williams, Richard Jenkins og Bradley Whitford spiller i hovedrollene. Filmen handler om en gruppe studenter som bestemmer seg for å tilbringe en helg sammen på en hytte i skogen. Plutselig blir de angrepet av en zombiefamilie, som i virkeligheten blir fjernstyrt av forskere i et underjordisk laboratorium.
Goddard og Whedon, som tidligere hadde arbeidet sammen på TV-seriene Buffy, vampyrenes skrekk og Angel, skrev manuset for å «revitalisere» slasher-filmsjangeren og for å lage en generell satire over den nye sjangeren «torturporno». Innspillingen foregikk i Vancouver fra mars til mai 2009 med et budsjett på 30 millioner dollar. Den skulle egentlig ha blitt sluppet i februar 2010 av Metro-Goldwyn-Mayer og United Artists, men ble skrinlagt på grunn av finansielle problemer. I 2011 kjøpte Lionsgate rettighetene til filmen, som fikk sin premiere på festivalen South by Southwest i Texas 9. mars 2012. Kinopremieren i Norge var 11. mai 2012.
Filmen fikk god kritikk, og vant en Saturn Award for beste skrekkfilm. Den har, på bakgrunn av sin kritiske anvendelse av klisjeer og arketyper i skrekkfilmsjangeren, blitt gjenstand for flere akademiske analyser som har vurdert filmen som en metakommentar til hele sjangeren.
Whedon har i intervjuer dels beskrevet filmen som et «kjærlighetsbrev» og ett «særdeles elskverdig hatbrev» til hele skrekkfilmsjangeren. Han og Goddard følte at sjangeren hadde degenerert etter introduksjonen av «torturporno» på 2000-tallet, en undersjanger av splatterfilmen som skildrer store mengder vold og sadisme. Eksempler på filmer i denne sjangeren er Saw (James Wan, 2004), Hostel (Eli Roth, 2005) og The Human Centipede (Tom Six, 2009).
Whedon har uttalt at han med filmen forsøkte å vise «hva [jeg] elsker og ikke elsker med skrekkfilmer». Han fortalte at han selv likte blandingen av suspens og skrekk, samt det å identifisere seg med karakterene og deres overlevelsesinnstinkt. Han regner seg imidlertid ikke som en tilhenger av narrative påfunn, som filmkarakterers irrasjonelle og «idiotiske» atferd, som kun er laget for å drive frem handlingen. Goddard bifallt ham i den vurderingen.
I et underjordisk laboratorium diskuterer teknikerne Gary Sitterson (Richard Jenkins) og Steve Hadley (Bradley Whitford) sine planer for et mystisk ritual. En lignende operasjon i Stockholm endte i fiasko. Skoleelevene Dana Polk (Kristen Connolly), Holden McCrea (Jesse Williams), Marty Mikalski (Fran Kranz), Jules Louden (Anna Hutchison) og Curt Vaughan (Chris Hemsworth) skal tilbringe helgen på en øde hytte i skogen som Curt leier av en venn. På veien til hytta møter de en skummel mann på en bensinstasjon (Tim De Zarn). Mannen fraråder dem å kjøre videre, men de ignorerer advarselen hans og fortsetter mot hytta. Fra laboratoriet blir hytta fjernstyrt av Gary og Steve, som forgifter ungdommene med gasser. Gassene hindrer dem i å tenke rasjonelt, og øker lystene deres. Avdelingene i laboratoriet avholder en veddekonkurranse om hva slags monster som vil angripe vennegjengen. De diskuterer også andre, internasjonale oppdrag som har mislykket.
Da kjellerlemmen plutselig åpner seg, går vennegjengen ned for å se hva som er der nede. Der finner de mange merkelige gjenstander, blant annet dagboken til Patience Buckner, en ung jente som ble mishandlet i hytta av sin sadistiske familie. Dana leser latinske uttrykk fra dagboken, som ved et uhell tilkaller Patiences zombiefamilie. Steve bruker feromoner til å få Curt og Jules til å ha sex ute. Der blir de angrepet av zombiene, og Jules blir halshugget. Curt rømmer, og forteller om zombiene til de andre. Marty finner overvåkningselektronikk i hytta før han plutselig blir angrepet av en zombie. Ansatte ved laboratoriet får vite at oppdraget i Japan også ble en fiasko, noe som betyr at deres oppdrag er menneskehetens siste håp.
Dana, Curt og Holden forsøker i flykte i bobilen, men Gary får tunnelen til å kollapse for å hindre flukten. Curt prøver å hoppe over fjellkløften med motorsykkelen for å finne hjelp på den andre siden, men kræsjer inn i et kamuflert kraftfelt. Han faller ned i kløften og dør. Holden og Dana innser at hva de opplever er iscenesatt, og går tilbake til bobilen. På vei tilbake til hytta blir Holden dolket i ryggen av en zombie, og bobilen styres ned i en elv. Dana svømmer i land, og blir også angrepet av en zombie. I laboratoriet feirer de ansatte det vellykkede oppdraget nå som Dana er den eneste overlevende.
Gleden i laboratoriet er kortvarig, når de får en telefonsamtale fra «The Director» om at Marty fremdeles er i live. Marty redder Dana, og viser henne veien til en gjemt heis under bakken. De tar heisen ned til laboratoriet, og oppdager en stor samling monstre innelåst i bur. Dana kobler de ulike monstrene til gjenstander de så nede i kjelleren, og innser at gjenstandene bestemmer hvilke monstre som slippes løs. Marty og Dana jages av sikkerhetsvaktene, og trykker på en knapp som slipper fri alle monstrene.
Etter hvert kommer Dana og Marty ned til et gammelt tempel hvor de møter prosjektlederen «The Director» (Sigourney Weaver). Hun forteller dem at det holdes ritualer over alt i verden hvert år for å tilfredsstille «The Ancient Ones», ondskapsfulle guddommer som lever under jordoverflaten; én av dem under laboratoriet. Ved å ofre mennesker holdes disse gudene i sjakk. Hver region har sitt eget ritual, og den amerikanske versjonen er drapet på fem arketypiske ungdommer fra slasher-filmen: ludderet (Jules), sportsidioten (Curt), akademikeren (Holden), tåpen (Marty) og jomfruen (Dana). Drapsrekkefølgen er vilkårlig så lenge ludderet dør først, og jomfruen dør sist, eller overlever. «The Director» oppfordrer Dana til å skyte Marty, slik at hun kan fullføre ritualet og redde menneskeheten. Dana blir plutselig angrepet av en varulv, og Patience Buckner (Jodelle Ferland) myrder «The Director» med en øks. Dana og Marty bestemmer seg for at det ikke er verdt å redde menneskeheten, og deler en joint sammen før undergangen er et faktum. Plutselig våkner «The Ancient Ones» til live, og en gigantisk menneskelignende hånd ødelegger hytta og laboratoriet før filmen går i sort.
Kristen Connolly som Dana Polk, jomfrua. Dana er en skoleelev som blir med de andre vennene sine på hyttetur.
Chris Hemsworth som Curt Vaughan, sportsidioten. Han er kjæresten til Jules, og dør når han forsøker å hoppe over juvet.
Anna Hutchison som Jules Louden, hora. Jules er kjæresten til Curt, og må ifølge ritualet dø først.
Fran Kranz som Marty Mikalski, tåpen. Marty røyker hasj, som motvirker enkelte av laboratoriets kjemiske midler.
Jesse Williams som Holden McCrea, akademikeren. Holden er forelsket i Dana, og dør når han blir dolket i ryggen av fader Buckner.
Richard Jenkins som Gary Sitterson, en av teknikerne i laboratoriet som styrer det som skjer i hytteområdet.
Bradley Whitford som Steve Hadley, en av teknikerne i laboratoriet som styrer det som skjer i hytteområdet.
Amy Acker som Wendy Lin, en av teknikerne i laboratoriet som styrer det som skjer i hytteområdet.
Sigourney Weaver som «The Director», lederen av laboratoriet som sørger for at «The Ancient Ones» blir tilfredsstilt.
Brian J. White som Daniel Truman, en av de nye sikkerhetsvaktene på laboratoriet.
Amy Acker som Wendy Lin, en av teknikerne i laboratoriet som har kontroll over de kjemiske midlene.
Tim De Zarn som Mordecai, en av laboratoriets ansatte som har som oppgave å advare vennegjengen før de drar til hytta.
Jodelle Ferland som Anna Patience Buckner, en zombie fra familien Buckner som kommer til live når Dana leser dagboken hennes.
Innspillingen av The Cabin in the Woods begynte 9. mars 2009 i Vancouver i Canada med et budsjett på 30 millioner dollar. Den ble ferdig i mai 2009. Noen scener i filmen ble spilt inn i en av bygningene til British Columbia Institute of Technology. Scenograf Martin Whist var inspirert av Stanley Kubricks verk og har sagt: «Det er veldig høyteknologisk og industrielt, og det er en helt ny bygning [...] Jeg ville at [heisene] skulle være uten knapper for å gi følelsen av en forherliget fryktheis [...] Jeg ønsket at lobbyen skulle se litt utilitaristisk ut, moderne og og institusjonell [...] skarp og nesten karakterløs».Designeren David LeRoy Anderson fra sminkestudioet AFX Studios hadde hovedansvaret for monstrene i filmen. Alle monstrene i The Cabin in the Woods var hyllester til andre skrekkfilmer, blant annet Den sorte lagune (1954), Exorcisten (1973), Alien – den 8. passasjeren (1979) og Ringu (1998). Ifølge Anderson var monstrene en «hyllest til tingene som hadde påvirket [Drew Goddard] som ung». Zombiefamilien Buckner var de første som ble designet for filmen, og de ble inspirert av gamle, sepiafargede familieportrett. «[De] skulle se ut som om de trådte ut av et 100 år gammelt bilde».
David Julyan komponerte lydsporet til The Cabin in the Woods. Drew Goddard valgte ham basert på musikkarbeidet i skrekkfilmen The Descent – Nedstigningen. Julyan eksperimenterte med ulike lyder for filmmusikken, blant annet et «preparert piano, som jeg manipulerte i en sampler for å lage interessante tordenskrall, klanger og skrapelyder». Mordecai, mannen på bensinstasjonen som fraråder vennegjengen å dra til hytta, fikk sin egen låt. Når Dana går inn i hytta for første gang høres Mordecais sang i det fjerne, «som om hans tilstedeværelse som undergangens varsler fremdeles er med dem». Julyan ønsket å skille musikken på hytta fra musikken i laboratoriet. Lydsporet i laboratoriet er mer elektronisk og inneholder mer perkusjon og borduntoner. Flere av hyttescenene i filmen bygges opp til et klimaks, før det plutselig klippes til laboratoriet. For disse scenene komponerte Julyan musikk av økende styrke som brått går i stillhet.AllMusic var fornøyd med lydsporet og skrev at Julyan «bruker den første halvdelen til å bestemme stemningen og bygge opp spenning på låter som den spøkelsesaktige «The Diary of Patience Buckner» før han slipper helvetet løs. Så vekkes lydsporet til live igjen, fylt til randen med spennende oppbygninger og overraskende vendinger i «I Thought There'd Be Stars», og de skarpe strengeinstrumentene i «Whatever Happens, We Have to Stay Calm» tilbyr ikke annet.» Følgende er lydsporet til musikkalbumet The Cabin in the Woods: Original Motion Picture Soundtrack. Alle låtene er komponert av Julyan.
The Cabin in the Woods skulle egentlig ha premiere 5. februar 2010, men utgivelsen ble utsatt til 14. januar 2011 slik at den kunne bli konvertert til 3D. 17. juni 2010 offentliggjorde filmselskapet Metro-Goldwyn-Mayer at filmen skulle skrinlegges på ubestemt tid på grunn av finansielle problemer. Filmrettighetene ble solgt til Lionsgate, som annonserte at filmen skulle ha kinopremiere i USA 13. april 2012. The Cabin in the Woods hadde verdenspremière på festivalen South by Southwest i Texas 9. mars 2012, og kinopremiere i Norge 11. mai 2012.Filmen fikk aldersgrensen R i USA, som vil si at barn under 17 år må ha med seg forelder eller verge. Den fikk 15 års-aldersgrense i Storbritannia av British Board of Film Classification og i Norge av Medietilsynet. Medietilsynets begrunnelse var: «Store mengder "splatter"- og skrekkeffekter gjør at denne filmen får 15-årsgrense. Filmen frarådes ungdom under 15 år.» Filmen tjente 66, 5 millioner dollar på verdensbasis i billettinntekter og tilsvarende 495 037 dollar i Norge.The Cabin in the Woods ble utgitt på DVD og Blu-ray i september 2012. Videoutgivelsen inneholdt blant annet kommentarspor av Goddard og Whedon, og en dokumentarfilm om produksjonen. Forfatteren Peter Gallagher saksøkte Joss Whedon, Drew Goddard, Mutant Enemy Productions og Lionsgate i april 2015 for brudd på opphavsrett. Han mente at filmen stjal elementer fra boken The Little White Trip: A Night In the Pines. I september 2015 ble saken henlagt.
Filmen ble markedsført med taglinen «Du tror du kjenner historien.» (You think you know the story.). Den ble også markedsført med andre taglines som spilte på klisjeer innad skrekkfilmsjangeren: «Hvis du hører en merkelig lyd ute... ha sex» (If you hear a strange sound outside... have sex.), «Hvis en gammel mann advarer deg mot å dra dit... gjør narr av ham» (If an old man warns you not to go there... make fun of him.), «En sjarmerende, forlatt eiendom... solgt» (Quaint abandoned property... sold.) og «Hvis noe jager dere... del dere i grupper» (If something is chasing you... split up.). 17. april 2012 ble boken The Cabin in the Woods: The Official Visual Companion utgitt. Den inneholdt intervjuer, bilder og konseptillustrasjoner av monstre som ikke ble med i filmen. Tim Lebbon, Joss Whedon og Drew Goddard skrev også en bokversjon av The Cabin in the Woods, som inneholdt flere monstre, blant annet en minotaur og en hund med et alligatorhode.
Filmen fikk god kritikk. Den amerikanske nettsiden Rotten Tomatoes anslo at 92 % av totalt 257 anmeldelser var positive. Kritikernes konsensus er som følger: «The Cabin in the Woods er en forbløffende metabragd som er morsom, merkelig og skremmende – ofte alt på én gang». Roger Ebert fra Chicago Sun-Times ga filmen tre av fire stjerner og skrev at «The Cabin in the Woods er konstruert nesten som et puslespill som skrekktilhengere må løse. Hvilke konvensjoner blir det lekt med? Hvilke forfattere og filmer henvises det til? Er filmen i seg selv kritikk?» Peter Travers fra Rolling Stone var også fornøyd og ga filmen 3, 5 av 4 stjerner. Han roste rolleskildringene til Kristen Connolly og Fran Kranz; førstnevnte for å gi rollefiguren en «følelsesmessig nyanse». Manuset fikk jevnt over god kritikk for sin meta-refleksivitet, mens Goddards styrker som regissør var mer omdiskutert.Bergens Tidende ga filmen terningkast 5 og skrev at filmen «dekonstruerer sjangeren. Den bringer også inn et snedig metaperspektiv, der Sitterson og kollega Hadleys roller får en billedlig funksjon, og hvor det gis plass for filosofering rundt spørsmålet om fri vilje. Hvilke andre skrekkfilmer greier det?» Birger Vestmo fra Filmpolitiet ga filmen terningkast 4 og kalte den «en artig vri på den klassiske hyttegrøsseren». Han ønsket seg imidlertid «mer karismatiske skuespillere» og mente at den burde skremt mer. Terje Eidsvåg fra Adresseavisen var også fornøyd. Han skrev at «det originale ligger i å koble det selvrefererende skrekkopplegget fra Skrik med storebror-ser-deg-opplegget i The Truman Show [...] og så fylle opp med referanser fra siste tiår med blodsprutende skrekk. [...] Som vulgær, rå sommerskrekk med smartness og et visst raffinement er The Cabin in the Woods et bra tilskudd til sjangeren.» Britt Sørensen fra Bergens Tidende kåret filmen til filmårets beste grøsser.
The Cabin in the Woods vant en Saturn Award for beste skrekkfilm. Joss Whedon og Drew Goddard ble også nominert til en Saturn Award for manuset. Filmen ble nominert til en Critics' Choice Movie Award for beste science fiction- eller skrekkfilm, men den gikk til Looper. Whedon og Goddard ble i tillegg nominert til en Hugo Award for arbeidet.
Gerry Canavan, professor ved Marquette University, har skrevet analysen «“Something Nightmares Are From”: Metacommentary in Joss Whedon’s The Cabin in the Woods» for The Whedon Studies Association. Han sammenlignet filmen med Whedons science fiction-serie Dollhouse, og kalte det «en metafiktiv imitasjon av skrekkfilmens overgrep og overskridelser, og også av Hollywood generelt, med filmatiske mareritt som til slutt blir vist å være sublimerte uttrykk for de avskyelige grusomhetene tvunget på unge ofre av en skummel kader siden tidenes morgen». Canavan skrev at filmen skifter fra «et velkjent skekkfilm-tablå med blod og lik» til «en politisk-etisk undersøkelse av appellen og kostnadene av denne typen vold, før den endelig spør oss (...) hva skal slike fæle fortellinger være godt for i utgangspunktet».Canavan mente at The Cabin in the Woods som film forsøkte å ta hele sjangeren på alvor, og i det være et bidrag til hybridsjangeren kalt arthouse horror («kunstfilmskrekk»). Han siterer den østerrikske Michael Haneke og danske Lars von Trier som regissører som har forsøkt dette tidligere. I dette ligger det, ifølge Canavan, en iboende konflikt, i og med at kunstfilmer «krever» en interpretasjon, mens sjangerfilmer – i dette tilfelle skrekkfilm – eksisterer uavhengig av slik analyse. Han skrev at filmen gjør et forsøk på dette ved «å sette to parallele narrativ ved siden av hverandre»: ett upstairs (ovenpå) og det andre downstairs (nedenpå). I det første narrativet finner vi vennegjengen, «tenåringer med kjente arketyper som vi kjenner til fra utallige skrekkfilmer (sportsidioten, hora, jomfrua, tåpen, akademikeren), og som besøker det typiske skrekkstedet, en hytte i skogen.» I det andre finner vi de ansatte ved laboratoriet. Handlingen i laboratoriet sammenlignet han med filmproduksjon hvor ungdommene er de «uvillige skuespillerne», og prosjektlederen «The Director» er filmregissør. Han mente at de øvrige ansatte på laboratoriet var produksjonsarbeidere for skrekkfilmen som utspiller seg. Jobben gjør de for å beskytte seg mot «et bedøvet publikum bestående av uforståelige monstre som eksisterer utenfor filmverdenen, og som har uransakelige begjær som er drivkraften bak all denne volden – oss, filmens seere».Ifølge skrekkfilmens spilleregler må ludderet (Jules) dø først, men før hun kan bli «straffet» må hun synde. Hvis ungdommene ikke bryter moralen kan de ikke straffes, «som også er tilfellet i skrekkfilmer generelt; voldssystemet fungerer bare når en legitim svikt gjør at ofrene 'fortjener' lidelsen». I Jules' tilfelle er denne synden å være naken foran Curt. Mannlige laboratorieansatte flokker seg rundt filmskjermen for å se kroppen hennes. Canavan har kalt dette et «selvbevisst bokstavelig eksempel» på «det mannlige blikk», et begrep om fremstillingen av verden og kvinner fra et maskulint ståsted, hvor kvinner fremstilles som objekter for den mannlige nytelsen. Han har sagt at de ulike seergruppene for Jules' synd «signaliserer filmens flere fortellingsnivåer»:
De mannlige laboratorieansatte, som ser på henne i storskjerm («det mannlige blikk»).
Filmens faktiske publikum i kinosalen.Etter at Jules dør kan de gjenværende ungdommene (sportsidioten, akademikeren, tåpen og jomfrua) dø i vilkårlig rekkefølge så lenge jomfrua (tilsvarende «final girl») dør sist. Hun må heller ikke nødvendigvis dø, så lenge hun lider. «Skrekkfilmens formalistiske livløshet er her omgjort til et ritual: vi trenger å se det samme presentert på nytt og på nytt. Hvis ritualet varierer, slår magien feil, og seeren vil gjøre opprør. Kjernen i ritualet er brutal lidelse, spesielt lidelsen og utnyttelsen av unge mennesker, både i handlingene til Hollywood-filmer og når det gjelder filmenes produksjon og distribusjon i den virkelige verden».Dana påkalte zombiefamilien ved å lese latin fra en dagbok; andre kjellergjenstander ville påkalt andre uhyrer. Ifølge Canavan spiller dette på skrekkfilmenes forsøk på mangfold, som til syvende og sist ikke viker fra den vanlige skrekkfilmdramaturgien: (1) en skummel advarsel, (2) de grenseløse drapene på birollene, og (3) seieren eller nederlaget til «final girl» (den siste overlevende jenta).  «I filmen ser vi denne strukturen utspille seg på begge sider av handlingen: både ungdommene og de ansatte i laboratoriet ignorerer Mordecais advarsel, noe som utløser masseslakt og kulminerer i «final girl»s kamp om liv eller død (Dana fra hytta, Sigourney Weavers «The Director» fra laboratoriet)». På slutten av filmen bestemmer Dana og Marty seg for å la verden gå til grunne. Canavan mente at «The Ancient Ones» er et speilbilde på menneskeheten selv: «når [gudene] stiger opp fra overflaten for å anrette sitt kaos på verden, er det ikke annet enn våre egne hender som prøver å ta tak i oss».
(en) Kategori:The Cabin in the Woods – bilder, video eller lyd på Wikimedia Commons

The Chasm er et mexikansk death metal-band som ble dannet i Mexico by i 1992. Da bandet ble startet opp spilte de death/doom metal, men gikk etter hvert over til å spille death metal. I dag har bandet flyttet til USA, og holder til i Chicago.

The Curse of Frankenstein er en britisk grøsser-film fra 1957 fra Hammer Film Productions. Dette var Hammer Films første fargefilm, og den første i en lang serie av Frankenstein-filmer. Dens verdensomspennende suksess ledet til flere oppfølgere, og studioets nye versjoner av Dracula (1958) og Mumien (1959).
Filmen ble regissert av Terence Fisher og hovedrolleinnhaverne var Peter Cushing og Christopher Lee. Lee og Cushing gikk fra denne filmen inn i lange filmkarrierer.
I denne versjonen av Mary Shelleys berømte historie, får «Baron Victor Frankenstein» stor suksess i ung alder og har «Paul Krempe» (Robert Urquart) som sin veileder. Ettersom «Victor» vokser opp, blir disse gode venner, og samarbeider etterhvert om baronens vitenskapelige eksperiment. 
Innspillingen av The Curse of Frankenstein begynte 19. november 1956 på Bray Studios med en scene med «Baron Frankenstein».
Universal kjempet hardt mot at Hammer Film skulle duplisere aspektene av deres Frankenstein-film fra 1931, så nå var det opp til make-up artist Phil Leakey å designe et nytt utseende for monsteret uten sammenliknbarhet til det originale monsteret, spilt av Boris Karloff, skapt av Jack Pierce.
The Curse of Frankstein er viktig av mange årsaker. Filmen startet Hammer Films grøsser-film-tradisjon. Den markerte også begynnelsen på en gotisk periode i kinoene på begge sider av Atlanterhavet, med paralleller til den økende populariteten av Universals Frankenstein- og Dracula-serier på 1930-tallet. Graden av gørr og vold var ny og mye debattert på den tiden. Den har vært foregangsfilm for de moderne grøsserfilmene.

The Rebels: «Whole Lotta Shakin'/Rebel Rouser» (Dave Williams/Duane Eddy/Lee Hazlewood), (Whole Lotta Shakin'/Rebel Rouser)
The Beatniks: «Stumblin' Guitars» (Svein Finjarn/Stein Jordbrånen), (Flickorna i Småland/Stumblin' Guitars)
Jumbo: «U.F.O» (Freddy Lindquist/Leif Jensen/Svein Finjarn/Tore Syvertsen), (U.F.O/Writing That Neck)
New Jordal Swingers: «Tango i Chicago» (Finjarn/Tylden/Ivar Hovden), (Rock Machine/En tango i Chicago)

The Free State of Jones er et amerikansk krigsdrama fra 2016. Filmen er skrevet, regissert og medprodusert av Gary Ross, og har Matthew McConaughey, Gugu Mbatha-Raw, Keri Russell og Mahershala Ali i hovedrollene. Filmen tar for seg den virkelige historien om hvordan konføderasjonsdesertører vendte seg imot konføderasjonen under den amerikanske borgerkrigen. 
Etter å ha overlevd slaget om Corinth under den amerikanske borgerkrigen, leder Newton Knight (Matthew McConaughey), en fattig bonde fra Mississippi, en gruppe med konføderasjonsdesertører i Jones County som er imot slaveri og vender dem imot konføderasjonen. Knight gifter seg også med en tidligere slave, Rachel, og etablerer dermed for første gang et samfunn med blandede raser i regionen.

The Last Man er en tidlig apokalyptisk science-fiction-roman av Mary Shelley, som ble først publisert i 1826. Boken forteller om en verden i nær framtid rammet av pest. Romanen ble skrevet i perioden som fulgte etter hennes mann Percy Bysshe Shelleys død.
Ettersom fortellingen hadde handling satt til det 21. århundre var den av stor innflytelse på utviklingen av engelsk science-fiction, spesielt da H.G. Wells, Olaf Stapledon, og mindre åpenbart, Arthur C. Clarke.
I 2002 begynte Vertigo comics å utgi en tegneserie kalt «Y: The Last Man» som er løst basert på konseptet unnfanget av Mary Shelley.

The Open Championship, uoffisielt også kalt British Open, er det eldste av de fire store mesterskapene i golf. Hvert år arrangeres turneringen av en velrenommert golfklubb i Storbritannia, men den administreres imidlertid alltid av Royal & Ancient Golf Club of St. Andrews. Den spilles alltid på en linksbane.
The Open spilles i juli som golfsesongens tredje major, etter The Masters og US Open, men før PGA-mesterskapet. Turneringen har hatt offisiell status på PGA-touren siden 1995, som betyr at pengepremiene inngår på PGA-tourens pengeliste. I tillegg har alle turneringene før denne datoen blitt klassifisert som seire på PGA-touren med tilbakevirkende kraft, og listen over spillere med flest seire er blitt justert tilsvarende. Europatouren har alltid anerkjent The Open som en offisiell turnering.
The Open ble avholdt første gang 17. oktober 1860 på Prestwick Golf Club i Skottland. Åpningsturneringen var begrenset til profesjonelle spillere, og trakk til seg åtte golfere som spilte tre runder på Prestwicks dengang 12-hullsbane på én enkelt dag. Willie Park sr. vant med 174 slag, og slo dermed favoritten Tom Morris sr. med to slag. Året etter ble mesterskapet åpnet for amatører, og åtte av dem deltok, i tillegg til 10 profesjonelle.
Opprinnelig var vinnerens trofé et rødt lærbelte med sølvspenne, kalt The Challenge Belt. Det var ingen pengepremie de tre første årene. I 1863 ble det etablert et premiefond på 10 pund, som ble delt mellom den andre, tredje og fjerde beste profesjonelle spilleren, mens vinneren fortsatt bare fikk beholdte beltet i et år. I 1864 vant Tom Morris sr. den første vinnerpotten på 6 pund. Mesterbeltet ble avskaffet i 1870 da Tom Morris jr. fikk beholde det etter å ha vunnet mesterskapet tre ganger på rad. Det ble deretter erstattet av dagens trofé, pokalen The Claret Jug.
Prestwick Golf Club administrerte The Open fra 1860 til 1870. I 1871 samtykket klubben i å organisere turneringen i samarbeid med R&A og The Honourable Company of Edinburgh Golfers. I 1892 ble den fordoblet i lengde fra 36 til 72 hull, det vil si fire runder med det som da var blitt standard 18 hull. Samme år nådde premiefondet 100 pund. På grunn av det økende antallet deltagere ble det i 1898 innført cut etter to runder. I 1920 ble ansvaret for mesterskapet overført i sin helhet til R&A.
De første vinnerne var alle skotske profesjonelle golfere, som på den tiden arbeidet som greenkeepere, køllemakere og caddies for å spe på de beskjedne gevinstene fra turneringer. The Open har alltid vært dominert av profesjonelle, og amatører har kun tatt seks seire, alle mellom 1890 og 1930. Den siste av disse var Bobby Jones' tredje seier i The Open, som del av hans grand slam. Jones var en av fire amerikanere som vant The Open mellom første og andre verdenskrig – den første var Walter Hagen i 1922. Disse amerikanerne samt den franske vinneren i 1907, Arnaud Massy, var de eneste vinnerne som ikke var fra Skottland eller England frem til 1939.
Den første vinneren etter andre verdenskrig var amerikaneren Sam Snead i 1946. I 1947 vant Fred Daly fra Nord-Irland. Mens det har vært mange skotske og engelske vinnere, er Daly fortsatt den eneste vinneren fra øya Irland, og ingen walisere har noensinne vunnet. Ellers var mesterskapet i etterkrigsårene dominert av vinnere fra det britiske Samveldet, da sydafrikaneren Bobby Locke og australieren Peter Thomson sammen vant ni av elleve mesterskap fra 1948 til 1958.
En annen sydafrikaner, Gary Player, ble mester i 1959. Dette markerte innledningen av en ny æra i golf dominert av «The Big Three» – Gary Player, Arnold Palmer og Jack Nicklaus. Palmer deltok for første gang i 1960 da han kom på andreplass etter den forholdsvis ukjente australieren Kel Nagle, men han vant de to neste årene. Selv om han langtfra var den første amerikaneren til å vinne The Open, var Palmer den første landsmannen som mange amerikanere så vinne turneringen på fjernsyn, og hans suksess beskrives ofte som årsaken til at amerikanske golfspillere etterhvert gjorde The Open til en fast turnering på kalenderen. Naturligvis bidro også utbredelsen av transatlantiske flyreiser.
Nicklaus' seire i The Open kom i 1966, 1970 og 1978. Totalsummen på tre seire er faktisk ikke spesielt bemerkelsesverdig – Nicklaus vant hver av golfens tre andre majors flere ganger. Nicklaus var imidlertid svært dominerende gjennom hele 1960- og 1970-tallet. Han endte blant de fem beste 16 ganger, inkludert 7 andreplasser. Han innehar rekordene for flest runder under par (61) og flest totalsummer under par (14). På Turnberry i 1977 var Nicklaus innblandet i en av de mest berømte matchene i golfens historie, da hans duell med Tom Watson pågikk helt til siste slag før Watson gikk seirende ut av kampen for andre gang.
Watson vant The Open fem ganger, flere enn noen annen har siden 1950, men hans siste seier i 1983 markerte slutten på en periode med amerikansk dominans. De neste 11 årene var det kun én amerikansk vinner, mens de andre kom fra Europa og Samveldet. De europeiske vinnerne i denne perioden – spanjolen Seve Ballesteros, skotten Sandy Lyle (den første skotske vinneren på over 50 år) og engelskmannen Nick Faldo – var også lederskikkelser blant gruppen av spillere som fikk overtaket på amerikanerne i Ryder Cup på denne tiden.
I 1995 fikk The Open plass på PGA-tourens offisielle kalender. John Dalys seier samme år, som var en stor overraskelse selv om han hadde vunnet en major før, innledet en ny periode med amerikansk dominans. Tiger Woods tok sin første seier i The Open i 2000. I 2002 ble alle seire i The Open før 1995 retroaktivt anerkjent som seire på PGA-touren.
Startfeltet i The Open består av 156 spillere. Det er tre måter å kvalifisere seg på. Omtrent to tredeler av feltet består av ledende spillere som er direktekvalifisert. Resten av feltet består av spillere som kvalifiserer seg gjennom Local Qualifying og International Qualifying.
De 20 beste på pengelistene til PGA-touren og Europatouren forrige sesong. De fleste av disse spillerne er også blant de øverste på verdensrankingen.
Alle tidligere vinnere av The Open som ikke er eldre enn 65 år på turneringens siste spilledag.
De 10 beste spillerne i The Open foregående år.De andre kategoriene for direktekvalifisering sikrer at alle de store tourene er representert, og at det er noen amatørspillere med.
Fra 1860 til 1870 ble The Open organisert av og spilt på Prestwick Golf Club. Siden 1872 har turneringen alltid blitt spilt på et antall baner på omgang. I begynnelsen var det tre baner i turnus, nemlig Prestwick, St. Andrews og Musselburgh. I 1893 ble Royal St. George's og Royal Liverpool Golf Club invitert til å bli med i turnusen. Siden har flere andre klubber blitt med, mens noen få er sløyfet.
Laveste absolutte 72-hullsscore: 264, Henrik Stenson (68-65-68-63), 2016 (Royal Troon)
Laveste 72-hullsscore i forhold til par: -20, Henrik Stenson (68-65-68-63), 2016 (Royal Troon)
(en) Kategori:The Open Championship (golf) – bilder, video eller lyd på Wikimedia Commons

The Phantom of the Opera er en amerikansk filmmusikal fra 2004, regissert av Joel Schumacher. Filmen bygger på Andrew Lloyd Webber og Charles Harts musikal The Phantom of the Opera fra 1986, som igjen bygger på romanen Operafantomet av Gaston Leroux (1910). 
I hovedrollene er Gerard Butler i tittelrollen som det mystiske Operafantomet, Emmy Rossum som ungpiken Christine Daaé, Patrick Wilson som greven Raoul, Miranda Richardson som den hemmelighetsfulle Madame Giry og Minnie Driver som primadonnaen Carlotta Giudicelli. Handlingen dreier seg om Christine, som blir en besettelse for et vansiret musikalsk geni som bor under operahuset i Paris under navnet Operafantomet. Han tvinger operahusets eiere til å gjøre henne til den nye frontsopranen i huset. Samtidig blir Christines barndomsvenn Raoul forelsket i henne, men det vil Operafantomet sette en stopper for. Christine dras frem og tilbake mellom en mystisk affære med Operafantomet og et trygt kjærlighetsforhold med barndomsforelskelsen Raoul.
Planene for filmen ble offentliggjort allerede i 1989, men produksjonen ble ikke realisert før i 2002. Hele filmen ble spilt inn i Pinewood Studios, med miniatyrer og datagrafikk på den største og vanskeligste scenografien. Rossum, Wilson og Driver hadde musikkerfaring, mens Butler måtte få sangopplæring.  
The Phantom of the Opera hadde première i Storbritannia 10. desember 2004 og norgespremière 26. desember. Filmen tjente inn 154 millioner amerikanske dollar på verdenbasis, men fikk blandet omtale blant kritikere. De roste scenografien og skuespillet, men kritiserte manuskriptet og Schumachers regi. The Phantom of the Opera ble nominert til tre Oscar-priser under utdelingen i 2005; beste scenografi, beste kinematografi og beste sang («Learn To Be Lonely»). Den vant imidlertid ingen av dem. Låten «Learn to Be Lonely» var en ny sang som ble skrevet av Andrew Lloyd Webber utelukkende til denne filmen. Ellers var filmen også nominert til beste musikal eller komedie under den 62. Golden Globe-utdelingen.
Filmselskapet Warner Bros. kjøpte filmrettighetene til The Phantom of the Opera allerede i 1989, og ga Andrew Lloyd Webber ansvaret for å bestemme hvordan resultatet skulle bli. Til tross for oppmerksomhet blant anerkjente filmregissører, ble Lloyd Webber og Warner Bros. enige om at regien skulle falle på Joel Schumacher; Lloyd Webber var imponert over Schumachers musikkbruk i skrekkfilmen The Lost Boys (1987). Duoen skrev manuset sammen det samme året, mens Michael Crawford og Sarah Brightman ble valgt til gjenta rollene sine som Operafantomet og Christine fra den opprinnelige sceneproduksjonen. Innspillingen skulle begynne på Pinewood Studios i England i juli 1990 med et budsjett på 25 millioner dollar.Innspillingen av filmen ble imidlertid flyttet fra juli til november til både Babelsberg Studios i München, Tyskland og Barrandov Studios i Praha, Tsjekkia. Produksjonen ble avsluttet som følge av skilsmissen mellom Lloyd Webber og Brightman i januar 1990. «Alt hopet seg opp i oppgjør,» har Schumacher sagt. «Så ble karrièren min et faktum, og jeg ble veldig travel.» Som følge av dette ble alle planene for The Phantom of the Opera skrinlagt på 1990-tallet. Schumacher vurderte å gå tilbake til prosjektet i februar 1997, men valgte å prioritere filmene Batman Triumphant, Runaway Jury og Dreamgirls i stedet.Schumacher og Lloyd Webber tok opp igjen filmprosjektet i desember 2002. I januar 2003 ble det offentliggjort at Lloyd Webbers Really Useful Group hadde kjøpt filmrettighetene fra Warner Bros. i et forsøk på å produsere The Phantom of the Opera som en indiefilm. Som følge av dette måtte Lloyd Webber selv investere 6 millioner dollar. The Phantom of the Opera ble produsert med et budsjett på 55 millioner dollar. 15 millioner ekstra ble lagt til på markedsføringen, og brakte det endelige budsjettet opp til 70 millioner. Warner Bros. signerte ikke avtalen før i juni 2003, da de første skuespillerne ble hyret inn.
I 1919 holder det forfalne operahuset i Paris en auksjon hvor de selger gjenstander som er blitt funnet rundt omkring i bygningen. Pensjonisten Raoul kjøper en nedstøvet spilledåse formet som en ape med en persisk kappe som spiller på cymbaler. I løpet av auksjonen gjenkjenner Raoul sin gamle venn Madame Giry (Miranda Richardson), som han møtte på som ung. Hun er nå 50 år eldre enn sist han så henne. Den neste auksjongjenstanden er en ødelagt lysekrone som auksjonariusen forbinder med en hendelse tilknyttet «Operafantomet». Den er blitt restaurert, og gitt elektrisitet igjen. Idet de avdekker gjenstanden, glir den svarthvite filmstilen inn i farger, og seerne blir tatt tilbake i tid til 1870, da operahuset var i sin glanstid.
Operahusets to nye eiere, Richard Firmin (Ciarán Hinds) og Gilles André (Simon Callow), får en omvisning for å sette seg inn i hvordan huset fungerer. Ballettinstruktøren Madame Giry introduserer eierne til Christine Daaé (Emmy Rossum), en ung og talentfull sangerinne som korer i bakgrunnen. Unge Raoul (Patrick Wilson) blir også introdusert til eierne, og Christine gjenkjenner ham som barndomsforelskelsen sin. Under en øvelse faller en trebjelke ned fra taket og tar nesten livet av frontsopranen Carlotta Giudicelli (Minnie Driver), som umiddelbart blir sagt opp av  «Operafantomet» etter hendelsen. I mellomtiden forlater en mystisk skikkelse åstedet hvor trebjelken pleide å være. Han etterlater et brev signert «Operaspøkelset», som Madame Giry finner kort tid senere. «Operaspøkelset» er antatt å være et spøkelse som gjemmer seg i bygningens skjulte ganger, og som krever 20 000 francs i måneden av husets eiere. Han skal visstnok være til stede under hver eneste forestilling. Christine blir valgt til å fylle Carlottas plass, og når hun synger under åpningskvelden hører «Operaspøkelset» på henne gjennom veggene.
Under opptredenen hennes gjenkjenner Raoul henne fra barndommen, og han bestemmer seg for å finne henne. Etter opptredenen går Christine ned til et lite rom hvor hun tenner et lys for faren sin, som døde da hun var seks år gammel. Meg spør henne hvordan hun hadde lært å synge så pent, og hun svarer at hun hadde lært det fra «Musikkens Engel». Hun hadde aldri møtt denne skikkelsen, men hun var sikker på at faren hennes hadde sendt denne engelen til henne. I virkeligheten er denne engelen «Operaspøkelset», eller egentlig Operafantomet (Gerard Butler). Etterpå kommer Raoul og møter henne, og forteller Christine at han ønsker å ta henne med på et stevnemøte ut i byen, men hun avslår fordi hun sier at denne engelen ikke tillater det. Raoul hører ikke på henne og gjør klart et stevnemøte likevel. Når han har gått låser Operafantomet rommet, og begynner å synge til henne. Operafantomet viser seg i speilet hennes, og fører henne vekk. Samtidig slår Raoul på døren, og tror Christine blir kidnappet.
Christine følger med Operafantomet ned til hulen hans under operahuset. Han forteller henne at han elsker henne, og at han ønsker at hun skal elske ham tilbake. Han viser Christine en skulptur av henne selv iført en brudekjole, og på grunn av dette besvimer hun. Hun våkner igjen neste morgen til at han skriver ny musikk. Hun tar i nysgjerrighet av masken hans, men da dekker han for ansiktet med hendene. Han forlanger at Christine skal være med ham for alltid for å ha sett det grufulle fjeset hans, men bestemmer seg for å ta henne med tilbake. Samme morgen får de nye eierne mer å bryne seg på; «Operaspøkelset» truer dem til å betale den månedlige utgiften, og til å styre operahuset annerledes. Carlotta vender tilbake, og har fått en advarsel om å ikke synge rollen framfor Christine. Eierne ignorerer beskjeden, og lar Carlotta få rollen uansett, noe som fører til en visitt av Operafantomet.
Carlotta fortsetter å synge, men da stemmen hennes sprekker blir rollen gitt til Christine. Under ballettopptredenen blir Joseph Buquet (Kevin McNally), en av arbeiderne i operahuset, hengt av Operafantomet, og slengt ned mot scenegulvet til publikumets forskrekkelse. Christine gjemmer seg på taket sammen med Raoul. Hun tilstår at hun har sett Operafantomets ansikt, og at hun er redd for ham, men at hun også synes synd på han. Raoul forteller Christine at han elsker henne, og at han lover å beskytte henne. Christine forteller han at hun elsker ham tilbake. Operafantomet bevitner dette fra avstand, og blir hevngjerrig på Raoul.
Tre måneder senere blir et maskeradeball holdt i operahuset. Her viser Christine fram sin nye forlovelsesring. Nok en gang blir arrangementet avbrutt av Operafantomet, som forteller de tilstedeværende at han har skrevet et nytt musikkstykke, Don Juan Triumphant, som skal settes opp i operaen. Så snart Operafantomet oppdager Christines forlovelsesring, tar han den og forsvinner i en luke på gulvet. Raoul prøver å følge etter han, men blir stoppet av Madame Giry, som forteller ham om Operafantomets mørke fortid. Når hun var en liten jente gikk hun til et freakshow hvor de viste frem et deformert barn i et bur. Barnet ble slått mens alle så på og lo. Sirkusdirektøren avdekket så barnet for å vise frem det grufulle ansiktet hans. Kun Madame Giry syntes synd på ham. Hun var den siste som dro fra showet, og så at barnet kvelte sirkusdirektøren med et tau. Da politiet tok opp jakten på barnet, gjemte Madam Giry ham under operahuset, hvor han har gjemt seg siden.
Christine bestemmer seg for å besøke farens grav, men det hun ikke vet er at hun blir forfulgt av Operafantomet. Han forsøker å få henne tilbake ved å late som om han er farens engel, men Raoul stopper han. Raoul og Christine kommer seg unna, mens Operafantomet nok en gang må gå tomhendt hjem. Christine tilstår til Raoul at hun er redd for Operafantomet, og at han alltid vil prøve å få tak i henne. Raoul kommer på en plan om å bruke Operafantomets musikkstykke til å fange ham. Da operaen omsider får premiere, tar Operafantomet plassen til Ubaldo Piangi (Victor McGuire) i duetten med Christine. Hun forelsker seg i ham på nytt, men tar nok en gang av masken hans til forskrekkelse for publikumet. Operafantomet fanger Christine ved å velte lysekrona, og forårsaker brann i operahuset.
Operafantomet tar med Christine ned til hulen sin; Raoul får hjelp av Madame Giry til å følge etter. Fantomet beordrer Christine til å gifte seg med han. Hun prøver å overbevise ham om at hun ikke frykter styggheten i fjeset hans, men sinnet og villigheten hans til å drepe for å oppnå det han vil. Samtidig ankommer Raoul hulen, og Operafantomet binder ham fast og truer med å drepe ham om ikke Christine gifter seg med ham. Hun kysser fantomet for å vise ham at han ikke er alene i verden, og da innser han hva han har gjort. Han finner trøst i en liten spilledåse formet som en ape, og lar Christine og Raoul gå. Christine gir Operafantomet diamantringen sin for å huske henne. Så snart de har gått, forsvinner han gjennom en hemmelig passasje i hulen; han etterlater kun den hvite masken sin.
I 1919 besøker eldre Raoul graven til Christine; det viser seg at hun døde kun to år tidligere, i 1917 (63 år gammel). Det står skrevet «elsket kone og mor» på gravsteinen, noe som avslører at hun ble gift og hadde barn sammen med Raoul. Han legger spilledåsen på graven hennes, og legger merke til en rød rose bundet fast med et svart bånd (Operafantomets kjennetegn) og forlovelsesringen hans. Han innser at Operafantomet fortsatt er i live, og at han fortsatt elsker Christine.
Gerard Butler som Operafantomet, en mystisk skikkelse som dikterer eierne i operahuset i Paris, og som er hemmelig forelsket i Christine.
Emmy Rossum som Christine Daaé, en ung og talentfull sangerinne som korer i bakgrunnen på operaene. Hun er også barndomsforelskelsen til Raoul.
Patrick Wilson som Raoul, Vicomte de Chagny, en greve og økonomisk velgjører for operahuset. Han er også barndomsvennen til Christine.
Miranda Richardson som Madame Giry, ballettinstruktøren på operahuset, som overbeviser de nye eierne om at Christine skal få Carlottas rolle.
Minnie Driver som Carlotta Giudicelli, frontsopranen og primadonnaen i Operahuset. Sopranen Margaret Preece dubbet sangstemmen hennes.
Victor McGuire som Ubaldo Piangi, en av sangerne i operahuset som blir drept av Operafantomet.
Jennifer Ellison som Meg Giry, en av ballettdanserne i operahuset og Christines bestevenninne.
Kevin McNally som Joseph Buquet, en av arbeiderne i operahuset som blir fanget og hengt av Operafantomet.
Hugh Jackman ble tilbudt en opptaksprøve for rollen som Operafantomet, men måtte takke nei fordi det kolliderte med filmen Van Helsing. «De ringte meg og spurte om jeg var tilgjengelig,» har han sagt. «Antageligvis rundt 20 andre skuespillere også. Jeg var dessverre ikke tilgjengelig. Så det var leit.» Filmselskapet ønsket John Travolta i rollen, mens spanske Antonio Banderas ble også vurdert. Banderas hadde rollen i spesialprogrammet Andrew Lloyd Webber: The Royal Albert Hall Celebration i 1998. Produsenten Andrew Lloyd Webber har sagt: «Vi trengte noen som har en litt rock and roll-ømfintlighet i seg. Han må være litt røff, litt farlig; ikke en vanlig sanger. Christine blir tiltrukket av Operafantomet fordi han er på den riktige siden av fare.» Regissøren Joel Schumacher lot seg imponere over Gerard Butlers rolletolkning i actionfilmen Dracula 2000 (2000). I forkant av opptaksprøven sin, hadde ikke Butler noen profesjonell sangerfaring, og hadde kun tatt fire sangtimer før han sang «The Music of the Night» til Lloyd Webber.Katie Holmes begynte å arbeide med en sangpedagog til rollen som Christine Daaé, og var favoritt i mars 2003. Hun ble erstattet med den trente sopranen Anne Hathaway. Hun måtte imidlertid trekke seg fra rollen siden innspillingen kolliderte med produksjonen til Prinsesse på prøve 2 - Kongelige forviklinger, som hun var forpliktet til å spille i. Hathaway ble da erstattet med Emmy Rossum. Rossum hadde erfaring fra Metropolitan Opera, og hadde sunget der siden hun var sju år. Hun utformet forholdet mellom Operafantomet og Christine etter kjærlighetsparet Suzanne Farrell og George Balanchine. Patrick Wilson fikk rollen som Raoul basert på arbeidet hans på Broadway. Minnie Driver, som hadde rollen som den egoistiske primadonnaen Carlotta, viste tendenser til stilarten camp i rolleskildringen sin. Ciarán Hinds fikk rollen som  Richard Firmin til tross for lite sangerfaring, på bakgrunn av samarbeidet hans med  Schumacher på filmen Veronica Guerin (2003). Lloyd Webber og Schumacher hadde fra starten av planlagt å ha unge og relativt ukjente skuespillere i nøkkelrollene.
Filmen ble spilt inn over en periode fra 15. september 2003 til 15. januar 2004. Det ble tatt i bruk åtte lydtette scener hos Pinewood Studios, mens operahuset (Palais Garnier i Paris) ble bygget utendørs. Kun halve bygningen ble bygget, mens resten ble konstruert i etterarbeidsfasen med CGI-effekter og skalamodeller produsert av Cinesite. Horisonten som kan ses i «All I Ask of You»-scenen ble komponert med malte bilder. Det ble laget tre lysekroner for filmen. Den opprinnelige lysekrona kostet 1,3 millioner dollar og veide 2,2 tonn, mens Cinesite lagde en egen miniatyrlysekrone for scenen hvor den går i bakken. De satte av en egen dag for innspillingen av denne scenen. Det ble i tillegg laget en tredje med elektriske lys for åpningscenen.Scenografen Anthony Pratt lot seg påvirke av den franske arkitekten Charles Garnier, som hadde designet Palais Garnier, så vel som Edgar Degas, John Singer Sargent, Gustave Caillebotte, prerafaelittene og Dante Gabriel Rossetti. Regissøren Joel Schumacher ble inspirert av Jean Cocteaus Skjønnheten og udyret (1946), hvor det var en korridor hvor det stakk ut armer av veggene som holdt lysestaker. Dette ble tatt i bruk i filmen. Kirkegården i filmen var basert på de franske gravlundene Père Lachaise og Cimetière du Montparnasse.
The Phantom of the Opera var basert på musikalen med samme navn, hvor Andrew Lloyd Webber stod for komposisjonen og Charles Hart for sangtekstene. Richard Stilgoe gjorde bearbeidelser. I forbindelse med filmen ble det skrevet en helt ny sang, «Learn to Be Lonely», som ble sunget av Minnie Driver. Det ble utgitt to musikkalbum i forbindelse med filmen 23. november 2004, The Phantom of the Opera (Original Motion Picture Soundtrack) og The Phantom of the Opera (Original Motion Picture Soundtrack) [Expanded Edition]. Lydsporet nådde en 18.-plass på norske VG-lista Topp 40. Følgende er lydsporet til musikkalbumet The Phantom of the Opera (Original Motion Picture Soundtrack).
The Phantom of the Opera hadde kinopremière 10. desember 2004 i Storbritannia, og 22. desember 2004 i USA. Den tjente inn til sammen 158 225 796 amerikanske dollar på verdensbasis, og 51 225 796 dollar i USA. Filmen gjorde det veldig godt i noen utenlandske land, som for eksempel Japan, hvor den tjente inn 4,2 milliarder japanske yen (tilsvarende 35 millioner dollar). I Japan var den dessuten årets niende mest sette film. The Phantom of the Opera ble utgitt 26. desember 2004 i Norge, og tjente inn 73 259 dollar i løpet av den første helgen, og totalt 886 703 dollar. Medietilsynet i Norge ga filmen en 11-års-aldersgrense med følgende begrunnelse. «Denne operafilmen får 11 år med bakgrunn i noen dramatiske scener så som henging, kvelning, fektescener og brann i operaen.» Filmen ble senere utgitt på DVD, VHS og Blu-ray. Den var i tillegg en av de første filmene til å bli utgitt i det nå utgåtte filmformatet HD DVD.
Filmen fikk blandet kritikk. Den amerikanske nettsiden Rotten Tomatoes kalkulerte med at 32 % av totalt 167 anmeldelser var positive. Ifølge siden er kritikernes konsensus som følgende: «The Music of the Night har truffet en sur tone: Kritikerne kaller filmatiseringen av Andrew Lloyd Webbers populære musikal teatralsk, kjedelig og med mangler av både romantikk og fare. Likevel har noen rost filmen for sitt rene spetakkel.» Roger Ebert fra Chicago Sun-Times var positiv, og ga filmen 3 av 4 stjerner. Han skrev at «Schumacher tappert har tatt i havn denne tarveligheten og produsert en film jeg er glad for å ha sett. (...) Jeg medgir at Emmy Rossum, som bare er 18 år og som synger sine egne sanger og bærer filmen, er et fenomenalt talent, og jeg ønsker henne alt det beste».
Birger Vestmo fra Filmpolitiet kalte filmen «en flott filmopplevelse», og skrev at sangene «hever filmen til en høyere divisjon. Joel Schumachers film er flott å se på, men kanskje litt for tro mot sceneversjonen.» Han antydet at filmen ville blitt bedre med «Baz Luhrmanns ekstravagante galskap og intensitet», men konkluderte med at The Phantom of the Opera var en «solid musikal», og ga terningkast 5. Borghild Maaland fra Verdens Gang ga filmen terningkast 4, og kalte det «filmet teater, som til fulle poengterer historiens melodramatiske innhold.» Hun kalte Rossum et funn som korjenta Christine Daaé, men mente at Gerard Butler manglet «den sanglige stemmeprakt» i den tilsvarende tolkningen som Operafantomet.Inger Bentzrud fra Dagbladet ga terningkast 3, og skrev at «totaliteten er så overpyntet og overdrevet at man mister følelsen med menneskene i historien». Hun skrev at Schumacher ikke ga filmversjonen «noen nødvendig distanse», og at «scenografiplanet [til] filmen funker dårligst. Her er så mye kitsch at det kunne blitt camp, men det mangler ethvert snev av humor (...) det blir nesten i overkant melodramatisk.»
The Phantom of the Opera ble nominert til tre Oscar-priser under den 77. Oscar-utdelingen; Anthony Pratt og Celia Bobak ble nominert til prisen for beste scenografi, mens John Mathieson ble nominert til beste kinematografi. Begge prisene gikk imidlertid til dramafilmen The Aviator. Andrew Lloyd Webber og låtskriveren Charles Hart ble i tillegg nominert til Oscar-prisen for beste sang for den nyskrevne låten «Learn to Be Lonely», men den gikk til «Al otro lado del río» fra Motorsykkeldagbøkene. Samme sang ble også nominert til den tilsvarende Golden Globe-prisen under utdelingen i 2005. Under den samme prisutdelingen var Emmy Rossum nominert til en pris for beste kvinnelige hovedrolle i en musikal eller komedie, men den gikk til Annette Bening. Filmen var også nominert i kategorien for beste musikal eller komedie.Rossum vant i tillegg en Saturn Award og en Young Artist Award for rolleskildringen sin i filmen. Filmen ble også nominert til ytterligere to Saturn Awards; prisen for beste action-, eventyr- eller thrillerfilm, og beste kostyme (Alexandra Byrne). Den var nominert til elleve priser under Satellite Awards-utdelingen i 2005, men vant ingen. Rossum, Gerard Butler, Patrick Wilson og Minnie Driver ble alle nominert for tolkningene sine, mens de andre nominasjonene var for beste musikal eller komedie, beste sang, beste kinematografi, beste lyd, beste scenografi, beste kostyme og beste filmatisering.

The Pretenders er et britisk-amerikansk rockeband etablert i 1978. De lanserte sitt første studioalbum i 1980, som etter hvert ble solgt i over én million kopier i USA. 

The Queen Is Dead er det tredje studioalbumet med den britiske gruppa The Smiths, og blir av mange sett på som deres beste album.
Albumet kom på åttendeplass da musikkbladet NME kåret tidenes beste album i 2003. Da Aftenposten Aften gjorde det samme i 2000 kom albumet på 40.-plass. På Rolling Stones liste over tidenes 500 beste album, kom The Queen Is Dead på 216.-plass. Albumet er kategorisert som en klassiker av musikkavisen Panorama.
Omslaget er et bilde av den franske skuespilleren Alain Delon fra Alain Cavaliers film L'Insoumis fra 1964. I filmen spiller Delon en desertør fra den franske fremmedlegionen som skal kidnappe en kvinnelig advokat men som ender med å redde henne i stedet, og blir skadet. Bildet er kornet og tonet med grønt. Delon ligger på ryggen med hendene en litt ovenfor brystet sitt. Han stirrer opp og munnen hans er halvåpen.

The Rolling Stones er en engelsk rockegruppe dannet i 1962 av Mick Jagger, Keith Richards, Ian Stewart og Brian Jones.
Gruppen var i begynnelsen inspirert av amerikansk rhythm & blues, og tok navnet sitt fra en av  Muddy Waters' låter, Rollin' Stone. De fremførte i hovedsak materiale skrevet av andre artister frem til 1964, da de hadde sin første Jagger/Richards-komponerte slager med «Tell Me». Det var først med den neste singelen,«(I Can't Get No) Satisfaction», utgitt i mai 1965, at de fikk sin første nr. 1 og slo gjennom for fullt i USA.
Gruppens manager, Andrew Loog Oldham, forsto tidlig at det var smartere å lage en motpol enn en kopi, og var ansvarlig for deres image som et rufsete svar på The Beatles. Han var også ansvarlig for at pianisten Ian Stewart havnet i bakgrunnen fordi han angivelig ikke skal ha passet inn i gruppens image. Stewart fortsatte likevel å spille med gruppen, både på plater og konserter, helt frem til sin død i 1985.
The Rolling Stones har fra 1964 vært et av de mest innflytelsesrike bandene innen rocken, og da The Beatles ble oppløst i 1970, var det få som motsa dem når de kalte seg «The Greatest Rock and Roll Band in the World».
The Rolling Stones ble startet som resultat av at Brian Jones satte inn en annonse i bladet Jazz News i mai 1962, og som Ian Stewart svarte på. Noen dager senere ble de gamle skolekameratene Mick Jagger og Keith Richards med. De hadde tidligere gått på barneskole sammen, men hadde mistet kontakten. Da de tilfeldigvis møttes igjen på en togstasjon i 1961, ble Richards fascinert av platene som Jagger holdt i hånden.
Jones gav bandet navn, etter Muddy Waters-låten fra 1950 «Rolling Stone» og en verslinje i sangen «Mannish Boy». Dette skjedde over telefonen, da Jones skulle sette inn en annonse i Jazz News. Tidlig i karrieren spilte The Rolling Stones coverlåter av kjente artister som Chuck Berry, Bo Diddley, Screamin' Jay Hawkins, Muddy Waters, Larry Williams og Howlin' Wolf. De dekket sjangre som blues, rhythm and blues, country og rock.
Deres første album, som ble utgitt under navnet The Rolling Stones i Storbritannia, men som England's Newest Hit Makers i De forente stater, kom ut i 1964, og inneholdt klassikere som «Route 66» (originalt en Nat King Cole-låt, men det er Chuck Berrys versjon som ligger til grunn for Stones' innspilling), «I Need You Baby (Mona)» (Bo Diddley) og «Carol» (Chuck Berry). «Tell Me (You're Coming Back)» er den eneste låten på albumet som er signert Jagger/Richards. Enkelte låter var imidlertid signert Nanker Phelge, som var pseudonymet bandet brukte når låtene var skapt av gruppen som helhet.Albumet The Rolling Stones ble en umiddelbar suksess i Storbritannia, og ble et av de mest solgte albumene i 1964. Førsteplassen på hitlistene beholdt det i hele 12 uker. I De forente stater nådde England's Newest Hit Makers 11.-plass på hitlistene og solgte til gullplate.
De gav ut flere album de neste årene, både i Storbritannia og De forente stater, alle med stor suksess. I 1965 kom Out of Our Heads, som skulle bli deres siste album i Storbritannia med flertall av coverlåter. Den amerikanske utgivelsen av albumet inneholdt også slageren «(I Can't Get No) Satisfaction», som nådde førsteplassen på hitlistene både i Storbritannia, De forente stater og Norge. I Storbritannia ble den kun utgitt som singel, fordi det på denne tiden ikke var vanlig å gi ut låter både som singel og på album.
24. juni 1965 spilte The Rolling Stones i Messehallen på Sjølyst i Oslo.Da albumet Aftermath kom ut i 1966, besto det kun av egenproduserte låter. Albumet ble en stor suksess, og ble i 2002 kåret til det 108. beste albumet noensinne av Rolling Stone.
På denne tiden hadde det allerede begynt å slå sprekker i samholdet i bandet. Mens Brian Jones i starten fremsto som «leder» i gruppen, gikk det i større og større grad i retning av at Mick Jagger og Keith Richards tok over denne rollen ut over på 60-tallet, da de begynte å skrive egne låter med stor suksess. Jones følte seg tilsidesatt, og henfalt etter hvert til narkotikamisbruk. At Richards innledet et forhold til Jones' kjæreste, Anita Pallenberg, hjalp åpenbart heller ikke på.
Etter hvert ble narkotikamisbruk snarere regelen enn unntaket i bandet. I 1967 ble Keith Richards tiltalt for å ha tillatt bruk av narkotika i hjemmet sitt, mens Mick Jagger ble tiltalt for besittelse av amfetamin-tabletter. De ble dømt til henholdsvis tolv og fire måneders fengsel. Dommen ble imidlertid anket, og begge Stones-medlemmene slapp å sone.
Samme år gav de ut albumet Their Satanic Majesties Request, som var et forholdsvis utypisk Rolling Stones-album. Albumet var sterkt inspirert av såkalt psykedelisk rock. Det husket kanskje spesielt for at Bill Wyman for første og eneste gang fikk med en av sine låter på et Rolling Stones-album. «In Another Land» var hans komposisjon, og han sang også låten på utgivelsen. Man kan også høre John Lennon og Paul McCartney synge i låten «Sing This All Together (See What Happens)» (som ikke må forveksles med «Sing This All Together» fra samme album). Their Satanic Majesties Request ble ingen stor suksess, til tross for at det nådde tredjeplass på hitlistene i Storbritannia og andreplass i De forente stater. Mick Jagger beskrev senere albumet som «complete crap».
Hyllest-singelen laget for fansen som støttet Jagger og Richards gjennom narkotikasaken, var det mer trøkk over. «We Love You» ble likevel ingen «pang-hit», og Stones måtte virkelig prestere neste gang, for å holde på sitt ry som «the world's greatest rock 'n' roll band».
Stones skulle imidlertid komme sterkt tilbake. Med «Jumpin' Jack Flash» satte de alle kritikere på plass, og sørget for å holde på sitt ry. Singelen er fortsatt en av Stones' mest kjente låter. I 1968 ga de også ut Beggars Banquet, som regnes blant de ypperste av bandets utgivelser. Av de største slagerne på albumet, kan nevnes «Sympathy for the Devil» og «Street Fighting Man». Beggars Banquet ble Brian Jones' siste hele album. Han fikk sparken under innspillingen av Let It Bleed året etter, og døde kort tid etter. Mick Taylor tok over hans plass. Da Let It Bleed kom ut i slutten av 1969, spilte både Jones og Taylor på to låter hver. Albumet huskes også fordi det inneholdt den første låten der Keith Richards var hovedvokalist på en hel låt – «You Got the Silver». Siden har Richards sunget minst én låt på alle studioalbum med unntak av Sticky Fingers. Let It Bleed ble en suksess både i Storbritannia og De forente stater, og regnes i dag som ett av Stones' aller beste album.
Sticky Fingers, som kom ut i 1971, ble Mick Taylors første hele album som gitarist. Også dette albumet fikk svært god respons både fra kritikere og publikum. Åpningssporet «Brown Sugar» er en av de mest kjente og kjære Rolling Stones-låtene, og det er også en av dem som spilles mest på konserter. Mick Taylor hadde en aktiv rolle på dette albumet, kanskje spesielt på låten «Can't You Hear Me Knocking». Han ble likevel ikke kreditert som låtskriver på noen av låtene.
Bandets magnum opus kom imidlertid først året etter. Dobbeltalbumet Exile on Main St. regnes av mange som deres aller beste, og ble i 2002 kåret til det 7. beste albumet noensinne av Rolling Stone. Albumet var på topp på hitlistene stort sett verden over.
The Rolling Stones klarte ikke å følge opp suksessen fra Exile on Main St. I 1973 kom albumet Goats Head Soup, men det slo ikke helt an. Det huskes kanskje best for låten «Angie», som ble hevdet å omhandle David Bowies kone, men som var tilegnet Keith Richards' kjæreste, Anita Pallenberg.
Selv om denne perioden var starten på en nedtur dersom man ser på platene bandet gav ut, var Stones på topp live. Opptak fra Brussel 17. oktober 1973 regnes av mange som det ypperste av The Rolling Stones' konsertopptak. Spesielt Mick Taylors gitarsoloer og hans samspill med Keith Richards var imponerende.
Det neste albumet, It's Only Rock 'n Roll, kom i 1974. Det skulle vise seg å bli Mick Taylors siste album. Han trakk seg kort tid før innspillingen av Black and Blue startet, og innspillingen av dette albumet fungerte samtidig som audition for å finne Taylors erstatter. Valget falt til slutt på Ron Wood fra The Faces. Heller ikke dette albumet ble noen stor suksess, og selv om Stones fortsatt var populære gjennom hele 70-tallet, hevdet kritikerne at de var forbi toppen.
I 1977 kom Keith Richards igjen i problemer med styresmaktene, da han ble arrestert i Toronto og tiltalt for besittelse av heroin. Saken dro ut i ett år, men Richards slapp til slutt unna med å bli dømt til en betinget fengselsstraff på ett år spille en konsert til inntekt for veldedighet.
I 1978 kom albumet som tilbakeviste kritikernes påstander om at bandet var over toppen. Some Girls ble en enorm suksess, og fikk svært gode kritikker i pressen. Det regnes i dag av de fleste som det beste albumet siden Exile on Main St. Det viste også at Stones hadde evnen til å fornye seg i takt med tiden. Albumet var inspirert av strømningene i musikken på denne tiden, spesielt disco (på åpningssporet «Miss You») og punkrock (spesielt «Respectable» og «Lies»).
Samspillet mellom Ron Wood og Keith Richards imponerte spesielt på albumet. De hadde etter hvert utviklet et unikt samspill der de byttet på å spille rytme- og leadgitar. Spesielt kom dette godt til syne i balladen «Beast of Burden». Mick Jagger hadde også lært seg å spille gitar i løpet av 70-årene, noe som gav låtene en ekstra dimensjon når bandet kunne bruke tre gitarer, eksempelvis som på «Respectable».
«Miss You» ble den største slageren fra Some Girls, da den nådde henholdsvis første- og andreplass i De forente stater og Storbritannia. Også «Beast of Burden», «Respectable» og «Shattered» ble utgitt som singler og fikk gode mottakelser, om enn ikke like god som «Miss You».
Some Girls ble fulgt opp i samme stil av Emotional Rescue i 1980. Albumet ble en kommersiell suksess, men ble samtidig kritisert for å være et forsøk på å kopiere det foregående albumet. Til tross for kritikken, ble albumet det første av Stones siden Goats Head Soup til å toppe albumlisten i Storbritannia.
Tattoo You kom ut året etter, og fikk langt bedre kritikk. Det består primært av låter som ble til overs i tidligere innspillinger, enkelte helt tilbake til Goats Head Soup i 1973. Åpningssporet «Start Me Up» ble utgitt som singel en uke før albumet, og fikk en svært god mottakelse. Dette bidro i stor grad til at Tattoo You beholdt førsteplassen på albumlisten i De forente stater i ni uker. Også «Waiting on a Friend» og «Hang Fire» kom inn på Topp 20-listen i De forente stater. «Start Me Up» er fortsatt en av de mest populære Stones-låtene.
Etter Tattoo You kom det en ny nedtur for The Rolling Stones. Forholdet mellom Mick Jagger og Keith Richards haltet, og det gjorde ikke ting bedre at Ron Wood slet med narkotikaproblemer. Da Jagger inngikk en lukrativ avtale med plateselskapet om å gi ut soloalbum, følte Richards at Jagger var illojal, og forholdet deres forverret seg ytterligere.
Bandets første utgivelse etter Tattoo You mottok likevel gode kritikker. Albumet Undercover ble utgitt i 1983, men ble ingen publikumssuksess. I ettertid regnes det som et heller svakt Stones-album, noe også Mick Jagger selv har innrømmet. Ut over på 80-tallet ble det tydelig at Jaggers solokarriere gikk ut over bandet. Da Dirty Work kom ut i 1986, var det Keith Richards som sto bak mye av materialet. Albumet ble på ingen måte en suksess, og det hjalp heller ikke at Jagger avviste å dra på turné i forbindelse med utgivelsen fordi han heller ville arbeide med sin andre soloplate, samt fordi Charlie Watts var til behandling for alkoholproblemene sine. Forholdet mellom Jagger og Richards ble ikke bedre av dette, og da begge to gav ut album på egen hånd, kunne det se ut til at The Rolling Stones' 25 år lange karriere i praksis var over.
I 1989 samarbeidet imidlertid Jagger og Richard igjen om albumet Steel Wheels. At Jaggers solokarriere ikke gikk på langt nær så godt som forventet, bidro nok til dette. Steel Wheels var ikke på høyde med albumene fra storhetstiden, men fikk jevnt over gode kritikker og nådde andre- og tredjeplass på hitlistene i henholdsvis Storbritannia og De forente stater. I Norge nådde det førsteplass på VG-listen. Oppturen fortsatte samme år da bandet ble æret med å få innpass i Rock and Roll Hall of Fame. Platen ble fulgt opp med Steel Wheels/Urban Jungle-turneen i 1989 og 1990, som inkluderte to konserter på Valle Hovin stadion i Oslo, 6. og 7. august 1990.
I 1993 trakk Bill Wyman seg, men bandet valgte å fortsette som kvartett. Darryl Jones har spilt bass mer eller mindre fast siden, men har aldri fått status som fullverdig Stones-medlem. Han spilte bass på Voodoo Lounge, som kom ut i 1994, men da Bridges to Babylon kom i 1997, hadde Doug Wimbish tatt over. Jones kom imidlertid tilbake til den påfølgende turneen.
Både Voodoo Lounge og Bridges to Babylon fikk god respons fra både kritikere og publikum. Begge turneene svingte innom Valle Hovin stadion i Oslo, henholdsvis 9. juni 1995 og 2. august 1998. Den førstnevnte turneen ble imidlertid klart best mottatt. Både «You Got Me Rocking», «Out Of Tears» og «I Go Wild» ble radioslagere etter utgivelsen, og albumet vant i 1995 en Grammy-pris for beste rockealbum. Mange vil hevde at det er gruppens beste album siden Tattoo You. Bridges to Babylon solgte godt i Norge, og ble det foreløpig siste av gruppens album som nådde førsteplass på VG-listen.
I 2005 – åtte år etter Bridges to Babylon – kom endelig den etterlengtede oppfølgeren. A Bigger Bang ble godt mottatt av både kritikere og publikum, og regnes av mange som det beste siden Tattoo You i 1981. Likevel ble det ikke noen enorm kommersiell suksess, på samme måte som alle andre album etter Tattoo You. Albumet ble likevel nominert til Grammy for årets rockealbum. Ingen av singlene nådde høyt opp på hitlistene.
I forbindelse med utgivelsen av det nye albumet, la bandet også ut på en ny verdensturné, der de blant annet kom til Bergen for første gang i 2006.
Rolling Stones' offisielle nettsider meldte den 8. mai at Europa-turneen vil bli utsatt fordi Keith Richards trenger tid til å rekonvalesere etter en hjerneoperasjon. Richards ble skadet da han falt ned fra et palmetre 27. april mens han og Ron Wood plukket kokosnøtter på Fiji. Muligens skjedde ulykken i stedet i forbindelse med vannscooter-kjøring, begge årsaker har blitt oppgitt. Richards ble utskrevet fra sykehuset 11. mai, men vil oppholde seg på Fiji noe tid framover for oppfølgende kontroller . Endelige datoer er enda ikke satt, men det er klart at turneen vil starte i juni, i motsetning til den opprinnelige planen, som var at bandet skulle starte i Barcelona allerede 27. mai.I anledning den forlengede europaturneen av 2006, spilte bandet på Valle Hovin stadion, Oslo, 8. august 2007.
Darryl Jones – mer eller mindre fast bassist siden Bill Wyman gav seg i 1992. Likevel har han aldri fått status som fullverdig Rolling Stones-medlem.
Bobby Keys – spilte saksofon på flere innspillinger og konserter på 60- og 70-tallet. Deltok også på verdensturneen i 2006.
Jimmy Miller- Plateprodusent som produserte: Beggars Banquet(1968), Let It Bleed (1969), Sticky Fingers (1971), Exile On Main Street (1972), Goats Head Soup (1973). Mange av disse utgivelsene har blitt vurdert som noe av det beste bandet har lagd.
(en) Kategori:The Rolling Stones – bilder, video eller lyd på Wikimedia Commons
(en) The Rolling Stones – galleri av bilder, video eller lyd på Wikimedia Commons

The Show er en norsk humorserie med Otto Jespersen, Charlo Halvorsen og Stig Holmer som gikk på NRK i 1992. Anders Tangen (som Arnfinn Odden) hadde en fast birolle. Programmet var studiobasert og hadde norske kjendiser som gjester. Det var også noen musikalske bidrag, blant annet programledernes egne musikkvideoer. Serien inneholdt mye crazy-humor. Programmet gikk på fredagskvelder.
Programmet ble ingen seersuksess.En forkortet versjon av serien ble i 1993 sendt som det norske bidraget til Underholdningsfestivalen i Montreux.

The Sims 2 er et amerikansk livssimulasjonsspill utviklet av Maxis og gitt ut av Electronic Arts i 2004. I likhet med forgjengeren The Sims handler spillet om å kontrollere simmer (mennesker) som lever i en virtuell verden som minner mye om det virkelige liv. Spilleren bygger hus og fellesarealer som simmene beveger seg i, og følger dem i deres hverdagsliv. Spillet er åpent i den forstand at det ikke har noen definert slutt eller noe endelig mål spilleren skal nå.
Til forskjell fra forgjengeren tilbyr spillet imidlertid spilleren retning gjennom at simmene har ønsker, bekymringer og ambisjoner, men det er helt opp til spilleren om disse følges. Nytt fra The Sims er dessuten at simmene eldes og går gjennom seks livsstadier, fra nyfødt til gammel. Mens The Sims benyttet 2D-grafikk som bare gav en illusjon av dybde, er grafikkmotoren til The Sims 2 i ren 3D.
Spilleren kan lage sine egne nabolag med simmer fra grunnen av eller spille de tre som følger med spillet. Hyggenes er det samme nabolaget som følger med The Sims, men handlingen foregår 25 år senere. Ørkennabolaget Snålfoss er nært knyttet til det overnaturlige, og en av innbyggerne i Hyggenes skal ha havnet her etter å ha blitt bortført av romvesener. Simmene i nabolaget Veronavik bygger på figurer fra Shakespeares skuespill Romeo og Julie og En midtsommernattsdrøm.
Etter at The Sims 2 ble gitt ut til Windows i USA den 14. september 2004, ble det en umiddelbar suksess og solgte én million eksemplarer de ti første dagene, noe som den gang var rekord. The Sims 2 ble også godt mottatt av kritikerne og har en skår på 90 % hos GameRankings og Metacritic.
I etterkant ble det utgitt åtte utvidelsespakker som tilfører nye elementer i spillet, slik som dyr, vær og feriedestinasjoner, samt ni mindre «stæsjpakker». Spillet ble også gitt ut til Mac OS X og ulike konsoller i 2005. Per 2012 hadde spillet solgt i over 13 millioner eksemplarer på tvers av alle plattformer, hvilket gjør det til et av tidenes mestselgende videospill.
The Sims 2 er det andre spillet i The Sims-serien. Forløperen The Sims ble gitt ut i 2000, og en frittstående oppfølger, The Sims 3, ble utgitt i 2009. Denne ble i sin tur avløst av The Sims 4 i 2014.
Spillet tar utgangspunkt i det virkelige liv, og simmene har ulike interesser, mål og ambisjoner knyttet opp mot ting fra virkeligheten. En sim går gjennom flere livsstadier og kan gå på skole, arbeide, utvikle forhold til andre simmer, gifte seg, opparbeide nye ferdigheter og få barn. Det finnes samtidig enkelte overnaturlige elementer i spillet, slik som spøkelser, at en kan bli bortført av romvesener (som kan føre til graviditet hos menn), og at en sim blir hentet av mannen med ljåen når den dør. En vesentlig del av spillet består også av å bygge og innrede boliger og offentlige områder simmene kan bo i og oppholde seg på.De åtte utvidelsespakkene til spillet gir spilleren nye muligheter i tillegg til det som følger med i utgangspunktet. I The Sims 2: Livets skole (engelsk: The Sims 2: University) kan for eksempel simmene gå på universitet og ta utdannelse, mens The Sims 2: Uteliv (engelsk: The Sims 2: Nightlife) gir spilleren mulighet til å opprette egne sentrumsområder med nattklubber, barer og restauranter. Med hver utvidelsespakke følger det med et nytt overnaturlig vesen, for eksempel zombier, vampyrer, varulver og hekser.Simmene bor i nabolag som består av boligtomter og fellestomter. Sistnevnte type er offentlige områder hvor simmene kan handle matvarer, klær og møte andre simmer i nabolaget. Spilleren kan spille i de tre nabolagene som følger med spillet, eller lage sitt eget fra grunnen av.Simmene snakker som i forgjengeren The Sims det fiktive språket «simsk», som opptrer i flere av Maxis’ spilltitler. Valget om å bruke et rent kaudervelsk språk ble tatt fordi en fryktet et ekte språk ville virke trettende på spilleren. «Simoleoner» (symbol: §) er spillets valuta. Alle nye familier tildeles en viss sum penger til å kjøpe, bygge og innrede et hus for. Oppgraderinger utover dette må finansieres av midler tjent underveis i spillet. Den viktigste inntektskilden er å la tenåringer, voksne og eldre simmer ta seg ordinært arbeid.
Spillet består av fem hovedmiljøer: nabolagsmodus, lag-en-sim, byggemodus, kjøpemodus og levemodus. Når spillet startes, bes spilleren om å gå til eller opprette et nabolag. Spilleren kan deretter fra nabolagsmodus gå til lag-en-sim eller åpne en tomt for å redigere den eller, dersom det er en boligtomt, spille familien som måtte bo der. Når en tomt er lastet inn, kan spilleren bevege seg mellom byggemodus, kjøpemodus og levemodus. Levemodus er imidlertid bare tilgjengelig på fellestomter når disse besøkes av en familie fra en boligtomt.
I nabolagsmodus kan spilleren plassere ut tomme tomter av ulik størrelse samt selvbygde og medfølgende hus fra en katalog, tomter-og-hus-beholderen. I familiebeholderen ligger familier laget av spilleren i lag-en-sim og ferdiglagde familier som følger med spillet og utvidelsespakkene. I nabolagsmodus kan spilleren dekorere nabolaget med landemerker, flora, fauna og andre naturformasjoner, og det er fra nabolagsmodus spilleren kan få tilgang til tomter for å redigere eller spille familiene som bor på dem. Når et nabolag opprettes, kan spilleren velge mellom nabolagsmaler med forskjellig topografi. Eksempelvis kan nabolaget være lokalisert langs kysten, ved en elv eller til fjells. Terrenget kan være enten frodig eller ørken, og med utvidelsespakken The Sims 2: Uteliv dessuten betong- eller jordaktig. Nabolagsmalene kommer ferdig med veier, og alle tomter må ligge inntil en vei. Med SimCity 4 kan spilleren lage sine egne nabolagsmaler.Med tre av utvidelsespakkene følger det med undernabolag som kan nås fra nabolagsmodus: universitetsområder (The Sims 2: Livets skole), sentrumsområder (The Sims 2: Uteliv), forretningsdistrikter (The Sims 2: Forretningsliv; engelsk: The Sims 2: Open for Business) og feriedestinasjoner (The Sims 2: Bon Voyage). Disse har også nabolagsmodus med tilsvarende funksjonalitet som (hoved)nabolaget.
I spillmodusen lag-en-sim kan spilleren opprette familier med inntil åtte simmer. En sim er enten mann eller kvinne og tilhører et av livsstadiene småbarn, barn, tenåring, voksen eller gammel. Et sjette livsstadium, baby, er bare tilgjengelig for simmer født i levemodus. I lag-en-sim kan spilleren konfigurere simmens utseende og personlighet – herunder ansiktsform, hår- og øyenfarge, frisyre, stjernetegn og klær til forskjellige anledninger. Det separate programmet The Sims 2: Body Shop, som følger med spillet, gir spilleren enda flere tilpasningsmuligheter samt mulighet til å lage egne klær. Alle simmer som er tenåring eller eldre, har én av ambisjonene familie, rikdom, kunnskap, romantikk eller popularitet; barn og småbarn har ambisjonen vokse opp.The Sims 2 har det mest raffinerte genetikksystemet i The Sims-serien, med recessive og dominante gener for hår- og øyenfarge. I lag-en-sim kan man om man har opprettet to voksne simmer, skape barn basert på disses gener, og som dermed ligner foreldrene; barn født av simmer i levemodus vil også bli opprettet på bakgrunn av foreldrenes gener. Videre kan en i lag-en-sim opprette familiebånd mellom simmene: ekte- og partnerskap, søsken- og foreldrerelasjoner. I levemodus vil disse relasjonene vises på et slektstre.Det følger med utvidelsespakkene større utvalg i klær og frisyrer samt flere tilpasningsmuligheter: I The Sims 2: Uteliv kan man velge en ny ambisjon, livsnytelse, og får mulighet til å definere hva simmen tiltrekkes av; med The Sims 2: Dyreliv (engelsk: The Sims 2: Pets) installert kan spilleren lage katter og hunder.Videre finnes det tredjeparts klær, frisyrer og annet som kan lastes ned fra uoffisielle fansider.
Inne på alle tomter er byggemodus og kjøpemodus tilgjengelig. I byggemodus består spillpanelet hovedsakelig av verktøy og objekter til å sette opp reisverket av et hus, mens panelet i kjøpemodus er en katalog av møbler og gjenstander til å innrede det ferdige huset med. I byggemodus har man for eksempel verktøy for å sette opp vegger, gjerder, vinduer, dører, tapet og gulvbelegg. Planter til hagen og verktøy til å bygge svømmebasseng er også plassert her. Kjøpemodus dekker innbo og løsøre som inne- og utemøbler, bad- og kjøkkeninnredning og pyntegjenstander. Spilleren kan velge om innholdet skal grupperes etter funksjon, romtilhørighet eller stilart. Utvalget i begge modi varierer noe mellom bolig- og fellestomter.Utvidelsespakkene gir tilgang flere objekter samt helt nye verktøy og objektkategorier for både kjøpe- og byggemodus, hovedsakelig relatert til disses tema. The Sims 2: Fritid (engelsk: The Sims 2: FreeTime) inneholder en mengde hobbyrelaterte objekter, The Sims 2: Dyreliv utstyr til dyr og The Sims 2: Forretningsliv butikkinnredning og produksjonsutstyr; The Sims 2: Uteliv gir på sin side simmene mulighet til å kjøpe og eie bil for første gang. Stæsjpakkene tilfører et mindre antall objekter enn utvidelsespakkene. Med det frittstående programmet The Sims 2: Homecrafter kan man lage sine egne gulv og tapeter. For øvrig finnes det en mengde tredjepartsutviklede objekter og tilsvarende av alle typer som kan lastes ned fra uoffisielle fansider; med det kraftige tredjepartsprogrammet SimPE kan man lage egne objekter. Programmet kan også brukes til å redigere selve spillkoden.
Levemodus er den delen av spillet hvor spilleren lar simmene leve ut sitt liv i miljøene som en har skapt ved hjelp av kjøpe- og byggemodus. Simmene går gjennom forskjellige livsstadier og har i løpet av disse forskjellige primære behov, ønsker, bekymringer, plikter og muligheter. Spilleren kan kontrollere hva simmene skal gjøre, eller la dem gjøre som de selv vil. I levemodus gir spillpanelet sentral informasjon om behov, ønsker og bekymringer, karriere og ferdigheter.
Simmer kan bli laget i lag-en-sim eller bli født i levemodus. Voksne kvinnelige simmer kan få barn med voksne eller eldre mannlige simmer, og mannlige simmer kan bli gravid dersom de blir bortført av romvesener. Utvidelsespakken The Sims 2: Årstider (engelsk: The Sims 2: Seasons) tilfører dessuten den overnaturlige arten plantesim som kan bestøve seg selv for å få barn.En sim som fødes i levemodus, går normalt gjennom seks livsstadier: baby, småbarn, barn, tenåring, voksen og gammel. Utvidelsespakken The Sims 2: Livets skole åpner et nytt aldersstadium, ung voksen, for simmer som begynner på universitet. Nevnte plantesimmer har på sin side bare tre livsstadier – småbarn, voksen og gammel.En gravid sim nedkommer etter tre døgn innad i spillet (der ett døgn tilsvarer 24 minutter spilletid på laveste hastighet) og får deretter fødselspermisjon i tre dager; livsstadiet baby varer også i tre spilldøgn. Babyer må få hjelp av tenåringer, voksne eller eldre simmer til å få dekket sitt behov (se nedenfor) for vask og bleieskift, mat og sosial kontakt. Spilleren har ikke mulighet til å kontrollere babyer og har følgelig ikke tilgang til spillpanelet som gir direkte informasjon om hvordan det står til med babyens behov.Babyer vokser opp til småbarn, et livsstadium som varer fire simdøgn. Spilleren kan kontrollere småbarn på lik linje med simmer på eldre alderstrinn, men de har fortsatt behov for hjelp til bleieskift, vask og mat. Småbarn er hjemme hele dagen og har som oppgave å lære å snakke, gå og å bli pottetrent.Barn går på skolen i ukedagene og må ha ståkarakterer for ikke å bli hentet av barnevernet. Barn er mer selvstendige, men har fortsatt liten mulighet til å lage mat selv. Barn kan komme på besøk til andre familier og ta med seg venner hjem fra skolen. Barn og tenåringer kan komme inn på privatskole om dennes rektor finner familien verdig. Etter åtte dager vokser barnet opp til tenåring.Tenåringer må velge ambisjon som styrer deres ønsker og mål for resten av livet. Tenåringer går fortsatt på skolen, men kan ta deltidsjobb ved siden av. Tenåringer faller utenfor barnevernets jurisdiksjon, men kan finne på å rømme hjemmefra om forholdet til resten av familien blir for dårlig. De kan videre gå ut om kvelden, få seg kjæreste og – med The Sims 2: Livets skole installert – velge å ta høyere utdannelse ved å begynne på universitet. I motsatt fall vil de bli voksne etter 15 simdøgn.Voksne er simmene i 29 simdager. Voksne simmer har mulighet til å gifte seg, få barn og være i full jobb, eller de kan være hjemme og forsøke å forsørge seg på annet vis.Eldre simmer kan, om de hadde en jobb da de vokste opp, fortsette karrieren eller velge å pensjonere seg. Arbeidsløse eller pensjonerte eldre simmer kan ta seg deltidsjobb på linje med tenåringer. Eldre simmer vil dø når aldersstadiet tar slutt. Hvor lenge de lever, avhenger av hvor høy ambisjonsmåleren (se nedenfor) deres var da de ble gamle. Simmer kan også dø i ulykker eller av sykdom før de blir gamle.
Avhengig av alder har simmen inntil åtte behov som må dekkes, fra primære behov som «blære» (trang til å gå på do) og «energi» (tretthet) til mer flyktige behov som «sosial» (behov for sosial kontakt) og «miljø» (ha det trivelig rundt seg). Behovene blir vist grafisk med målere som går fra grønn (full) til rød (lav). Lave eller helt tomme målere vil også få simmene til å gjøre ulike ting: For eksempel vil en sulten sim åpne kjøleskapet og finne seg mat, mens en sim med tom energimåler vil besvime. En sim som er tenåring, voksen eller gammel vil dø dersom måleren for sult blir helt tom; yngre simmer vil bli hentet av barnevernet før så skjer. Situasjonen for alle behovene sett under ett blir vist i en egen måler samt gjennom fargen på diamanten («plumboben») som svever over den aktive simmens hode.
Alle simmer (utenom babyer) har til enhver tid fire ønsker og tre bekymringer som vises i spillpanelet. Går et av disse i oppfyllelse, vil det påvirke simmens ambisjonsmåler i henholdsvis positiv eller negativ retning. Ambisjonsmåleren synker jevnt nedover, så spilleren må ta hensyn til ønskene og bekymringene om simmene skal holde seg i humør. Hvilke ønsker og bekymringer simmen har, kommer an på hvilken ambisjon den har, og livssituasjonen den befinner seg i.Er ambisjonsmåleren på øverste nivå, «platina», har dette positive effekter. Dette vil til dels overstyre behovene til simmen – går simmen for eksempel på arbeid mens den er i platinahumør, vil jobbprestasjonen være maksimal med tanke på forfremmelse uavhengig av hvor godt de primære behovene er dekket. Hvis ambisjonsmåleren er på bunn, vil simmen få et nervøst sammenbrudd.Ønsker og bekymringer som oppfylles, medfører henholdsvis tillegg og trekk av ambisjonspoeng. Disse kan i sin tur veksles inn i gjenstander med spesielle egenskaper, så som livseliksir eller en «tenkehette» som gjør at simmen kan lære ferdigheter raskere. Antallet ambisjonspoeng tjent eller tapt avhenger av hvor omfattende ønsket eller bekymringen er, der større livshendelser som giftermål gir mer uttelling enn hverdagslige ønsker som å spise en bestemt matrett. Ønskets/bekymringens utslag på ambisjonsmåleren korresponderer også med antallet ambisjonspoeng som tjenes eller tapes.
En sims personlighet betegnes fra null til ti langs fem skalaer: renslig/urenslig, utadvendt/innadvendt, aktiv/lat, leken/alvorlig og hyggelig/slem. Spilleren kan allokere til sammen 25 poeng langs disse skalaene når en sim lages i lag-en-sim. Simmer født i spillet vil få en personlighet med utgangspunkt i sine foreldres, men denne kan påvirkes av eldre slektninger gjennom oppveksten. Simmen tildeles et stjernetegn basert på dens personlighetstrekk.Personligheten har påvirkning på flere områder, ikke minst hvordan simmen vil oppføre seg autonomt. Renslige simmer vil for eksempel oftere finne på å rydde av seg selv, mens urenslige simmer vil søle mer; alvorlige simmer foretrekker lesning fremfor å se på fjernsyn. Personligheten påvirker også simmens behov, hvilke handlinger som er tilgjengelig, og hvor raskt ferdigheter læres.Simmer har videre forskjellige interesser som påvirker hva de liker å samtale om, hvilket i sin tur har betydning for sosialisering med andre simmer; simmer som deler interesser, vil lettere kunne bygge opp et godt forhold til hverandre. Det finnes 18 forskjellige interesser, og graden av interesse for et bestemt emne betegnes på en tipunktsskala. En sim tildeles av spillet omtrent 80–90 interessepoeng fordelt på de forskjellige emnene. Interessene kan påvirkes av spilleren ved å lese magasiner kjøpt på fellestomter eller – med The Sims 2: Fritid installert – interaksjonen «del interesser». Med denne utvidelsespakken introduseres dessuten hobbyer, og ved å engasjere seg i en hobby kan interessene også endre seg. Når en sim får et nytt interessepoeng innen et emne, vil et poeng trekkes tilfeldig fra et av de andre interessefeltene.
Voksne simmer har mulighet til å ta seg fulltidsjobb innen en av ti forskjellige karriereveier: idrettsutøver, kriminell, kokekunst, militæret, forskning, dagdriverliv, politiet, politikk, næringslivet eller helsevesenet. Med enkelte av utvidelsespakkene følger det flere yrkesretninger å velge mellom. Hver karriere har ti nivåer med økende grad av lønn og prestisje. Om lag midtveis på karrierestigen får simmen tilgang til en «karrierepremie», det vil si et objekt med spesielle egenskaper – typisk rettet mot forbedring av en ferdighet som står sentralt i karrieren. Når simmen er på jobb, kan det dukke opp «sjansekort» som kan resultere i belønninger som forfremmelse, bonus eller nye ferdigheter – alternativt degradering, bot eller tap av ferdigheter. Voksne simmers arbeid er en families viktigste inntektskilde, men man kan også tjene penger hjemmefra, for eksempel ved å male eller skrive. Tenåringer og eldre simmer kan spe på familiens inntekt ved å ta seg en deltidsjobb. Utvidelsespakken The Sims 2: Forretningsliv åpner for at simmer kan starte egen bedrift, enten hjemmefra eller på en fellestomt.For å stige i gradene i karrieren må simmen skaffe seg et nettverk av familievenner og opparbeide seg ferdigheter som er relevant for yrkesretningen. Det finnes seks forskjellige typer ferdigheter: matlaging, mekanikk, karisma, logikk, kreativitet og rengjøring. En kan øve ferdigheten opp maksimalt ti nivåer. Foruten fremgang i karrieren åpner høyere ferdighetsnivå for nye muligheter i hverdagen. Simmer med høye matlagingsferdigheter vil for eksempel oppleve færre kjøkkenulykker og kan lage mer næringsrike matretter, og simmer med høyt kreativitetsnivå vil kunne spille mer avanserte musikkstykker og male bedre og mer verdifulle malerier.I The Sims 2: Forretningsliv er det en ny type ferdighetsmerker, kalt talentutmerkelser, knyttet til forretningsdrift. Kassahåndtering, salg, blomsterbinding og leketøysproduksjon er blant disse. Talentutmerkelsene er i valørene gull, sølv og bronse. To senere utvidelsespakker, The Sims 2: Årstider og The Sims 2: Fritid, bygger videre på dette systemet og introduserer henholdsvis fisking og hagearbeid, sying og pottemakeri.
Spilleren kan i versjonen for PC og Mac opprette egne nabolag og/eller spille de tre som følger med spillet: Hyggenes (engelsk: Pleasantview), Snålfoss (engelsk: Strangetown) og Veronavik (engelsk: Veronaville). Utvidelsespakkene The Sims 2: Årstider, The Sims 2: Fritid og The Sims 2: Byliv (engelsk: The Sims 2: Apartment Life) inkluderer tre nye hovednabolag: Elveblomstlia (engelsk: Riverblossom Hills), Ønskedal (engelsk: Desiderata Valley) og Belladonnabukta (engelsk: Belladonna Cove). Som nevnt ovenfor følger det dessuten med enkelte av utvidelsespakkene undernabolag med spesielle egenskaper, som universitetsområder og forretningsdistrikter. Enkelte av utvidelsespakkene har også nabolag som er skjult for spilleren, men som inneholder simmer eller dyr som kan dukke opp på tomter og dermed samhandles med. Det skjulte nabolaget som følger med The Sims 2: Fritid, inneholder tomter med hobbyklubber som bare kan nås fra levemodus.
Hyggenes er det samme nabolaget som følger med The Sims, men handlingen er satt 25 år etter. Flere av simmene som fulgte med forgjengeren, opptrer igjen, enten som spillbare simmer eller på slektstreet til etterkommerne. Andre er mer løselig basert på familier fra The Sims. Familien Goth, etterkommerne etter stedets grunnlegger, er den mest velstående familien i nabolaget og en av familiene som gjør en gjenopptreden. Bella, kona til familiens overhode, Mortimer, er imidlertid forsvunnet. Bilder i fotoalbumene til familiene i nabolaget antyder at hun er bortført av romvesener og muligens er offer for et komplott for å få fatt i familiens penger, da en ung kvinne med rikdom som ambisjon, Dina Caliente, i etterkant av forsvinningen har begynt å forføre Mortimer. Andre familier inkluderer don juan-en Jeppe Lothario, som kurtiserer Mortimers datter, Cassandra; maleren Dagfinn Drømmerud og hans sønn Dag; den fattige familien Blakstad; og familien Jovialsen, hvor foreldrene Daniel og Marianns ekteskap er i ferd med å havarere og deres tenåringsdøtre, tvillingene Amalie og Lillian, ikke går overens.
Snålfoss er et ørkennabolag. Nabolaget er tett knyttet til romvesener: Faren i familien Svenssen, Pollineringstekniker 9 Svenssen, er selv et romvesen, og Paz i familien Zelig er gravid med en romvesenbaby da spillet starter. Historien i nabolaget knyttes videre sammen med Hyggenes’ ettersom en av de ikke-spillbare simmene i nabolaget er Bella Goth, hvilket antyder at hun etter å ha blitt bortført av romvesener er blitt sendt hit. Denne Bella har imidlertid ikke de samme gener som den Bella som er forsvunnet i Hyggenes, noe som har ført til ytterligere spekulasjoner blant spillets tilhengere om hva som egentlig er skjedd, og hvorvidt den Bella som finnes i Snålfoss, er «ekte». En av spillutviklerne, Lyndsay Pearson, har i etterkant fortalt at dette skyldes en tabbe fra deres side. Flere av familiene i nabolaget er knyttet opp mot det overnaturlige. Olivia Aandesen har en rekke spøkelser på tomten og en sønn, N.R. Voes, hvis far antydes å være mannen med ljåen. N.R. Voes bor sammen med familien Lyse, som angivelig utfører eksperimenter på ham.Snålfoss er det nabolaget som opptrer i spillversjonene for Nintendo DS, GameBoy Advance og PlayStation Portable. I de to førstnevnte versjonene er det imidlertid bare enkelte av simmene fra versjonen for PC og Mac som er med.
Nabolaget Veronavik har en rekke referanser til William Shakespeares skuespill. Navnet spiller på Verona, den italienske byen hvor handlingen i Romeo og Julie foregår. To av familiene i nabolaget, Montebello og Kapstad, har også klare likhetstrekk med familiene Capulet og Montague fra nevnte skuespill. Som i skuespillet er familiene Montebello og Kapstad bitre fiender, men tenåringene Romeo Montebello og Julie Kapstad er hemmelige kjærester. Romeos bror Mercutio og Julies bror Tybalt har også navn hentet fra skuespillet. En tredje familie, Sommerdrøm, har på sin side klare paralleller til En midtsommernattsdrøm.
Hvert nabolag har et sett med ikke-spillbare karakterer, det vil si simmer som ikke er laget av spilleren, og som heller ikke bor på noen av boligtomtene i nabolaget. Noen av disse utfører bestemte oppgaver i spillet som for eksempel hushjelper, sjåfører, butikkansatte eller reparatører. Andre er simmer som har ordinært arbeid, og som kan være med simmen hjem fra jobben, eller treffes mens de spaserer rundt om i nabolaget. Sistnevnte gruppe kalles townier. De fleste ikke-spillbare karakterer og townier kan flytte inn sammen med eller gifte seg med spillbare simmer.
Som for The Sims ble det gitt ut utvidelsespakker (for The Sims og frem til og med The Sims 2: Livets skole kalt tilleggspakker) til spillet. Til The Sims 2 kom det ut i alt åtte utvidelsespakker, én hvert halvår fra og med våren 2005 til og med høsten 2008. Disse introduserer nye objekter og funksjoner til spillet, som universitetsutdannelse (The Sims 2: Livets skole), sentrumsområder (The Sims 2: Uteliv), kjæledyr (The Sims 2: Dyreliv) og vær (The Sims 2: Årstider). De mindre stæsjpakkene inneholder på sin side bare nye objekter og få eller ingen nye funksjoner. I etterkant av utvidelsespakkene har det også blitt gitt ut samlepakker som inneholder flere av utvidelses- og stæsjpakkene.
De forskjellige spillmiljøene har sin egen bakgrunnsmusikk som er komponert spesielt til spillet. The Sims 2s hovedkomponist er Mark Mothersbaugh, som foruten spillets kjenningsmelodi har laget bakgrunnsmusikken i nabolagsmodus, byggemodus, kjøpemodus og lag-en-sim. Arbeidet med musikken til The Sims 2 tok om lag ett år.Vokalen er gjennomgående på simsk, spillets fiktive språk. I levemodus er det forskjellige radiostasjoner simmene kan høre på, heriblant salsa, rock, pop og storband. Duoen The Humble Brothers, som også har skrevet musikk for SimCity 4 og Need for Speed: Hot Pursuit 2, står bak flere av disse sangene.Med utvidelsespakkene følger det ny bakgrunnsmusikk og flere radiostasjoner. Til den første utvidelsespakken, The Sims 2: Livets skole, inviterte man for første gang ekte band og artister til å spille inn simske versjoner av egne sanger til studentradiostasjonen som fulgte med spillet. Flere norske artister har deltatt med simske versjoner av egne låter på lydsporet til utvidelses- og stæsjpakker: Annie i The Sims 2: Uteliv med Heartbeat og Chewing Gum, Lene Marlin i The Sims 2: Dyreliv med What If, Surferosa med Scandinavian Decay i The Sims 2: IKEA-Stæsj og Datarock med Fa-Fa-Fa i The Sims 2: Fritid. Internasjonalt kjente artister som Lily Allen, The Pussycat Dolls, The Black Eyed Peas, Depeche Mode og Katy Perry har også bidratt på lydsporet til utvidelsespakkene.
Utviklingen av The Sims 2 begynte i 2001 og foregikk parallelt med at man ga ut utvidelsespakker til The Sims. Det første året arbeidet ti personer med å utvikle kjernen i spillmotoren, før arbeidet tok til for fullt i 2002 med et team på 140 spillutviklere. Arbeidet tok dobbelt så lang tid og krevde dobbelt så mange utviklere som først planlagt, og under utviklingen dukket det stadig opp overraskende programfeil.Grafikken i betaversjonen av spillet minner mye om grafikken i konsollspillene The Urbz: Sims in the City og The Sims Bustin’ Out, men man beveget seg bort fra denne i den endelige utgaven av spillet. Enkelte elementer fra betaversjonen ble dessuten kuttet, slik som regn og tordenvær (forskjellige typer vær ble siden inkludert i utvidelsespakken The Sims 2: Årstider).Med The Sims 2 satte man seg fore å fjerne flest mulig av begrensningene og ulempene til forgjengeren, med utgangspunkt i hva spillets tilhengere ønsket seg. Fokuset under utviklingen var særlig rettet mot overgangen fra 2D- til 3D-grafikk. Å gi simmene flere alderstrinn var også etterspurt og ble sett på som sentralt. Hovedutvikler Will Wright påpekte i et intervju at deres erfaringer fra The Sims tilsa at spillerne så på spillet som en form for interaktiv film, og i The Sims 2 ønsket man å komme i møte de dypereliggende historiene som utspant seg i spillerens fantasi: Selv om en i The Sims kunne la to simmer bo sammen og forelske seg i hverandre og spilleren så på dem som ektefeller, var ikke det noe i selve spillet som anså dem som det. I The Sims 2 har spillmotoren større forståelse for bestemte hendelser og arketyper som spilleren har i tankene.Spillet ble annonsert 5. mai 2003 og presentert på spillmessen E³ i Los Angeles både i 2003 og 2004. Spillet var planlagt lansert i starten av 2004, men ble gitt ut først september samme år. Videreutviklingen av spillet fortsatte i form av halvårige utvidelsespakker samt mindre, uregelmessige stæsjpakker fra og med våren 2005 til og med høsten 2008 – sommeren 2009 ble den frittstående oppfølgeren The Sims 3 lansert.
15. desember 2012 kunngjorde EA at spillets offisielle nettsted, hvor man kunne delta i diskusjonsforum og laste ned og dele spillinnhold, ville bli tatt ned 14. januar 2013. Halvannet år senere, 16. juli 2014, kunngjorde EA at de ville slutte å støtte The Sims 2. Samtidig ble samlepakken The Sims 2: Ultimate Collection, som inneholder hovedspillet The Sims 2 og samtlige utvidelses- og stæsjpakker, lagt ut til gratis nedlastning frem til 31. juli samme år fra EAs spilltjeneste Origin. 7. august 2014 lanserte Aspyr tilsvarende The Sims 2: Super Collection, som inneholder samtlige spillutgaver som er gitt ut til Mac OS X.
Spillet ble først gitt ut i USA 14. september 2004 og ble en umiddelbar kommersiell suksess med én million solgte eksemplarer de ti første dagene, noe som den gang var rekord. Per 2012 hadde spillet solgt i over 13 millioner eksemplarer og er med det et av tidenes mestselgende videospill.
The Sims 2 ble godt mottatt på spillmessen E³ før lanseringen i 2004, og det ferdige spillet ble tildelt hedersbevisningen «redaktørens valg» av både GameSpy og IGN. Spillet har en gjennomsnittlig skår på 90 av 100 blant 61 anmeldelser registrert av Metacritic og 53 anmeldelser registrert av GameRankings, hvorav seks gav toppskår.Anmeldere valgte gjennomgående å sammenligne det med forgjengeren og trakk frem markant bedre grafikk og animasjoner som et stort fremsteg. Man vektla videre at spillet åpnet for mer detaljerte tilpasninger i utformingen av simmer og hus enn tilfellet var i The Sims. Genetikksystemet, aldring og systemet med ønsker, bekymringer og ambisjoner ble også trukket frem som positivt. Flere påpekte at spillet er spesielt og vanskelig å sammenligne med andre, siden det i motsetning til de fleste videospill ikke har noe klart mål man skal nå, skjønt systemet med ønsker og ambisjoner åpner for mer målorientert spilling enn i The Sims. VGs anmelder skrøt over den norske oversettelsen av spillet og anså den som et eksempel til etterfølgelse.Av negative aspekter påpekte flere av anmelderne at The Sims 2 uten utvidelsespakker mangler mange av elementene man er vant med når man har spilt The Sims med tilleggspakker installert.  Musikken ble nevnt å kunne virke trettende og gjentagende etter lengre tids spilling. Et annet moment var at spillet krevde mye av datidens maskiner.
Grafikken i The Sims 2 er i ren 3D, mens tidligere spill i «Sim-serien» som The Sims og SimCity 3000 benyttet 2D og isometri for å gi en illusjon av dybde. Bruk av 3D åpner for langt mer detaljerte polygonnett, teksturer og animasjoner. Der spilleren i The Sims bare kunne velge mellom et sett forskjellige hoder til simmene, kan spilleren i The Sims 2 tilpasse forskjellige deler av ansiktet manuelt. Simmene kan også smile, rynke på nesen og blunke. Teksturene bygger på rastergrafikk.Den fremste forskjellen i spillmekanikken er at simmene går gjennom flere livsstadier. I The Sims var det bare tre livsstadier – baby, barn og voksen – og barn kunne ikke bli voksne annet enn gjennom en trylleformel som fulgte med tilleggspakken Makin’ Magic. En sim ville ikke dø med mindre den ble utsatt for en ulykke. I The Sims 2 er det derimot syv livsstadier, og simmen vil naturlig gå fra et livsstadium til det neste etter et visst antall dager og til sist dø en naturlig død.
Systemet med ønsker, bekymringer og ambisjoner beskrevet ovenfor er også nytt, det samme muligheten til å bli gravid. I The Sims kunne man normalt bare få barn gjennom adopsjon. Følgelig var det i The Sims heller ikke noe genetikksystem tilsvarende det i The Sims 2.
Andre nye tilførsler til spillmekanikken er ambisjons- og karrierepremier, ukedager, ferdigheten rengjøring (som var en skjult ferdighet i The Sims), flere matretter, flere typer klær, fysisk form og muligheten til å bygge hus på grunnmur. Utvidelsespakkene til The Sims 2 introduserer ytterligere nye elementer fra forgjengeren, som høyere utdannelse og mulighet til å starte egen bedrift. Samtidig har flere klare likhetstrekk med utvidelsespakker til The Sims. For eksempel introduserer The Sims 2s Uteliv sentrumsnabolag tilsvarende Hot Date til The Sims, og Bon Voyage til The Sims 2 og On Holiday til The Sims kretser begge rundt muligheten til å sende simmer på ferie.
The Sims 2 ble gitt ut til PlayStation 2, Xbox og Nintendo GameCube i 2005. Mens den opprinnelige versjonen for data legger vekt på god grafikk og har en åpen slutt, kretser konsollversjonene hovedsakelig rundt historier som spilleren så kan spille igjennom.Spillmotoren minner mye om den i utgaven for datamaskin, men har enklere grafikk tilpasset konsollene fra den sjette generasjonen og spillmekanikk tilpasset konsollens kontroll. Spesielt for konsollversjonene er at man kan kontrollere simmen direkte gjennom spillkontrolleren – i samtlige andre versjoner kontrollerer man simmen gjennom «pek-og-klikk»-interaksjon. Grafikken i Xbox-versjonen er betydelig bedre enn den i versjonene for PlayStation 2 og GameCube. I versjonen for tradisjonelle spillkonsoller åpnes det for delt skjerm slik at flere simmers bevegelser kan vises samtidig. Spilleren bygger et hus til sin sim og må hjelpe den gjennom forskjellige oppdrag. Ved å oppfylle simmens behov og ønsker, la den tilegne seg nye ferdigheter og avansere i karrieren kommer man nærmere målet og avslutningen på historien. I motsetning til versjonen for data vil simmen imidlertid ikke bli eldre, og den kan ikke få barn.
The Sims 2 for håndholdte konsoller har hver sin særegne historie og spillmekanikk og er for selvstendige spill å regne sammenlignet med versjonen for datamaskin. Felles for versjonene for håndholdte konsoller er imidlertid at de foregår i Snålfoss, skjønt handlingen som utspiller seg, skiller seg markant fra hverandre.
Versjonen for Game Boy Advance ble utviklet av Maxis og gitt ut i 2005. Spilleren kontrollerer her en sim som dukker opp i Snålfoss og må delta i et realityprogram. Programmet består av tjue episoder, og spilleren må komme seg igjennom samtlige episoder for å fullføre spillet. For å klare dette må spilleren løse forskjellige mysterier i byen samtidig som en holder seertallene oppe. I spillet treffer en simmer fra de to Game Boy Advance-utgavene til The Sims: The Urbz: Sims in the City og The Sims Bustin’ Out.
The Sims 2 for Nintendo DS sluppet i 2005. I dette spillet kontrollerer man en sim som eier et hotell i Snålfoss, og målet er å holde gjestene fornøyd for å tjene penger slik at en kan bygge ut og videreutvikle hotellet. Spillet benytter seg av berøringsskjermen til DS-enheten, for eksempel til å lage bilder som kan henges opp i hotellet. Spesielt for versjonen for DS er at spillet foregår i sanntid. DS-versjonen har likhetstrekk med spillserien Animal Crossing.
PSP-utgaven av The Sims 2 ble også sluppet ut i 2005 og kretser rundt en rekke minispill og mysterier som spilleren skal løse. Spillet starter med at simmen spilleren kontrollerer, kjører bil langs en ørkenvei. Etter at bilen kollapser, blir simmen fraktet til Snålfoss. Her havner simmen oppi mordgåter og møter med kulter og romvesener.
Mobilversjonen av The Sims 2 ble utgitt i 2006. Her er spillmekanikken tilsvarende den for versjonen for datamaskin, men mye forenklet: Formålet med spillet er også her å avansere i karrieren, kjøpe nye møbler til huset, lære nye ferdigheter og bygge opp forhold til andre simmer, men spilleren kan bare velge mellom et utvalg forhåndslagde simmer og har færre interaksjonsmuligheter. En senere versjon av spillet åpner for flere muligheter, idet den gir en mulighet til å knytte mobilversjonen til versjonen for PC.
I 2006 kom et nytt spill, The Sims 2: Pets, ut til Wii, GameCube, PlayStation 2, Xbox, GameBoy Advance, PlayStation Portable og mobiltelefon. Dette deler navn med en av utvidelsespakkene til dataversjonen (på norsk kalt The Sims 2: Dyreliv), men har en helt annen spillmekanikk. Som versjonene for håndholdte konsoller er The Sims 2: Pets et oppdragsbasert spill, og i denne versjonen styrer spilleren en sim som driver en dyreklinikk.
The Sims 2: Apartment Pets kom ut i 2008 og ble bare gitt ut til Nintendo DS. Spillmekanikken er som i The Sims 2 for DS, men i The Sims 2: Apartment Pets styrer spilleren en sim som bor i leilighet og driver et dyrespa for naboenes kjæledyr.
The Sims: Livets historier (engelsk: The Sims: Life Stories) ble gitt ut i 2007. Det er et selvstendig spill for datamaskin som bygger på spillmotoren til The Sims 2, men krever mindre datakraft for å passe bedre til bærbare datamaskiner. Som følge av dette er tilpasningsmulighetene færre. Spillet er målbasert og kretser rundt et medfølgende nabolag med forhåndslagde simmer som har historier spilleren kan spille igjennom, men en har også mulighet til å spille slik en selv ønsker.
The Sims: Dyrenes historier (engelsk: The Sims: Pet Stories) ble gitt ut i 2007. Som Livets historier er også Dyrenes historier et frittstående spill som benytter seg av spillmotoren til The Sims 2, men det er laget med tanke på bærbare datamaskiner med dårligere spesifikasjoner. Her handler den ene medfølgende historien om å vinne førstepremien på en dyreutstilling, mens den andre handler om å hjelpe en sim med å finne seg kjæreste.
The Sims: Tropiske historier (engelsk: The Sims: Castaway Stories) ble gitt ut i 2008 og er som de to andre historier-spillene et bærbarvennlig spill bygget på spillmotoren til The Sims 2. I dette spillet bor imidlertid ikke simmene i noe vanlig nabolag, men er strandet på en tropisk øy. Istedenfor jobber har simmene forskjellige oppgaver i øysamfunnet som jegere, sankere eller håndverkere. Spilleren kan spille som vedkommende selv ønsker, men må i alle tilfeller følge den medfølgende historien et stykke for å få tak i gjenstander som simmen en styrer, behøver for å overleve.
Kramer, Greg (2004). The Sims 2 (Prima Official Game Guide) (engelsk). Prima Guides. ISBN 978-0761542926. 
Kramer, Greg (2005a). The Sims 2: University (Prima Official Game Guide) (engelsk). Prima Guides. ISBN 978-0761546368. 
Kramer, Greg (2005b). The Sims 2: Nightlife (Prima Official Game Guide) (engelsk). Prima Guides. ISBN 978-0761551454. 
Kramer, Greg (2006a). The Sims 2: Open for Business (Prima Official Game Guide) (engelsk). Prima Guides. ISBN 9780761553205. 
Kramer, Greg (2006b). The Sims 2: Pets (Prima Official Game Guide) (engelsk). Prima Guides. ISBN 978-0761555513. 
Kramer, Greg (2007a). The Sims 2: Seasons (Prima Official Game Guide) (engelsk). Prima Guides. ISBN 978-0761555971. 
Kramer, Greg (2007b). The Sims 2: Bon Voyage (Prima Official Game Guide) (engelsk). Prima Guides. ISBN 9780761557722. 
Kramer, Greg (2008a). The Sims 2: Free Time (Prima Official Game Guide) (engelsk). Prima Guides. ISBN 9780761559078. 
Kramer, Greg (2008b). The Sims 2: Apartment Life (Prima Official Game Guide) (engelsk). Prima Guides. ISBN 978-0761559856.

The Velvet Underground var et amerikansk eksperimentelt rockeband som eksisterte fra 1965 til 1973. 
The Velvet Underground hadde sin base i New York. Tidlig i sin karriere var de en del av miljøet rundt pop-kunstneren Andy Warhol, som tidvis fungerte som en slags manager og kunstnerisk rådgiver for bandet. Gruppens medlemmer var ved platedebuten i 1967 John Cale, Sterling Morrison, Lou Reed og Maureen Tucker. I løpet av 1968 ble John Cale erstattet av Doug Yule. I tillegg var sangerinnen Nico (Christa Päffgen) med på innspillingen av debutalbumet The Velvet Underground and Nico, og hun opptrådte også med bandet et års tid rundt 1966.
The Velvet Underground er betydelig mer kjent og anerkjent i dag enn det var i den perioden de eksisterte som band, og det regnes som et av de aller mest innflytelsesrike rockeband fra 1960- og 1970-tallet. Bandets betydning bygger først og fremst på dets rolle som grensesprengende innovatører og trendsettere for rockmusikken og den tilhørende kulturen. Gruppens særegne og avantgardistiske stil har påvirket senere musikalske uttrykk som punkrock, støymusikk og alternativ rock generelt.
Gruppas unike musikalske uttrykk er et resultat av medlemmenes ulike interesser og erfaringer. Gitaristene Reed og Morrison ble kjent da de studerte sammen, og delte en interesse for blues og visesang og en beundring for den tidlige Bob Dylan. Reed hadde også jobbet som låtskriver og produsent for et selskap som laget lavprisplater med etterligninger av ulike populære låter (Pickwick Records). Reed framsto tidlig som gruppas kreative leder, låtskriver, tekstforfatter og vokalist. Han spilte gitar, ofte i en utagerende, primitiv og eksperimenterende stil, mens Morrisons gitarspill oftere bar preg av en mer tradisjonell tilnærming. Reeds rutinerte omgang med popklisjéer, hans Dylan-inspirerte, halvsnakkende tekstframføring og hans litterære ambisjoner utgjorde en betydelig del av ingrediensene som inngikk i bandets totale uttrykk.
Cale hadde bakgrunn som «vidunderbarn» på bratsj, og var kommet fra Wales til New York City med stipend for å studere klassisk musikk og samtidsmusikk, noe som etterhvert ledet til et samarbeid med noen av datidens mest kjente avantgardister, som La Monte Young og John Cage. Hans kanskje mest særpregede bidrag til gruppas lydbilde var at han satte gitarstrenger av stål på bratsjen sin, påmonterte en el-gitarmikrofon og spilte på denne gjennom en forsterker. Tonene var ofte langtrukne, monotone og skjærende. Cale spilte tidvis også bass og tangentinstrumenter i gruppa. Med sin kjennskap til musikkteori og harmonilære kombinert med hans kompromissløse vilje til å bryte alle regler, må Cale antas å ha vært en drivende kraft bak gruppas hemningsløse improvisering og bruk av støy som musikalsk uttrykk. 
Det er også godt kjent at Reed og Cale i perioder hadde en felles interesse i tidvis eksessivt misbruk av metamfetamin. 
Tucker var inspirert av den nigerianske trommeslageren Babatunde Olatunji og den rytmisk drivende musikken til rock'n'roll-pionéren Bo Diddley. Hun valgte, etter at hun ble invitert til å spille med gruppa (deres første trommeslager, Angus MacLise, sluttet siden han av prinsipp nektet å spille for penger), å hamre med paukeklubber på et trommesett der alle trommene var montert horisontalt, og ble dermed sentral bidragsyter til bandets lydbilde. At hun nærmest fullstendig avsto fra å bruke cymbaler, bidro ytterligere til lydbildets egenart. Med sin androgyne fremtoning bidro hun også til å tydeliggjøre bandets mystiske aura.
Foruten det særegne musikalske uttrykket, kjennetegnes gruppens produksjon av sine for datiden ekstremt kontroversielle tekster. Noen eksempler hentet fra debutalbumet: Sangen «Heroin» skildrer heroinmisbrukerens rusopplevelse i ikke utvetydig negative vendinger, sangen «Waiting for the man» forteller om den narkomanes møte med sin afroamerikanske heroinlanger i Harlem, og sangen «Venus in Furs» hyller lystfølelser knyttet til seksuell masochisme. «Venus in Furs» er direkte inspirert av boken Venus i pels, av østerrikeren Leopold von Sacher-Masoch. Både sangen og boken omhandler et sadomasochistisk forhold, og forfatterens navn har gitt opphav til ordet «masochisme».
Tekstene ble skrevet av Reed, som hadde studert skrivekunst (creative writing) ved Syracuse University med poeten Delmore Schwartz (som han hyller i sangen «European son», også den fra debutalbumet) som lærer. Reed har og ved gjentatte anledninger uttrykt sin beundring for forfatteren Hubert Selby Jr. (kjent for bl.a. Last Exit to Brooklyn (1964) og Requiem for a Dream (1978), begge filmatisert). Selby Jr. har mye av den samme motivkretsen i sitt forfatterskap som preger Reeds tekster, med vekt på kjønnsoverskridende adferd og rusmisbruk.
Foruten referansene til narkotika, er Reeds interesse for homofili og transkjønnethet et av de mer gjennomgående og karakteristiske trekk ved tekstene han skrev, både for bandet og for sin etterfølgende solokarriere.
Virkemidler som svart humor og tilsynelatende kynisk ironi er hyppig brukt av Reed. Typisk er en situasjon (i sangen «Sister Ray» fra White Light/WhiteHeat) der en person blir skutt ned og drept i en bolig, og en av personene (mest sannsynlig beboeren) utelukkende reagerer med å klage over at gulvteppet blir flekkete.
Kombinasjonen av disse ulike talentene og erfaringene skapte et band med et lydbilde ulikt noe man inntil da hadde hørt. Blandingen av kunnskap om finkulturelle konvensjoner kombinert med avantgardistisk arroganse og dyrkingen av det råe og primitive, er blitt hevdet å ha lagt grunnlaget for søppel-estetikk som ideal blant rockmusikere, noe som igjen må antas å ha vært sterkt influerende på senere sjangre som punkrock. Bandets tilnærming til musikk kommer mest tydelig til uttrykk på de to første albumene, The Velvet Underground and Nico og White Light/White Heat (utgitt henholdsvis 1967 og 1968), mens Cale ennå var medlem.
Musikken slik den foreligger på debuten The Velvet Underground and Nico har en stor spennvidde, der intrumentering, vokal og andre særtrekk fungerer som uttrykksmessig bindemiddel. Luftige ballader inspirert av visesanguttrykket veksler med harde, stakkato rockrytmer og monotont seige komposisjoner med en tilnærmet «etnisk» tonalitet. Det mest gjennomgående harmoniske særtrekket er kanskje forkjærligheten for at enkelte toner ligger som statisk droning i bakgrunnen, som oftest knyttet til Cales karakteristiske bruk av sin elektriske bratsj. 
Nico, med sin dype stemme og tyske aksent, synger på tre av sangene, og bidrar til at albumet gir et variert inntrykk. Nico var aldri et medlem av gruppa i egentlig forstand, og kan kanskje betraktes som en slags gjesteartist på dette albumet. Som albumets høydepunkter er det vanlig å regne «Waiting for the Man», «Venus In Furs», «Heroin» og «All Tomorrow's Parties». Samtlige av disse sangene, og de fleste andre, handler om det dystre miljøet i storbyen; protagonisten i «Waiting for the Man» venter på sin narkotikalanger, «Venus In Furs» handler om sadomasochisme og «Heroin» om de siste dagene til en tungt narkotikapåvirket mann. Andy Warhols coverdesign med bananen på forsiden (den var mulig å «skrelle» på førsteopplaget) bidrar til at albumet kanskje oppfattes som mer lekent og uskyldig enn det egentlig er, samtidig som bananen kan oppfattes som et fallossymbol, da den «skrellede» bananen var rosa. Mesteparten av opptakene ble gjort i New York City løpet av to dager i april 1966. Tre låter ble innspilt på nytt i Hollywood senere samme år, og til slutt ble «Sunday Morning» – den planlagte singelutgivelsen – spilt inn i november. Albumet ble gitt ut i mars 1967.
Albumet kom på 13.-plass på musikkmagasinet Rolling Stones liste over tidenes 500 beste album.
På White Light/White Heat er de mer lyttevennlige og sødmefylte trekkene fra debutalbumet nærmest fullstendig fjernet, og støy har fått en stor og dominerende plass. Dette understrekes i den mer enn 17 minutter lange improvisasjonen «Sister Ray», der lange partier av forvrengt instrumentstøy over en stadig mer insisterende trommerytme dominerer uttrykket. Sporadiske tekstlinjer forteller om en orgie mellom sjømenn og transvestitter, der fellatio, intravenøst misbruk og mord med skytevåpen later til å utgjøre hovedingrediensene. Sangen «The Gift» skiller seg ut ved å være en liten novelle, skrevet av Reed, som blir lest opp av Cale over bakgrunnsmusikk. Stemme og musikk er på dette sporet lagt i hver sin stereokanal, slik at man ved hjelp av balansekontrollen kan velge hva man vil høre. Albumet er selv i dag å oppfatte som svært radikalt, og er bandets uten tvil mest kompromissløse utgivelse. Opptakene ble gjort i september 1967, og albumet ble utgitt i januar 1968.
Musikken endret betydelig karakter på gruppas tredje album, The Velvet Underground (utgitt 1969). Cale var borte (sparket ut etter uenigheter med Reed). Musikken bar mindre preg av konflikt og høyt spenningsnivå, som ga mye av den radikale energien som preger de to første albumene. Med Cale ute av gruppa, ble gitarsamspillet mellom Reed og Morrison tydeligere som den sentrale musikalske kraften i bandet. Reed har selv sagt at dette albumet skal betraktes som en sangsyklus der hver sang uttrykker ulike stadier i et enkelt individs erkjennelsesprosess. «Candy Says» synges på plata av Doug Yule, og er i nyere tid blitt sunget av Antony Hegarty (fra bandet Antony and the Johnsons), når han har opptrådt som gjest i Reeds turnéband. På sangen «After Hours» er Tucker vokalist. Albumet ble spilt inn mot slutten av 1968, og utgitt i mars 1969.
Gruppa gikk i realiteten i oppløsning under innspillingen av det fjerde albumet, Loaded (utgitt 1970), da Reed forlot bandet. Albumet inneholder to av hans mest kjente og inntektsbringende sanger til dags dato, «Sweet Jane» og «Rock and Roll». Tucker var fraværende under innspillingen i forbindelse med sin graviditet, og selv om hun står oppført som trommeslager på omslaget, er trommejobben delt mellom flere ulike andre musikere. Albumet ble aldri akseptert av Reed på grunn av endringer som ble gjort etter at han sluttet. Det ble gjenutgitt i 1997 i en utgave der endringene var tilbakeført, under navnet Loaded (The fully loaded edition), men Reed later allikevel ikke til å stå hundre prosent inne for albumet slik det foreligger. Albumet ble spilt inn sommeren 1970 og utgitt høsten samme år.
Det femte studioalbumet, Squeeze, blir mer eller mindre universelt betraktet som noe annet enn en Velvet Underground-utgivelse, og bør snarere ses på som et soloalbum av Doug Yule. Ingen fra originalbesetningen medvirker.
Kommersielt var The Velvet Underground aldri noen suksess i sine aktive år. Platene solgte relativt dårlig, og gruppa forble et kultband for de spesielt interesserte. Originalbesetningen turnerte aldri utenfor USA (og Canada) før i 1993, da Reed, Cale, Morrison og Tucker ble gjenforent for en kort serie konserter – en av dem fant sted på Roskilde-festivalen samme år.
Live MCMXCIII (1993), liveopptak fra Paris 1993, kort gjenforening av originalbesetningen
Bootleg Series Volume 1: The Quine Tapes (2001), tredobbelt cd-sett med liveopptak fra konserter i 1969
Live at Max's Kansas City Deluxe Edition (2005), utvidet utgave av liveopptakene fra 1970 med mer materiale
Bockris, Victor, Gerard Malanga: Up-Tight: The Velvet Underground Story, 1983 (gjenutgitt i 1995), Omnibus Press ISBN 0-7119-0168-6
Heylin, Clinton (red.): All Yesterday's Parties: The Velvet Underground in Print: 1966-1971, 2005, Da Capo Press ISBN 0-306-81365-3
Zak, Albin: The Velvet Underground Companion: Four Decades Of Commentary, 1997, Schirmer Books/Simon & Schuster Macmillan ISBN 0-02-864627-4
(en) Kategori:The Velvet Underground – bilder, video eller lyd på Wikimedia Commons
«Lou Reed Guitar Archive»  – Omfattende arkivsamling om utstyr, akkorder og tekster angående Velvet Underground og Lou Reed solo.
For filmen fra 1941, se The Wolf ManThe Wolfman er en amerikansk skrekkfilm fra 2010. Filmene er en nyinnspilling av filmen med samme navn fra 1941.
Filmen er regissert av Joe Johnston, og har Benicio del Toro, Anthony Hopkins, Emily Blunt og Hugo Weaving i hovedrollene.

Thelxinoe (gresk: Θελξινόη), også kjent som Jupiter XLII, er en naturlig satellitt og en av Jupiters måner. Den ble oppdaget av et lag av astronomer ved University of Hawaii ledet av Scott S. Sheppard i 2004 fra bilder tatt i 2003 og gitt den midlertidige betegnelsen S/2003 J 22.Thelxinoe er ca. 2 km i diameter og går i bane rundt Jupiter med en gjennomsnittlig avstand på 20 454 000 km og en omløpstid på 597,607 dager ved en inklinasjon på 151° mot ekliptikken (153° mot Jupiters ekvator). Månen går i en retrograd retning med en eksentrisitet på 0,2685.
Månen fikk i mars 2005 navnet etter Thelxinoe, en av de fire opprinnelige musene ifølge enkelte greske forfattere, og datter av Zevs (Jupiter) ved Mnemosyne.Månen tilhører Anankegruppen, retrograde irregulære måner som går i bane rundt Jupiter mellom 19,3 og 22,7 Gm med inklinasjoner på ca. 150°.

Theodor Severin Kittelsen (født 27. april 1857 i Kragerø, død 21. januar 1914 på Jeløya) var en norsk maler, tegner og bokkunstner. Som illustratør av norske folkeeventyr ved Asbjørnsen og Moe har han sammen med Erik Werenskiold særlig preget nordmenns forestillinger om troll og andre naturmytiske vesen. Kittelsens troll er groteske og nifs-vakre, inspirert av østnorske og nordnorske landskap. Mange mener at han én gang for alle har avgjort hvordan norske troll «egentlig ser ut». I sin samtid var han like bemerket for de karikaturaktige tegningene vi finner i blant annet Har Dyrene Sjæl?.
Han var en utpreget litterær billedkunstner, og skrev tekster i og til mange av bildene. Flere av arbeidene hans kan utmyntes episk. Et høydepunkt er boka om Svartedauden.
Kittelsen kom fra ustabile økonomiske kår og oppnådde aldri økonomisk sikkerhet.
Theodor Kittelsen ble født i Kragerø i 1857 som den andre av i alt åtte barn av Johannes Kittelsen (1817–68) og Guriane Olsdatter Larsen (1828–79). Faren var kjøpmann, og Theodor ble født inn i et nøkternt borgerhjem. Økonomien ble betydelig svekket da faren døde. Theodor var da 11 år gammel. Den farløse gutten med hodet fullt av drømmer måtte ut av hjemmet og kom i lære. Først var han urmakerlærling i hjembyen og deretter malerlærling i Kristiania. Derfra rømte han hjem, men etterhvert  kom han i urmakerlære hos den tyske urmaker Stein i Arendal.
Her møtte Kittelsen sin velgjører, sakfører og kunstforeningsformann Diderich Maria Aall. Aall skjønte at gutten var begavet, og organiserte en innsamling for å bekoste kunstutdannelse på ham. Kittelsen hadde alle dager et godt forhold til sin velgjører, også etter at Aall flyttet til Kristiania.
I 1874, 17 år gammel, begynte han ved Wilhelm von Hannos tegneskole i Christiania; samtidig fulgte han også kveldsundervisning ved Tegneskolen der han hadde Julius Middelthun som lærer. I 1876 reiste han til München, og begynte å studere ved det kongelige kunstakademiet der, med Wilhelm von Lindenschmit den yngre og Ludwig von Löfftz som lærere. I München møtte han kolleger som Erik Werenskiold, Eilif Peterssen, Gerhard Munthe, Wilhelm Peters, Christian Skredsvig, Harriet Backer og Kitty Kielland. Han ble i München i fire år. De tre første årene ble oppholdet bekostet av Aall. I 1880 fikk han Schäffers legat. Blant kollegene i München knyttet han seg særlig til Werenskiold, som senere skulle føre ham inn i arbeidet med å illustrere eventyrene, og til Skredsvig, som i likhet med ham selv, kom fra små kår. 
Under oppholdet i München studerte han særlig genremaleri, og malte sitt første større oljemaleri Streik inspirert av Per Sivles roman av samme navn. Maleriet vakte positiv oppmerksomhet under en utstilling i Kristiania kunstforening i 1879. Bildet ble solgt for 1 000 kr, men ble også senere stilt ut, i Bergen i 1881, i Göteborg samme år og i Wien 1882.
Fra tiden i München finnes også flere skisser som peker fram mot hans senere suksesser: karikaturtegninger, og komiske, antropomorfe (menneskelignende) dyr. 
Økonomien tvang ham hjem i 1880, og han bodde i Kragerø et års tid før han fortsatte sine vandre- og læreår. Sommeren 1881 besøkte han Wilhelm Peters i Asker, før han leide seg atelier i bygården Pultosten i Grensen. Denne høsten ble han engasjert som eventyrtegner, og fikk sin første illustrasjon på trykk. I 1882 avtjente han militærtjeneste, arbeidet på eventyrillustrasjonene sammen med Werenskiold, fikk statlig stipend og reiste til Paris. 
Oppholdet i Paris ble kortvarig og ingen suksess. Høsten 1883 reiste han igjen til München. Oppholdet kom til å bli bestemmende for hans videre karrière. Her var det på denne tiden flere som arbeidet med karikatur, satire og annet tidsskrift- og forlagsrelatert illustrasjonsarbeid. I de fire årene han nå oppholdt seg i Tyskland, fikk han tegninger på trykk i Neue Deutsche Illustrierte Zeitung, Allgemeine Zeitung og det dansk-norske Juleroser i 1884.  Eventyrbog for Børn utkom med tre bind i 1883, 1884 og 1887. Han fullførte også Froske- og musekrigen mens han var i München, men verket måtte vente i flere år før det utkom. Han var ubemidlet da han i mars 1887 avsluttet Tysklandsoppholdet, og kollegaer bidro til å bekoste hjemreisen for ham. 
I 1887, da han var 30 år gammel, vendte Kittelsen hjem til Norge for godt, lutfattig og samtidig i ferd med bryte igjennom som bokillustratør. Han illustrerte Djurklous samling av svenske folkeeventyr (1887) og den danske forleggeren Ernst Bojesen brukte Kittelsen både i Juleroser og i Fra Alverdens gemytlige Lande (1887). Bojesen skulle senere utgi flere av Kittelsens arbeider.
Han deltok første gang på Høstutstillingen i 1886, med maleriene Atelierbesøk og Interiør fra et bayersk bondehus. Året etter deltok han med maleriet Ved havet. Senere skulle han delta på utstillingen i 1890, 1891, 1894, 1910, 1912 og posthumt i 1915. Etterhvert bidro han også med flere tegninger.
Vel hjemme i Norge bodde Kittelsen først hos sin søster og svoger i Kragerø, og fulgte dem samme år nordover til Skomvær fyr, hvor svogeren var fyrvokter. Her bodde han i snaue to år. I denne perioden fullførte han flere påbegynte prosjekt, forsøkte seg med illustrasjoner til Peer Gynt og malte og tegnet landskapsbilder. I løpet av de to årene ferdigstilte han bøker som utkom i de følgende årene: Fra Livet i de smaa Forholde (1889-90), Fra Lofoten (1890-91) og Troldskab (1892).
I 1889 besøkte han først Skredsvig på Fleskum, før han bosatte seg ved Farrisvannet i Larvik. Her møtte han samme år skipperdatteren Inga Kristine Dahl fra Drøbak. Hun var delvis oppvokst på Lille Ekeberg gård i det som den gangen var Østre Aker. De ble stormende forelsket og giftet seg etter bare få ukers bekjentskap. De fikk til sammen ni barn. Inga forsto seg på kunst og hadde praktisk sans. Kittelsen visste å sette pris på hennes uvurderlige støtte, også i økonomiske og huslige spørsmål. Hun drev skole med barna og organiserte hans utstillinger.
Som nygifte bodde de en periode på Skåtøy utenfor Kragerø, og fra 1891 på Hvitsten. Dette var gode og produktive år for Kittelsen. Han grunnfestet sin posisjon som illustratør, og utforsket flere sjangre. Fra 1889 hadde han regelmessig samarbeid med tidsskriftredaktørene Nordahl Rolfsen og Jacob B. Bull om oppdrag. I oktober 1893 hadde han sin første separatutstilling, i Florasalonen i Tivoli, i Kristiania. Utstillingen omfattet 231 bilder, og ble også vist i Bergen samme høst.
I 1896 flyttet familien til gården Sole i Eggedal for å komme nærmere vennen Christian Skredsvig. Tre år senere, i 1899, bygde familien Lauvlia i Sigdal. Tomta var omhyggelig valgt, med utsikt til den karakteristiske Andersnatten som speilet seg i Soneren. Familien elsket hjemmet og naturen, og i de ti årene de klarte å beholde Lauvlia, skapte Kittelsen flere av de mest populære bildene sine. Tiden i Lauvlia var Kittelsens mest produktive periode. Både ute og inne finnes fortsatt Th. Kittelsens egne utskjæringer og malte motiver, og hjemmet er i dag det mest personpregede minnesmerke etter vår folkekjære kunstner. Seriene Soria Moria Slot og Tirilil Tove ble til her. Sigdalsnaturen inspirerte både til stemningsmettede naturskildringer og til burleske trollbilder. Andersnatten ble malt om og om igjen på ulike måter.
Theodor Kittelsen var hele livet forfulgt av økonomiske bekymringer. I 1910 måtte han selge hjemmet i Sigdal og flytte med sin familie til Huseby utenfor Kristiania, og endelig til Jeløya utenfor Moss i 1912, der han døde i 1914. Mot slutten av livet var Kittelsen nedbrutt av sykdom, motgang og skuffelser. Han arbeidet likevel helt til det siste.
Dagen etter at han døde hadde Henrik Sørensen (skjult bak signaturen "Mår") et minnedikt i Dagbladet: 
Theodor Kittelsen ble i 1908 utnevnt til Ridder av St. Olavs Orden, og mottok Statens kunstnerlønn fra 1911. Etter hans død i 1914 ble enkefru Inga Kittelsen innvilget kr 1600 i årlig lønn fra Stortinget.
I begynnelsen av studietiden var Kittelsen bestemt på å arbeide som maler, med olje på lerret, i tråd med tidens gjeldende oppfatning av oljemaleriet som billedkunstens mest fornemme uttrykk. Han ønsket å utdanne seg til genremaler, trolig under påvirkning både av lærerne i München og av vennskapet med historiemaleren Eilif Peterssen. Tross iherdige forsøk ble han ikke virkelig fortrolig med oljemaleriet. Imidlertid har Streik (1879), tross sine artistiske svakheter, fått plass i norsk kunsthistorie som det første forsøk på sosialt tendensmaleri.Maleriet Ekko, som Kittelsen arbeidet med under oppholdet i Lofoten ble først stilt ut på Verdensutstillingen i Paris 1889. Kittelsen regnet selv maleriet, som måler 156 x 110 cm, som sitt beste arbeid: «Det forekommer mig ofte at dette er mit bedste Arbeide». Bildet viser tre viktige trekk ved Kittelsens kunst: Identfikasjonen med barnets opplevelse; landskapsestetikken; og fortrollingen av naturen.
Fra 1900 og framover tok han igjen opp maleriet, både som oljemaleri, akvarell og pastell. Det var i denne (forholdsvis) sene perioden at han skapte de fleste av de motivene som i dag regnes som folkekjære og typiske for hans arbeid: Serien Soria Moria slot (olje) ble laget i 1900, og han illustrerte fra 1907 av flere av folkeeventyrene. Han utga i 1911 boken Soria Moria slot.
Akvarellen Myrull fra 1913 ble hans siste større arbeid. Bildet tar igjen en tidligere tegning fra en eventyrutgave, og det er datteren Ingrid som er modell.
De to årenes opphold i Svolvær ble en modningstid for Kittelsen. Han utviklet flere sider av sitt repertoar: både karikaturen, naturlyrikeren og forfatteren. Einar Økland skriver: «Alt i alt var det ein uferdig og kriseramma kunstmalar som reiste nordover til Lofoten i 1887 og ein høgproduktiv og vital illustratør og forfattar som i 1889 reiste sørover.»
De to bøkene med fellestittelen Fra Lofoten kom ut i 1890 og 1891, som «andre del» av oppsummeringen av hans arbeider fra de to årene. Bildene i bøkene er dels utført som rene pennetegninger, og dels i blandingsteknikk mellom penn, blyant og lavering. Motivene veksler mellom realistiske tegninger som Raftsund, tvetydige, poetiske avbildninger som Rosen og rene «Eventyrfortolkninger» av landskapet, slik som i de to versjonene av De syv søstre, hvor kvinnesilhuettene er tegnet tydelig ut fra fjellets opprinnelige profiler. 
Bildet Æolsharpen er et karakteristisk bilde fra Lofoten-serien: I forgrunnen og mellomgrunnen er det et i utgangspunktet helt realistisk motiv: en havsule som strekker vingene opp. I bakgrunnen svever imidlertid en harpe i horisonten og gir hele motivet et preg av å være lyttende etter den åndelige stemmen, musikken fra det uoppnåelige. Harpen gir en ny forståelse av fuglens adferd og ønsker. Kittelsen skriver i teksten til bildet: «Ja, saa fint toner Harpens Musik, at den gaar vort Øre forbi, og kun Sjælen følger med, bævende, lyttende, medens Øiet stirrer ud over den blaa Linje, og alt svømmer sammen i en uendelig Tanke.» 
Tekstene hans er både lyriske stemninger både i prosa og lyriske former, med en sterk vilje til å «fange inn et stykke besjelet natur».Kittelsen skrev også flere reportasjepregede tekst-og-tegning-artikler fra Nordland til Nordahl Rolfsens tidsskrift Illustrert Tidende for Børn 1890-92. 
Øya Jomfruland ligger ytterst i Kragerøs skjærgård og Kittelsen hadde lenge vært opptatt av øya, dens geologi og de legendene som fantes omkring øyas navn og natur. I 1893 laget han en serie med 14 bilder fra øya, utført i stift, fargeblyant og akvarell. De fleste av bildene er idyller. Også inkludert her er illustrasjonen av nøkken, med motiv fra Tårntjernet. Serien ble i 1894 kjøpt av samleren og mesénen Olaf Schou og donert til Nasjonalgalleriet.
Akvarell-serien Tirilil Tove (1900) kan sees som en skoglandskapets oppfølger av Jomfruland-serien. Kittelsen hadde fått en uspesifisert, ny bestilling fra Olaf Schou på en billedserie. «Det er 'Skovpoesien' jeg denne gang har søgt ... ja nu haaber jeg Schou blir glad i Skaugen min». Tittelen har opphav i Andreas Fayes Fortellingen om Tirilil Tove og Tyvenborg, om en bortført seterjente. Også Welhaven bruker navnet i et av sine dikt. Bildene, som er utført i fargestift og akvarell, ble utstilt hos Blomquist i desember 1900. Serien er i privat eie. 
Han laget i de «sene årene» 1900-1910 de fleste av sine naturlyriske bilder i blandingsteknikk. De fem akvareller som han i 1908 laget på bestilling  fra Norsk Hydro (Rjukan-serien), en laget i et uttrykk som både er troll-natur, naturlyrikk, reklame-illustrasjoner og en slags foregripelse av mellomkrigstidens industrifresker.
I den tidlige delen av sitt virke laget Kittelsen flere satirer og karikaturer. De to løsark-mappene Fra livet i de smaa forholde (1889 og 1890) er et gjennomført konsept med sin parodi-på-lokalavis-sjanger, 10 år før Trangvikspostens første utgave. 
Samlingene Glemmebogen (1892) og Ordsprog (1898) er i større grad enruters vitsetegninger, ofte bygget rundt munnhell og faste ordbilder. Flere av motivene har en sosial snert mot pengefolk og overklasse.
Han tegnet også for det økende antall vittighetsblader, i noen grad i studietiden i Tyskland og mest i Norge. Han illustrerte hele 1907-årgangen av Trangviksposten, og bidro gjennom flere år til Korsaren. I Korsaren er et høydepunkt serien med «Norske Naturvidundre», hvor tegningene av Asbjørnsnatten, Ibsenholmen og Vinjefurua er blant de mest kjente. 
Blant karikaturene må også regnes Kittelsens saftige illustrasjoner til Wessels Smeden og bakeren.
Kittelsen laget en lang rekke arbeider med «dyr som oppfører seg om mennesker». Disse omfatter for det første naturlige dyr med små og store trekk av menneskelig adferd (Haren som ler så kjeften revner (1884) og dans i måneglans (1901)). Men hovedsakelig arbeidet han regelmessig med små dyr (frosker, insekter, mus, snegler, fugler) som er kledt som mennesker og oppfører seg som mennesker, i scener som imiterer menneskers miljø (Har dyrene sjel? 1893). Slike arbeider som forener satiren med zoologisk interesse, var svært populært i 1880-årene.
Kittelsens arbeide som eventyrillustratør begynte med Asbjørnsen og Moes eventyr, og dette kunstneriske samlivet skulle vare ved i 29 år, til 1910. Mange mener at han én gang for alle har avgjort hvordan norske troll «egentlig ser ut».
Det aller første var Sjøtrollet som illustrerte Asbjørnsens «Tre nye eventyr» i Dybwads illustrerede folkekalender for 1882 (utgitt 1881). Deretter begynte et langvarig samarbeid med Asbjørnsen og med Erik Werenskiold. Werenskiold hadde hatt suksess med eventyrtegninger i 1879, og Asbjørnsen ønsket å fortsette samarbeidet. Werenskiold nådde ikke over oppgaven, og ba om at Kittelsen ble med i arbeidet. De to arbeidet sommeren 1882 sammen på Tåtøy utenfor Kragerø. I Første bind av Eventyrbog for Børn (1883) har Kittelsen med tolv tegninger. Det mest kjente av disse tolv må sies å være helfigur-bildet av den lubne, innfule Smørbukk. Samarbeidet mellom Kittelsen, Asbjørnsen og Werenskiold med ytterligere to bind, i 1884 og 1887. Samarbeidet med Werenskiold fungerte godt, og de to rendyrket hvert sitt uttrykk i tegningene: Werenskiold tegner i et stil som er lojal mot bildet av norsk bondekultur, mens Kittelsen dyrker overdrivelsene.
Kittelsens eventyrillustrasjoner til Asbjørnsen og Moe kan deles inn i tre perioder. Til den første perioden regnes arbeidene i Eventyrbog for Børn (1883–87), som han samarbeidet med Werenskiold om. Dette er pennetegninger, stort sett utført i samme format som de xylografiske gjengivelsene i bøkene. Stilen ligger nær Werenskiolds. 
Andre periode omfatter hans tegninger iil Illustrerede eventyr, udvalgte folkeventyr (1907) og Eventyrbog for børn (1908), begge redigert av Molkte Moe. Her er «figurframstillingen grovere, og det folkelig komiske er et fremtredende trekk». 1907-boken har 55 tegninger av Kittelsen, 1908-boken har 18 tegninger. I 1908-boken nytegner han eventyr som tidligere, i 1884-utgaven, var illustrert av Otto Sinding. 
Tredje fase er Barne-Eventyr (1909) og Nye Barne-Eventyr (1910), begge redigert av Molkte Moe. I hver av disse bøkene har Kittelsen 30 tegninger. Strekstilen i disse tegningene karakteriseres som «kraftig, men upresis og uten sjarm».
I 1888 laget Kittelsen er serie pennetegninger som illustrasjoner til Ibsens Peer Gynt, men disse ble av forskjellige grunner aldri utgitt. Peer Gynt i Dovregubbens Hall ble i 1913 utført på ny, nå med fargeblyant. Noen tegninger til Garborgs Haugtussa ble trykket i det tyske tidsskriftet Pan i 1895. 
Barneboken Soria Moria slot (1911) er utgitt i et klassisk billedbok-tverrformat. Den inneholder flere av Kittelsens mest kjente eventyrillustrasjoner, til hans egen tekst, som er holdt i en Asbjørnsen og Moe-imiterende stil. Bildene skriver seg stort sett fra 1900.
Kittelsen arbeidet med boka og billedserien Svartedauen i 1894-95. Serien ble likevel ikke utgitt før i 1900, da på Stenersens forlag. Boka er både en illustrert diktsamling og en billedserie, og verket omfatter 45 små og store tegninger, og 15 dikt. Diktene er for det meste frie vers, men også enkelte innslag i folkevisestil. 
Hovedpersonen er formet etter en kvinne tegneren møtte på Skåtøy, og som han i en nokså sjikanøs stil omtaler i Glemmebogen (1892). Landskapsbildene er en kavalkade av norsk geografi og steder Kittelsen har vært: Lofoten, Telemarkskysten, høyfjellet, og Eggedal. Kittelsen fullførte bildene i 1896 etter at familien bosatte seg i Eggedal. Bildene veksler mellom middelalderimiterte vignetter i tykk strek, og tegninger i sort/hvitt utført med fettstift, kull, penn og lavering. Noen av bildene er formelt sett anakronistiske, både i klær og husskipnad, men dette rokker ikke ved hovedinntrykket av uhygge i bildene. 
Et påfallende trekk er at mange av tegningene åpenbart er laget fra barnets synsvinkel, dvs fra en høyde over gulvet som svarer til barns størrelse, slik både «Pesta i trappen» og «Musstad».
Theodor Kittelsen var selv den første til å ta opp «arven etter Kittelsen», med sin gjenbruk av tidligere illustrasjoner i olje og akvarell. Hans enke videreførte denne gjenbruken.
Boken Løgn og forbandet digt (1912) er en samling med utdrag fra de «lettere bøkene» Glemmebogen, Kludesamleren og Billeder og Ord, med noen løse bidrag.
I perioden 1906-1908 ble minst syv motiver fra Kittelsen brukt på vaser og skåler fra Porsgrunds Porselænsfabrik.
Barneboken Soria Moria slot fra 1911, som bygger på billedserien fra 1900, har blitt gjenutgitt flere ganger de siste årene (1987, 1989 og 2005), og ble i 1988 også oversatt til engelsk. 
Det norske black metal bandet Burzum har brukt tegninger av Kittelsen på plateomslagene til Hvis lyset tar oss og Filosofem.
Bøker om hamDatteren Ingrid Kittelsen Treider utga i 1952 «den vemodige og lett idylliserende memoarboka» Tirilil Tove. 
Odd Hølaas utga i 1941 biografien Den norske faun, «som har prega oppfatninga av Kittelsen som ein nasjonal skatt og eit tragisk naturtalent». Leif Østbys «populær og velfunderte» biografi fra 1975, inneholder mye og grundig dokumentasjon fra studier i brevmateriale mm. Kunsthistorikeren Holger Koefoed og forfatteren/samleren Einar Øklands biografi fra 1999 er den tredje egentlige biografien om Kittelsen. De samme forfatterne stod bak boken Fra Lauvlia til våre hjerter, som ble publisert av Lauvlia, Th. Kittelsens kunstnerhjem i 2007. 
Hølaas var også redaktør for «omnibusutgaven» Theodor Kittelsen i tekst, tegninger og malerier, utgitt av Gyldendal i 1950. Boken er en omfattende og etterspurt presentasjon av kjent og ukjent, men skjemmes av uvøren ombrekking. 
Samleren Arnt Bryde Sundseth utga i 1944 en bibliografi over bøker og tidsskrift illustrert av Th. Kittelsen. Bibliografien var et foregangsarbeid i sin sjanger, og omfattet 186 registernummer. Den er opptrykt i Koefoed/Øklands biografi.
Blaafarveværket har publisert flere omfattende utstillingskataloger. Den første ble utgitt i 1980 og har en ledsagende tekst av Sidsel Helliesen. I 1995 hadde katalogen tekster av Christian Krohg, Christian Skredsvig, Theodor Kittelsen og flere andre. I 2007 skrev Aud-Kristin K. Haldorsen og David Aasen Sandved tekster. 
Museer og gallerierFødestedet i Kragerø er bevart; Kittelsenhuset er en del av Berg-Kragerø Museum og viser utstillinger om Kittelsens liv og virke. I hjembyen finnes også Per Palle Storms byste av kunstneren og på Skåtøy finnes Per Elsdorfs Pesta-skulptur.
Hjemmet Lauvlia i Sigdal ble museum i 1995. Lauvlia hadde vært i privat eie som feriested siden Kittelsens flyttet i 1910. Stedet eies av kommunen siden 2005. 
Nasjonalgalleriet har den største samlingen av Kittelsens verk. På Koboltgruvene ved Blaafarveværket ligger det nasjonale Theodor Kittelsen-museet. Museet ble åpnet i 1993, etter at Kittelsens familie i 1987 hadde spurt om Blaafarveværket kunne åpne et museum for Kittelsen, der Kittelsens etterlatte eiendeler var en grunnstamme. Samlingen er kontinuerlig supplert. 
I Prestfoss i Sigdal er det reist et fantasifullt minnesmerke over ham, laget av billedkunstneren Kari Rolfsen. 
Markering av Kittelsen i 2014Blaafarveværket har tatt initiativ til å markere Th. Kittelsen i forbindelse med at det i 2014 er 100 år siden hans død. Dette gjøres med den største utstilling i moderne tid, som ledsages av en omfattende katalog med bidrag av Arnhild Skre, Trond Berg Eriksen, Finn Skårderud, Hans Fredrik Dahl, Per Inge Torkelsen, Svein Strømmen, Jérôme Lefèvre og Unni Wikan. Samtidig vil kunstnerens omfattende betydning bli markert ved flere arrangementer i regi av Nasjonalbiblioteket, Nasjonalmuseet viser hans Jomfruland-serie og Lauvlia viser en særskilt utstilling. På hans 100. dødsdag 21. januar 2014 ble en egen nettside lansert for ham.
FrimerkerKittelsens illustrasjoner har fire ganger vært brukt som motiv på norske frimerker
1972: Tre motiv i serien Eventyr II: Smørbukk, Trollet som sat og grundet på hvor gammelt det var og Kvitebjørn Kong Valemon
2007: To motiv til hans 150-årsjubileum: Et overfall og For tidlig nedkomst, begge fra serien Har dyrene sjæl?
Knut Berg, Nils Messel, Marit Lange. «Maleriet 1870-1914» I: Norges kunsthistorie, bd 5. Gyldendal, 1981
Sidsel Helliesen, Bodil Sørensen. «Theodor Kittelsen». I: Norsk kunstnerleksikon, bd 2. 1983
Holger Koefoed og Einar Økland. Th. Kittelsen : kjente og ukjente sider ved kunstneren. Stenersen, 1999 ISBN 82-7201-263-4
Holger Koefoed (red.) Møter med Th. Kittelsen. Gyldendal, 1994 ISBN 82-05-22629-6
Knut Ljøgodt. Theodor Kittelsen : fra Lofoten til Eventyrland. Nordnorsk Kunstmuseum, 2004 ISBN 82-91834-18-0
Kjersti Sissener Munthe. Tegneren Theodor Kittelsen. Damm, 2003 ISBN 82-496-0565-9 (for barn)
Irene Omdal. Theodor Kittelsen. Tusenkunstneren fra Kragerø. Berg – Kragerø Museum, 2007 ISBN 978-82-997542-0-0
David Aasen Sandved og Aud-Kristin K. Haldorsen. Th. Kittelsen – Trollbundet av landskapet. Blaafarveværket. 2007. ISBN 978-82-90734-38-6.
Arnt Bryde Sundseth. Th. Kittelsen : en bibliografi 1881-1944. Oslo, 1944. (også opptrykt i Koefoed/Økland)
Ingrid Kittelsen Treider: Tirilil Tove : minner om Th. Kittelsen og hans hjem. Gyldendal, 1951. Ny utg. 1997 ISBN 82-05-24768-4
Leif Østby. Theodor Kittelsen : tegninger og akvareller = drawings and watercolours. Dreyer, 1975. Ny utgave 1993 ISBN 82-504-2017-9Theodor Kittelsen i tekst, tegninger og malerier. Gyldendal, 1945 (1950) (stor samleutgave)
(en) Theodor Kittelsen – galleri av bilder, video eller lyd på Wikimedia Commons
Theodor Kittilsen, en side er utarbeidet gjennom et samarbeid mellom Blaafarveværket og Lauvlia som ble lansert 21. januar 2014 på dagen 100 år etter Theodor Kittelsen sin død.
Blaafarveværkets Th. Kittelsen museum på Koboltgruvene, med originale verker i olje, blandingsteknikk, tegninger, treskårne møbler og dekorasjoner
ringstrom-antikvariat.no Bakgrunnsinformasjon om illustrerte verk, i forbindelse med faksimileutgaver
Arkiv etter Theodor Kittelsen hos NasjonalbiblioteketVerk av Theodor Kittelsen hos fotoarkiv ovaering.no
Third Day er et Grammy-vinnende kristent rockeband dannet i Marietta, Georgia i 1990-årene. Bandet ble grunnlagt av vokalist Mac Powell, gitarist Mark Lee og tidligere medlem Billy Wilkins. De andre medlemmene i bandet er Tai Anderson (bass) og David Carr (trommer). Bandets navn er en referanse til en bibelsk hendelse hvor Jesus står opp fra de døde på den tredje dagen etter sin korsfestelse. Bandet ble innlemmet i Georgia Music Hall of Fame den 19. september 2009.
Third Day ble opprinnelig dannet av vokalist Mac Powell og gitarist Mark Lee i 1992. Bassisten Tai Anderson og trommeslageren David Carr, som på den tiden spilte i et annet lokalt band, ble invitert med for å spille inn noen demoer. Bandet bygget gradvis en lojal fanskare og etter kort tid signerte de en kontrakt med Gray Dot Records. Deres selvtitulerte debut ble gitt ut i 1996 og solgte 20 000 eksemplarer. Kort tid etter fikk bandet kontrakt med Reunion Records. 
Etter å ha fått kontrakt med Reunion Records, gav de umiddelbart ut den offisielle versjonen av albumet Third Day. Platen har solgt over 300.000 eksemplarer og ble mottatt godt av kritikere. Låten "Nothing At All» ble nummer 34 på Billboards hitliste. Det samme året var Third Day oppvarmingsband for Newsboys på fem av deres konserter. Third Day lanserte også sin egen turne med konserter i 65 byer som endte opp med å bli en suksess. Rockebandene All Star United og Seven Day Jesus var oppvarmingsband for dem. Bandet ble også nominert til Dove Award for New Artist of the Year, og videoen av "Consuming Fire" vant en Billboard-utmerkelse for beste kristne video.
Vinteren 1997 begynte bandet å jobbe på deres andre album, Conspiracy No. 5. Albumet ble produsert av Sam Taylor, som nettopp hadde jobbet med bandet King's X.Albumet ble nominert for Grammy og vant Dove Awards for årets rockealbum og beste rockesang ("Alien"). I 1998 startet bandet arbeidet med sitt neste prosjekt med tittelen Time. Produsent var Monroe Jones. Albumet ble nominert til en Grammy og vant en ny Dove Award for bandet.        
Third Day jobber for tiden med deres neste album, Move, som skal bli gitt ut i oktober 2010. Singelen "Lift up your face" ble gitt ut i juli 2010. Høsten 2010 skal bandet på en turné i USA sammen med TobyMac, Michael W. Smith og Max Lucado.
2001 Dove Award for Special Event Album of the Year for City on a Hill: Songs of Worship and Praise
2002 Dove Award for Long Form Music Video of the Year for Third Day Live in Concert – The Offerings Experience
2004 Dove Award for Long Form Music Video of the Year for Third Day Live in Concert, The Come Together Tour

Thomas Conrad Hirsch (født 1813 i Stjørdal, død 1889 på Norderhov) var en norsk prest som var kapellan i Strinda, sogneprest i Snåsa og Norderhov og prost i Ringerike. Mens han var i Snåsa var han også ordfører i Snåsa 1868–1871.
Hirsch var lærer ved Trondhjems borgerlige realskole i tiden 1841–1852. Fra 1852–1866 var han residerende kapellan i Strinda, og fra 1866–1872 sogneprest i Snåsa. Deretter avsluttet han prestegjerningen som sogneprest ved Norderhov kirke i Norderhov prestegjeld i tiden 1872–1889 og prost i Ringerike og Hallingdal prosti i perioden 1878–1884. 
Thomas Conrad Hirsch var sønn av Nicoline Hornemann og Robertus Hirsch og bror til Robert Nicolai Hirsch og Christian Hirsch. Han giftet seg i 1841 med Anna Lovise Bjerkebek, hun var søster av Rasmus Brochmann Parelius Gaarders kone Henriette Jacobine.
Biografiske Efterretninger m.m. vedkommende Studenterne fra Aaret 1831. Kristiania: Jacob Dybwads Forlag. 1881. s. 16.
Thomas Diethart (født 25. februar 1992 i Tulln) er en østerriksk skihopper som representerer UVB Hinzenbach.
Han debuterte i verdenscupen i skihopping i Innsbruck i januar 2011, og fikk sitt gjennombrudd med 4.- og 6.-plass i rennene i Engelberg i desember 2013. Like etter jul samme år fikk han delt 3.-plass sammen med Peter Prevc i åpningsrennet i hoppuka som fant sted i Oberstdorf. Han vant det andre rennet i Garmisch-Partenkirchen med 15 poeng ned til nr. 2. Han vant også det siste rennet og hoppuka sammenlagt.
I Vinter-OL 2014 ble det sølv i lagkonkurransen, sammen med Michael Hayböck, Thomas Morgenstern og Gregor Schlierenzauer. Diethart ble nummer fire i normalbakke og nummer 32 i stor bakke.
Under kontinentalcuprennet i Brotterode 28. februar 2016 ble Diethart tatt av en vindkule, og falt stygt. Det resulterte i at rennet ble avlyst.

Thomas Grandi (født 27. desember 1972 i Bozen, Italia) er en tidligere canadisk alpinist. Foreldrene kom fra Bozen.
Thomas Grandi debuterte i verdenscupen i mars 1993 i et storslalåmrenn i Oppdal. Han fikk sin første pallplassering i Kitzbühel i 2004, der han kom på andreplass i slalåmrennet bak finnen Kalle Palander.
Grandis beste sesong var 2004-05. I løpet av 48 timer gikk han til topps i storslalåmrennene i Alta Badia og Flachau. Han endte på tredjeplass i storslalåmcupen sammenlagt, slått av Benjamin Raich og Bode Miller. Under VM 2005 oppnådde han femteplass i storslalåm og den nye lagøvelsen. I slalåm kom han på sjetteplass.

Thomas Mork (født 22. juni 1978 på Averøy) er en tidligere spiller for Molde FK og spillende trener i fotball for Rival. I dag jobber han i trenerteamet til Molde FK sammen med blant andre manager Ole Gunnar Solskjær.  
Han er fra Averøy på Nordmøre, og spilte for Grykameratene da  Molde FK skrev til ham og inviterte ham
Mork vant junior-NM i 1996 med seier 1-0 over Viking, og begynte i 1997-sesongen å få innhopp og kampstart for klubbens seniorlag. Debuten var 20.4.1997 mot Strømsgodset.
Sammen med jevngamle Stian Ohr og Anders Hasselgård dannet han under Erik Brakstad den såkalte «kyllingrekka» som skulle ta over etter de tre S'ene Ole Gunnar Solskjær, Arild Stavrum og Ole Bjørn Sundgot. Mork gikk på toppidrettslinja ved Molde videregående skole og de var klubbens best betalte juniorer med en inntekt på 150 000 kroner og egen VW Golf med sponsoren Aker RGI ASA på klistremerke.
Morks scoringer begynte å komme sommeren 1998 og han var på flere samlinger med U-landslaget og Bjørn Hansen (trener) med debut 3.2.1998 mot Danmark (1-1).
Han prøvespilte for Charlton Athletic FC i juli 2003, og hadde ifølge hans agent Stig Lillejord kontakt med belgiske FC Brussels der Bjørn Helge Riise var, da han ikke ville fornye i november 2004. Også Ivar Morten Normark fra Aalesunds FK luktet på ham i denne perioden, idet han kunne gå gratis. Etter 2008-sesongen fikk han ikke fornyet kontrakten.
Han var fra 2009 spillende trener i fotball for Rival der flere tidligere Moldespillere befant seg, blant andre Stig Arild Råket. I 2011 var han sportslig leder for Molde FK sin breddeavdeling.

Thomas Zhao Kexun (født i 1930 i Kina) er katolsk biskop av bispedømmet Xuanhua i provinsen Hebei i Folkerepublikken Kina. 
Zhao Kexun var «undergrunns»prest og administrator av bispedømmet Xuanhua.  Våren 2005 ble han arrestert og ikke sluppet løs for over to måneder etter. Han ble hemmelig bispeviet.
Da undergrunnsbiskopen av Xuanhua, Philippus Petrus Zhao Zhendong døde den 13. juli 2007 (dagen før hans 87-årsdag) innebar det automatisk at biskop Zhao Kexun overtok. Han hadde gått i dekning da forgjengeren ble alvorlig syk, fordi han regnet med problemer med myndighetene. I juli ble det mulig for ham å overta.
Omtrent halvparten av katolikkene i bispedømmet Xuanhuas 20 000 katolikker nekter (2008) å betre kirker som er registrert av myndighetene.
Thor Heyerdahl (født 6. oktober 1914 i Larvik, Norge, død 18. april 2002 i Colla Micheri, Italia) var en eksperimentell arkeolog, forfatter og eventyrer.
Hans navn ble for alvor kjent gjennom en ekspedisjon med «Kon-Tiki» i 1947, da han seilte 8 000 km over Stillehavet i en håndbygget flåte fra Sør-Amerika til Tuamotuøyene. Ekspedisjonen skulle vise at folk for lenge siden kunne ha gjort lange sjøreiser og skapt kontakter mellom tilsynelatende separate kulturer. Dette var knyttet til en diffusjonsmodell for kulturell utvikling som skulle kjennetegne det meste av Heyerdahls arbeid. Han gjennomførte også andre seilaser med sivbåtene «Ra», «Ra II» og «Tigris» for å demonstrere muligheten for kontakt mellom vidt atskilte folkeslag i oldtiden.
Heyerdahl skrev mange bøker og artikler om sine ekspedisjoner og funn. Han ledet også flere arkeologiske utgravninger på Galápagosøyene, Påskeøya, Maldivene, Tucume i Peru, Güímar på Tenerife og Azov i Russland. Heyerdahl fikk flere æresdoktorgrader og andre priser, deriblant Royal Geographical Societys gullmedalje. Han var statsstipendiat fra 1984. Han ble utnevnt til kommandør av St. Olavs Orden i 1951, kommandør med stjerne av St. Olavs Orden i 1970 og fikk ordenens høyeste grad, storkorset av St. Olavs Orden i 1987. I kontrast til æresbevisningene står kritikken fra akademisk hold. De færreste av hans teorier vant frem i fagmiljøene, og hans teorier ble kritisert for å være pseudovitenskapelige og bygge på selektiv kildebruk.
Thor Heyerdahl døde i 2002, 87 år gammel. Han ble bisatt på statens bekostning i Oslo domkirke 26. april. Heyerdahls urne er satt ned på familiens gods i Colla Micheri i Italia.
Thor Heyerdahls arkiv ble i 2011 oppført på UNESCOs register over verdensminner. Arkivene inkluderte da 238 samlinger fra hele verden. Heyerdahlarkivet spenner over årene 1937–2002 og omfatter hans fotosamling, dagbøker, private brev, ekspedisjonsplaner, artikler, avisutklipp, originale bok- og artikkelmanuskripter. De administreres av Kon-Tiki Museet og Nasjonalbiblioteket i Oslo.
Heyerdahl ble født i Larvik i 1914 som eneste barn av bryggerieier Thor Heyerdahl (1869–1957) og Alison f. Lyng (1873–1965). Hans mor var leder for byens museumsforening, og hennes sterke tro på Charles Darwins evolusjonsteori inspirerte sønnens interesse for zoologi og antropologi. Hans tidlige interesse for natur og dyr fikk ham til å lage sitt eget museum hjemme på gutterommet i Steingata 7, med blant annet en hoggorm som en av hovedattraksjonene. Heyerdahl fattet også tidlig interesse for eksotiske steder; som 8-åring tegnet han bilder av sydhavsøyer og bestemte seg for at han skulle bli oppdagelsesreisende.Julaften 1936 giftet han seg med Liv Coucheron Torp (1916–1969) fra Brevik, en økonomistudent som han hadde møtt kort tid før han ble immatrikulert ved universitetet. Hun var med på Heyerdahls første ekspedisjon til Polynesia i 1937. Før ekteskapet endte i skilsmisse i 1948 hadde de fått to barn sammen, sønnene Thor Jr og Bjørn.
I 1949 giftet Heyerdahl seg på nytt, denne gang med Yvonne Dedekam-Simonsen (1924–2006). Hun hjalp til med mye av det praktiske rundt organiseringen av ekspedisjonen med «Ra» og arrangerte også redningsaksjonen da flåten var i ferd med å synke. Ekteskapet resulterte i døtrene Annette, Marian og Helene Elisabeth, men endte med skilsmisse i 1969. Heyerdahl mente at årsaken til skilsmissen var at han tilbragte for mye tid hjemmefra, samt uenigheter om barneoppdragelse. I en selvbiografi senere innrømmet han at han skulle ha tatt på seg hele skylden for bruddet.Heyerdahl levde i flere år sammen med fysioterapeuten Liliana Salvo, før han i 1991 giftet seg for tredje gang. Ekteskapet med Jacqueline Beer skulle vare til Heyerdahls død i 2002. De bodde sammen på Tenerife, og i motsetning til hans tidligere ektefeller var Breer ofte med på reisene Heyerdahl foretok. Hun var amatørfotograf og dokumenterte mye av arbeidet han gjorde, blant annet utgravningene i Túcume og Azov.
Heyerdahl flyttet til Oslo i 1933, hvor han studerte zoologi ved Universitetet i Oslo. Han hadde også stor interesse for beslektede emner som biologi, oseanografi og antropologi og alt ellers som hadde med Stillehavet å gjøre. Denne interessen ble ytterligere forsterket da han kom i kontakt med Bjarne Kroepelien, som var i samme bransje som Heyerdahls far. Kroepelien hadde gjennom flere år bygget opp verdens største samling av bøker fra og om Polynesia, og tilgangen til de over 5000 bøkene i samlingen skulle ifølge Heyerdahl selv bli «avgjørende for [hans] veivalg videre i livet».Heyerdahl påberopte seg flere steder en dr.philos.-grad ved Universitetet i Oslo; dette ble avvist av flere forskere ved Universitetet i 2002: «[I] følge eksamensprotokollen ved Universitetet i Oslo synes [Heyerdahl] verken å ha bifag eller hovedfag. Hvor, når og på hvilket verk han tok doktorgraden, må også være en meget godt bevart hemmelighet.»
Under andre verdenskrig ble han utdannet ved Little Norway i Canada og senere tilsluttet fallskjermkompaniet ved den norske brigaden i Skottland. Vinteren 1944–45 deltok han som løytnant i de norske styrkene i Finnmark. Han var en tur tilbake til Storbritannia fordi papirene ifølge sovjetiske myndigheter ikke var i orden. I Varanger møtte Heyerdahl Torstein Raaby som i lang tid hadde operert som agent i Troms. Thor og Liv hadde forlatt Norge høsten 1939. I 1941 flyttet han til Baltimore og arbeidet ved skipsverft som bygget Liberty-båtene. Han meldte seg til tjeneste for den norske eksilregjeringens kontor i USA og var under opplæring i Canada til han i 1943 ble sendt til Storbritannia. På fallskjermskolen i Storbritannia fortalte han Knut Haugland, en av tungtvannssabotørene fra Vemork, om sine teorier om folkevandring i Stillehavet. Heyerdahl planla å hoppe ut med fallskjerm i Nordmarka, men Heyerdahl ble i stedet sendt til Finnmark for sette opp radioforbindelse til London.
Under et opphold i Italia ble Heyerdahl diagnostisert med hjernesvulst. Han sluttet å spise og drikke, og forberedte seg på å dø. Thor Heyerdahl døde omgitt av familien 18. april 2002. Han ble bisatt på statens bekostning i Oslo domkirke 26. april. Til stede ved bisettelsen var i tillegg til familien og nære venner blant annet kong Harald og dronning Sonja og flere representanter for det offentlige Norge. Heyerdahls urne er satt ned på familiens gods i Colla Micheri i Italia.
Det var de spektakulære ekspedisjonene som bragte Thor Heyerdahl popularitet blant allmennheten, men det var ikke berømmelsen som var hans primære drivkraft. Gjennom reisene han gjennomførte i ung alder oppdaget han likhetstrekk mellom kulturer og arkeologiske funn i Polynesia og Amerika, noe som vekket nysgjerrigheten hans. Han bygget etterhvert hypoteser basert på et diffusjonistisk utviklingssyn. Diffusjonismen var en av to dominerende retninger innen kulturell forskningstradisjon på slutten av 1800-tallet og begynnelsen av 1900-tallet. Sentralt i diffusjonismen på denne tiden var troen på at mennesker er lite innovative og at enhver endring i kultur og teknologi kun kan forekomme gjennom utveksling mellom kulturer. «Heyerdahls ferder med Ra I og Ra II må sees i sammenheng med hans grunnleggende tro på at kulturens kilder er i Egypt og Midtøsten, og at der hvor man ellers finner arkeologisk materiale som vitner om sivilisasjon, må dette være innført.» Den andre forskningstradisjonen, evolusjonismen, bygget på synet at ulike kulturer selv uten kontakt ville utvikle seg noenlunde likt.
Heyerdahl var ikke den første som framla teorier om kontakt mellom amerikanske og polynesiske kulturer. Allerede i 1803 hadde en spansk misjonær ved navn Joaquín de Zuniga hevdet at havstrømmer og vindforhold gjorde det mer sannsynlig at menneskene i Polynesia hadde kommet fra Amerika siden teknologien og mulighetene til å navigere fra Asia ikke eksisterte da Polynesia ble befolket. Likheten mellom statuene på Påskeøya og statuer funnet i Bolivia, et viktig element i Heyerdahls hypotesedannelse, var påpekt av Clements Markham i Royal Society i London i 1870. Heyerdahl var likevel den første som beviste at det var mulig også i praksis gjennom seilasen med Kon-Tiki.
I tillegg til å bygge på arkeologiske funn, botaniske funn og lingvistiske observasjoner baserte Heyerdahl mange av hypotesene på legender og myter han fikk høre på reisen sine. Heyerdahl hevdet for eksempel at det i inkaenes mytologi var en solgud ved navn Con-Tiki Viracocha som var den øverste leder for det mytiske lyshudede folket i Peru. Det opprinnelige navnet for Viracocha var Kon-Tiki  eller Illa-Tiki, som betyr Sol-Tiki  eller Ild-Tiki. Kon-Tiki var yppersteprest og solkonge for disse legendariske "hvite menn" som etterlot seg enorme ruiner ved bredden av Titicacasjøen. Legenden fortsetter med at de mystiske skjeggete hvite menn blir angrepet av en sjef som heter Cari som kom fra Coquimbodalen. De hadde en kamp på en øy i Titicacasjøen, og det lyse folket ble massakrert. Kon-Tiki og hans nærmeste følgesvenner klarte å rømme og kom etterhvert fram til stillehavskysten. Legenden ender med at Kon-Tiki og hans følgesvenner forsvinner vestover ut i havet.
Hans første ekspedisjon gikk sammen med kona Liv til øya Fatu Hiva i Marquesasøyene i Polynesia i 1937–1938. Målet med ekspedisjonen var å forlate sivilisasjonen, og leve fullt og helt i pakt med naturen. Før de dro hadde de heller ikke til hensikt å returnere. Idyllen og idealismen ble etter noen måneder overskygget av realitetens troperegn og sykdommer, og etter ett år returnerte de til Norge. Oppholdet på Marquesasøyene, mesteparten av tiden på Fatu Hiva, beskrives i Heyerdahls første bok På jakt etter paradiset (1938), som ble utgitt i Norge, men som følge av utbruddet av andre verdenskrig aldri ble oversatt og stort sett glemt. Mange år senere, etter å ha oppnådd en viss grad av berømmelse med andre eventyr og bøker om andre fag, publiserte Heyerdahl en ny skildring  av denne seilasen under tittelen Fatuhiva: Tilbake til naturen (1974). Historien om hans tid på Fatu Hiva og hans avstikker til Hiva Oa og Mohotani er også beskrevet i Grønn var jorden på den syvende dag (1991).
I årene 1939–1940 levde han blant kwakiutl-indianerne i Britisk Columbia. Disse ekspedisjonene skulle få en sterk innvirkning på livet hans. Han la merke til at plantelivet, vindene og havstrømmene antydet at Polynesia kunne være befolket fra Sør-Amerika, og ikke Asia. Lokal muntlig tradisjon antydet det samme. Etter disse ekspedisjonene utviklet han denne teorien i boken «American Indians in the Pacific».
Det vitenskapelige miljøet aksepterte ikke teorien om at Polynesia var befolket fra Sør-Amerika, men Heyerdahl var overbevist om at han hadde rett, og Kon-Tiki-ekspedisjonen ble gjort for å bevise at det kunne være mulig å seile fra Sør-Amerika til Polynesia. Kon-Tiki-ekspedisjonen ble inspirert av gamle rapporter og tegninger av inkaflåter laget av spanske conquistadorer, og av de innfødtes legender samt arkeologiske funn som tydet på kontakt mellom kontinentene. Den 28. april 1947 satte Heyerdahl og fem besetningsmedlemmer seil ved Callao i Peru på en flåte av balsatre bygget i tradisjonell stil. På grunn av trafikken i havnen ble flåten tauet noen nautiske mil ut fra kysten av en taubåt fra den peruanske marinen. Da slepet var unnagjort, seilte flåten vestover, godt hjulpet av Humboldtstrømmen.
Ombord på flåten hadde mannskapet med seg om lag 1000 liter vann. Det meste av dette ble oppbevart i moderne beholdere, men Heyerdahl tok også med et antall forseglede bambusstengler med vann for å se hvordan vann kunne blitt oppbevart under lengre ferder i eldre tider. Maten besto av rotfrukter og hermetikk, samt feltrasjoner de hadde fått av den amerikanske hæren. Underveis supplerte de dette ved å fiske, og Stillehavet skulle vise seg å skaffe mer enn nok fersk mat.
Mannskapet så land for første gang 30. juli da de passerte atollen Puka Puka. Fem dager senere nådde de atollen Fangatau, hvor de også såvidt hadde kontakt med befolkningen. De var ikke i stand til å seile flåten til land her, og det skulle gå ennå to dager før Kon-Tiki fikk landkjenning. Den 7. august 1947, etter 101 dager og 4 300 nautiske mil, nådde de øya Raroia i Tuamotu-arkipelet. Ferden endte med grunnstøting i et korallrev, men hele besetningen berget seg i land uten større skader.
Etter at ekspedisjonen var over, ble flåten vist fram på forskjellige steder i Europa, før den endte opp i Oslo. I 1949 åpnet så Kon-Tiki Museet, hvor den fortsatt står. Senere har også «Ra II» fått plass i dette museet.
Boken om ekspedisjonen ble oversatt til nær 70 forskjellige språk og ble en bestselger. Heyerdahls film om ekspedisjonen vant en Oscar for beste dokumentar i 1951. Dette var den eneste norske filmen som hadde vunnet en Oscar, fram til kortfilmen «Den danske dikteren» vant ved utdelingen i 2007.
Selv om Kon-Tiki-ekspedisjonen var en suksess, var ikke det vitenskapelige miljøet overbevist. Dette stoppet ikke Heyerdahl som la ut på en arkeologisk ekspedisjon til Galápagosøyene i 1952. Det hadde vært flere vitenskapsmenn på øya før Heyerdahl ankom, men dette var første gang arkeologer gjorde utgravinger her. Finansiert av inntekter fra boka og filmen om Kon-Tiki fikk Heyerdahl med seg en amerikansk og en norsk arkeolog. De fant ut at det måtte ha vært besøk fra førcolombiansk Sør-Amerika til øyene i Galápagosgruppen. I tillegg til en vitenskapelig avhandling resulterte ekspedisjonen også i dokumentarfilmen Galapagos, som hadde premiere i 1955.
Også på Påskeøya fant Heyerdahl spor etter tidlige bosetninger. Da han reiste dit i 1955, hadde han med seg fem arkeologer, tre fra USA, en nordmann og en chilener. Karbondateringer av funn viste at det hadde bodd mennesker der så tidlig som 380 e. Kr, og under utgravningene fant de uthogginger i stein som kunne minne om gamle tradisjoner i Peru. Ekspedisjonen avdekket tre kulturepoker; før dette var det antatt at det bare var én. De fant blant annet flere steinstatuer som minnet sterkt om statuer funnet i Tiwanaku sør for Titicacasjøen i Bolivia. De store steinstatuene, moaiene, regnes for å tilhøre den andre kulturepoken. I tillegg fant de totorasiv i kratersjøene på øya, en nyttevekst som ble dyrket i inkariket og brukt som materiale i blant annet sivbåter. Ifølge gamle legender på Påskeøya kom Hotu Mota, det første mennesket fra en øy i vest. I legenden het øyen Marae Renga. Det har blitt påpekt at denne øyen kan være identisk med Mangareva, som ligger 2000 km vest for Påskeøya, men Heyerdahl mente legenden ikke kunne stemme.Ekspedisjonen var også på flere andre øyer øst i Polynesia. De var blant annet på Rapa Iti, hvor festningen Moronga Uta, Polynesias største byggverk, ble gravd ut.Ekspedisjonen til Påskeøya resulterte i boken Aku-Aku : Påskeøyas hemmelighet i 1957. Fagmiljøene var imidlertid lunkne til boken. Bokanmelderen i American Anthropologist mente boken var en eventyrhistorie som prøvde å fremstille seg som faglitteratur. Marian W. Smith i The Geographical Journal skrev at funnene til Heyerdahl var interessante, men at man burde være svært skeptisk til teoriene hans.Sent på 1990-tallet har imidlertid DNA-prøver påvist at polynesiere har flere fellestrekk med folk fra sørøstlige Asia enn med folk fra Sør-Amerika, noe som antas å bevise at deres forfedre mest sannsynlig kom fra Asia. DNA-tester fra tidlig på 2010-tallet indikerer likevel at Heyerdahls teorier likevel ikke kan utelukkes. Noe på siden, men beslektet, er at søtpoteten spredte seg fra Peru og Ecuador til Polynesia før europeerne kom. Nye genanalyser bekrefter gammel teori, og gir Heyerdahl et lite poeng.
Med båtene «Ra», sjøsatt i 1969, og «Ra II», sjøsatt i 1970, forsøkte Heyerdahl å knytte de søramerikanske indianerne sammen med de gamle sivilisasjonene i Afrika og Midtøsten. Målet var å krysse Atlanterhavet fra Marokko i sivbåter bygget etter gamle egyptiske malerier og modeller. Båtene fikk navn etter den egyptiske solguden.
«Ra» ble bygget av båtbyggere fra Tsjadsjøen som benyttet papyrus fra Tanasjøen som byggemateriale. Den ble sjøsatt 25. mai 1969 i Safi og mannskapet på syv var alle fra forskjellige land. Heyerdahl valgte bevisst å sette sammen et mannskap bestående av mennesker av forskjellige raser og nasjonaliteter med ulike politiske og religiøse ståsteder for å vise at mennesker kunne samarbeide på tvers av slike grenser. Av disse var det bare Heyerdahl og amerikaneren Norman Baker som hadde erfaring med seiling og navigering. Det skulle vise seg at båten var feilkonstruert, noe som kan ha hatt sammenheng med at båtbyggerne kun hadde erfaring med roligere værforhold fra innsjøene langt inne i Afrika. Akterskipet sank ned, båten fikk slagside og begynte å miste sivbunter. 18. juli bestemte mannskapet seg for å forlate båten, da det gjensto bare rundt 1000 km av totalt omtrent 6000.
Selv om ekspedisjonen med «Ra» ikke var vellykket, ga den likevel Heyerdahl erfaringer som gjorde at han fortsatt mente en slik seilas kunne gjennomføres. Det hadde blant annet vist seg at papyrusen tålte lang tid i sjøen og ga bedre oppdrift enn mange hadde trodd på forhånd. Heyerdahl bestemte seg derfor for å gjøre et nytt forsøk og denne gang fikk han hjelp av båtbyggere fra Titicacasjøen i Bolivia. Deres båtbyggertradisjoner lignet mer på teknikkene fra middelhavslandene i oldtiden enn de som hadde overlevd i Afrikas indre. Mannskapet som la ut med «Ra II» fra Safi 17. mai 1970 besto av seks av de opprinnelige deltakerne på den første ekspedisjonen og to nye deltakere.
12. juli kom «Ra II» fram til Bridgetown på Barbados etter å ha tilbakelagt 6100 km på 57 dager. Underveis hadde mannskapet på oppdrag fra FNs generalsekretær tatt daglige vannprøver, og funnene ble presentert på FNs miljøkonferanse i Stockholm i 1972. Thor Heyerdahl redegjorde også for sine observasjoner i både kongresskomiteen og i Representantenes hus i USA, samt i over 20 andre land. Hans miljøinnsats resulterte blant annet i at det ble forbudt å tømme spillolje fra tankskip i sjøen.Ekspedisjonen resulterte i boken Ra i 1970 og i 1972 hadde dokumentarfilmen med samme navn premiere. «Ra II» ble fraktet til Oslo, hvor den står utstilt i Kon-Tikimuseet.
Heyerdahl hadde hevdet siden Kon-Tiki at tidligere sivilisasjoner ikke så på havet som en hindring, men som en ferdselsåre. Med «Tigris» ønsket han å bekrefte dette nok en gang, denne gang ved å vise at Mesopotamia, Indus-kulturen og Egypt kunne ha hatt handelsforbindelser over havet allerede i år 3000 f. Kr. For å gjøre dette bygget han nok en sivbåt som han døpte «Tigris» etter elven båten ble sjøsatt i. I likhet med «Ra» ble også «Tigris» bemannet med mennesker fra mange ulike nasjoner og kulturer, og seilte under FN-flagget. Av mannskapet på 11 hadde Norman Baker (USA), Carlo Mauri (Italia) og Jurij Senkevitsj (USSR) seilt med Heyerdahl tidligere.
«Tigris» ble bygget i Irak av berdisiv, og byggingen ble ledet av de samme søramerikanske indianerne som hadde hjulpet til med å bygge «Ra II». Båten ble 18 m lang og 6 meter bred, og vekten ble anslått til 33 tonn. Dobbeltmasten som bar råseilet var 10 meter høy.
24. november 1977 begynte ferden i Al-Qurnah, byen hvor elvene Eufrat og Tigris møtes. Til forskjell fra de tidligere seilasene Heyerdahl hadde tatt, var ett av målene denne gang å manøvrere båten til destinasjoner bestemt på forhånd, ikke bare flyte med strømmene og ende opp der vinden tok dem. Han lyktes med dette og da «Tigris» hadde forlatt elva Shatt al-Arab, seilte de først til Bahrain. Dette området var i oldtiden et viktig handelssentrum for sumererne i Mesopotamia, og dermed et naturlig stoppested for ekspedisjonen. Videre seilte de til Muskat i Oman, og derfra til Karachi i Pakistan.
Etter fem måneder til sjøs ønsket Heyerdahl å avslutte ekspedisjonen i Massawa i Eritrea. Det var via denne havnen han hadde fått fraktet sivet som ble brukt til byggingen av «Ra» og «Ra II». Dette lot seg ikke gjøre på grunn av kampene i den eritreiske selvstendighetskrigen. Også andre steder i området rundt raste krigshandlinger; i Somalia raste Ogaden-krigen og på den andre siden av Adenbukta var det borgerkrig i Jemen. De gikk til slutt i land i det nøytrale landet Djibouti etter å ha tilbakelagt 6800 km gjennom Persiabukten og Arabiahavet.  3. april 1978 satte Heyerdahl og hans mannskap fyr på «Tigris» for å synliggjøre sin protest mot krigshandlingene og den vestlige verdens involvering i disse.
Ragnar Kvam jr. hevdet i sin biografi om Thor Heyerdahl at ambisjonene for denne ekspedisjonen kan ha vært høyere enn Heyerdahl sa offentlig. Ifølge Kvam kan målet ha vært å seile rundt Kapp det gode håp for å «livnære teorien om at det mesopotamiske urtidsmennesket knyttet forbindelsen mellom Det indiske hav og Atlanterhavet».
Fra 1988 til 1992 administrerte Thor Heyerdahl arkeologiske utgravninger av et pyramidekompleks ved landsbyen Túcume på Perus stillehavskyst. Det 220 hektar store området er et av de største og mest imponerende fornminneområdene i Sør-Amerika. 
På området er det 26 pyramidelignende konstruksjoner bygget av soltørket leire (adobe) omkring år 1100.
Det ble avdekket mange graver med fantastisk gravgods, inkludert vakre sølvstatuetter og fjærarbeidtekstiler. Det ble også funnet indikasjoner på at det var erfarne reisende blant Túcume-folket: det var skjell fra Ecuador og Panama og lapis lazuli fra Chile. Utgravinger av en godt bevart adobemur dekorert med illustrajoner i relieff av fuglemenn om bord på to store farkoster av siv omgitt av fisk og sjøfugl var med på å forsterke Heyerdahls tro på at søramerikanske indianere hadde lagt ut på lange sjøreiser. Disse fuglemennene bar likhetstrekk med funn gjort på Påskeøya. Det ble også funnet et fint bevart rorblad fra en liten balsaflåte og en krukke i sort keramikk som viser to menn om bord på en sivbåt.
I to artikler i Aftenposten og i bøkene Ingen grenser (1999) og Jakten på Odin (2001) – der Per Lillieström var medforfatter – hevdet Heyerdahl at guden Odin hadde vært en reell historisk person, og var forfar til den norske kongerekken. Heyerdahl brukte blant annet Snorres skrifter som kilde, og hevdet også at vikingene hadde besøkt langt større deler av Amerika en det som var kjent fra tidligere. Teorien møtte kraftig motbør.
Heyerdahl besøkte Aserbajdsjan fire ganger i 1981, 1994 , 1999 og 2000 Han hadde lenge vært fascinert av helleristningene som kunne dateres tilbake til ca. 8–7 årtusener f.Kr. på Gobustan (ca. 60 km sørvest for Baku), og han var overbevist om at deres kunstneriske stil var svært lik på utskjæringer funnet hjemme i Norge. Heyerdahl mente spesielt at utseendet på båtene var svært like, da disse var tegnet med sigdformede linjer som representerte bunnen på båten og hadde vertikale linjer på dekk som skulle illustrerer mannskap eller kanskje hevede årer.
Basert på dette og annen publisert dokumentasjon foreslo Heyerdahl at Aserbajdsjan var åsted for en gammel avansert sivilisasjon. Han mente innfødte migrerte nordover via vannveier til dagens Skandinavia ved hjelp av genialt konstruerte fartøy laget av dyreskinn som kunne brettes ut som tøystoffer. Når de reisende skulle forflytte seg motstrøms foldet de ganske enkelt skinnbåtene sine og fraktet dem med pakkdyr.
Under Heyerdahls besøk i Baku i 1999 foreleste han om historien til gamle nordiske kongene på det nasjonale vitenskapsakademiet i Aserbajdsjan. Han snakket om nedtegnelser gjort av Snorre Sturlason i Ynglingesagaen på 1200-tallet der det fortelles at Odin kom til nord med sitt folk fra et land som het Aser. Heyerdahl aksepterte Snorres fortelling som bokstavelig sannhet, og mente at en høvding ledet sitt folk i en migrasjon fra øst, vestover og nordover gjennom Sachsen til Fyn i Danmark, og til slutt slo seg ned i Sverige. Heyerdahl hevdet at den geografiske plasseringen av det mytiske Aser eller Æsir stemte overens med regionen i det moderne Aserbajdsjan øst for Kaukasusfjellene og Svartehavet. «Vi snakker ikke lenger om mytologi,» uttalte Heyerdahl, «men om realitetene i geografi og historie. Aserbajdsjanerne bør være stolte av sin gamle kultur. Den er like rik og gammel som dem i Kina og Mesopotamia.»
Et av de siste prosjektene Heyerdahl gjennomførte, Jakten på Odin, var en revisjon av hans Odinhypotese, hvor han innledet utgravninger i Azov i Russland, nær Azovhavet på nordøstsiden av Svartehavet. Han søkte etter restene av en sivilisasjon som kunne stemme med fortellingene om Odin i Snorre, et godt stykke nord for hans opprinnelige mål i Aserbajdsjan ved Det kaspiske hav bare to år tidligere. Dette prosjektet møtte hard kritikk og beskyldninger om pseudovitenskap fra historikere, arkeologer og lingvister i Norge, som anklaget Heyerdahl for selektiv bruk av kilder og en grunnleggende mangel på vitenskapelig metode i sitt arbeid.Hans sentrale påstander var basert på likheter i navn i norrøn mytologi og geografiske navn i svartehavsregionen, for eksempel Azov og æser, udinere og Odin, Ty og Tyrkia. Filologer og historikere avviser disse parallellene som rene tilfeldigheter, og også anakronismer; for eksempel fikk ikke byen Azov dette navnet før over 1000 år etter perioden Heyerdahl hevder æsene holdt til der. Motstanden fra fagmiljøene hindret ikke Heyerdahl i å fremme disse påstandene helt fram til sin død i 2002.
Heyerdahl reiste i 1982 til Maldivene i Det indiske hav etter å ha fått tilsendt bilder av en steinstatue som lignet på dem han hadde sett på Påskeøya. Da han året etter begynte med arkeologiske utgravinger der, fant han solorienterte fundamenter og gårdsrom, samt statuer med langstrakte øreflipper. Heyerdahl mente at disse funnene passet med teorien hans om en sjøfartssivilisasjon som oppsto i det som nå er Sri Lanka som koloniserte Maldivene og senere påvirket eller stiftet kulturene i oldtidens Sør-Amerika og på Påskeøya. Hans funn er beskrevet i boka Mysteriet Maldivene.
I 1991 begynte han sine undersøkelser av pyramidene i Güímar på Tenerife og erklærte at de ikke var tilfeldige steinhauger, men pyramider. Basert på funn gjort av astrofysikerne Aparicio, Belmonte og Esteban, fra Instituto de Astrofisica de Canarias om at pyramidene var astronomisk orientert utviklet han en overbevisning om at de var av gammel opprinnelse og han hevdet at de gamle menneskene som bygget dem var mest sannsynlig soltilbedere. Heyerdahl utformet etterhvert en teori om at Kanariøyene hadde vært baser for oldtidens transport mellom Amerika og Middelhavet.
Like før han døde, vendte han tilbake til sin forskning i Stillehavet og satte blant annet i gang arkeologiske utgravninger på stillehavsøya Samoa.
Thor Heyerdahl møtte allerede i sin samtid motbør fra andre forskere. Han ble ofte beskyldt for å drive pseudovitenskap, ha en selektiv metodebruk og for å overse dokumentasjon som ikke passet hans teorier. Striden rundt Jakten på Odin-prosjektet var på mange måter typisk for forholdet mellom Heyerdahl og fagmiljøet. Hans teorier har sjelden vunnet noen vitenskapelig aksept, mens Heyerdahl selv avviste all vitenskapelig kritikk og konsentrerte seg om å publisere sine teorier i populære bøker rettet mot allmennheten. Heyerdahls svar på kritikken var å fremstille seg som den uavhengige nytenkeren. I boken Jakten på Odin. På sporet av vår fortid skriver han:  «…jeg har aldri vært redd for å utfordre den minoriteten av vitenskapsmenn som aldri yter noe selv. De som i dekning av en villedende professortittel, eller krav på ekspertise, bare lever trygt av å forsvare dogmene…»Heyerdahls ekspedisjoner viste imidlertid også at havseilaser over lange avstander var mulig med gamle midler og metoder. I lys av dette må han kunne ses som en utøver av eksperimentell arkeologi. «Det gjennomslag han fikk hos allmennheten for sitt budskap, står i en viss motsetning til det nokså begrensede gjennomslag hans vitenskapelige bidrag fikk i internasjonale forskningsmiljøer.» Hans viktigste arkeologiske innsats regnes for å være utgravningene på Påskeøya.Hans arbeid på Maldivene inneholder på flere trekk som beskrives som karakteristiske for hans fremstillingsmåte: han overså tidligere forskning utført i 1920-årene, og presenterte konklusjoner i strid med rapporten fra sin egen ekspedisjons arkeolog, Arne Skjølsvold.
I ettertid har DNA-studier problematisert teorien om migrasjon fra Sør-Amerika til Polynesia. Hovedtyngden av genetiske studier av mitokondrielt DNA (mtDNA) peker i retning av at de første polynesiere kom fra vest. En åtte år lang genetisk studie foretatt av Erika Hagelberg ved Cambridge University, konkluderte i 1998 at polynesierne hadde vandret østover fra Sørøst-Asia og ikke Sør-Amerika. Også befolkningen i Melanesia kom vestfra ifølge samme studie, men utgjør en egen befolkning. I juli 2005 publiserte genforskere fra New Zealand resultatene av et studium av mtDNA hos folk fra Taiwan såvel som fastlandet i Kina. Studiene påviste at befolkningen i Polynesia hadde slektskap med befolkningen på Taiwan, men ikke Han-kinesere fra  fastlandet.I 2007 og 2009 ble det publisert to nye forskningsrapporter ved Universitetet i Oslo. De baserte seg på studier av mtDNA og Y-kromosom-markører, og fokuserte på personer som var født på Påskeøya før slavehandlere ankom i 1860-årene og begynte å blande seg med innbyggerne. Rapportene nyanserte konklusjonene fra tidligere funn. De bekreftet at hovedtyngden av polynesiernes arvestoff kom vestfra. Men samtidig ble det dokumentert spor av gener fra Sør-Amerika og Europa. Folk med avstamning fra Sør-Amerika har også bosatt seg på Påskeøya før europeernes ankomst i 1722, men de er unntakene som bekrefter regelen om polynesiernes vestlige opprinnelse.En DNA-studie som ble publisert i 2014 bekreftet at den genetiske bakgrunnen hos Påskeøya-folket i hovedsak er polynesisk, med 16 % europeisk innslag og 8 % fra amerikanske urfolk. Innslaget av arvemateriale fra amerikanske urfolk ble datert til perioden 1280–1495.I 2007 ble det lagt frem DNA-analyser av 50 hønseben fra Chile, karbondatert til mellom 1321 og 1407. Forskere fant identisk arvestoff hos førkolombiske høns fra Tonga og Amerikansk Samoa, og et DNA som nesten samsvarte på Påskeøya. Dette kan tolkes dithen at polynesiere innførte tamhøns i Sør-Amerika, og reiste frem og tilbake mellom Polynesia og Sør-Amerika i førkolombisk tid. I 2014 hevdet en ny rapport at det studerte genmaterialet kan ha blitt kontaminert med moderne arvemateriale. Spørmålet diskuteres derfor fortsatt.
Søtpoteten er kjent fra Peru 8000 f.Kr. og har vært dyrket i Sentral-Amerika siden 3000 f.Kr. Dens kultivering antas å ha nådd Karibia og Sør-Amerika 2500 f.Kr. På Cookøyene er den dokumentert via karbon-14 datering til 1000 e.Kr., og det antas at den nådde det sentrale Polynesia omkring år 700. Ulike bevis viser at den ikke er blitt spredt via frø som har vært flytende over havet; dessuten er søtpoteten i Polynesia en kultivert art som blir utbredt via vinstiklinger, og ikke frø. Spørsmålet er da hvordan den ble utbredt i Stillehavet; den rådende teorien er at rotveksten ble importert av polynesierne selv fra Sør-Amerika.
Også språkforskere har gått ut med kritikk av Heyerdahls påståtte lingvistiske beviser for kulturutveksling og folkevandring. Der Heyerdahl hevder at likheter mellom ord og navn funnet på vidt forskjellige steder viser at det har forekommet kulturell kontakt avviser fagmiljøene dette som tilfeldigheter, og påpeker at noen av Heyerdahls påstander bare understreker ytterligere Heyerdahls manglende kunnskap på området.
I tillegg til alle bøkene og filmene han etterlot seg, er mye av hans forskning tatt vare på i arkivene til Kon-Tikimuseet. Disse arkivene ble i 2011 oppført i UNESCOs register over verdensminner.En av Sjøforsvarets fregatter i Fridtjof Nansen-klassen har fått navnet KNM «Thor Heyerdahl». I 1971 ble Thor Heyerdahl utnevnt til æresborger av Larvik, og har også fått den videregående skolen i Larvik oppkalt etter seg, Thor Heyerdahl videregående skole.
I 1999 lanserte Norges Rederiforbund «The Thor Heyerdahl International Maritime Environmental Award», som hvert år hedrer aktører innen shipping som har utmerket seg med innsats for maritimt miljøarbeid.
Mye av Thor Heyerdahls popularitet skyldtes hans evne til å dokumentere ekspedisjonene gjennom filmmediet. Heyerdahl laget dokumentarfilmene Kon-Tiki (1950, vant Oscar for beste dokumentarfilm), Galapagos (1955), Aku-Aku (1960) og Ra (1972). Mer kuriøst spilte han pirat i den svenske langfilmen Pippi Långstrump på de sju haven (1970).
Det svenske filmselskapet Sebra Film var Thor Heyerdahls faste filmselskap siden ekspedisjonen til Maldivene i 1982. I selskapets arkiver i Torsby finnes mellom 200 og 300 timer opptak med og om Heyerdahl, noe av dette har aldri blitt klippet ferdig og blitt sendt. Blant råmaterialet er det opptak fra prosjektet Heyerdahl skulle i gang med da han døde, de arkeologiske utgravningene på Samoa. Sebra Film står også bak mange av de aller største og mest kjente TV-seriene og dokumentarfilmene som har blitt laget om Heyerdahl etter 1982, i samarbeid med BBC, SVT, NRK og en rekke andre tv-selskaper. Noen titler er Mystery of the Maldives, Easter Island – A Mystery is solved (om Påskeøya), The Pyramids of Peru (Tucume), Thor Heyerdahl – 80 Years Young, Thor Heyerdahl – kulturer i världen, Thor Heyerdahl, Explorer and Scientist og ikke minst den stort anlagte The Kon-Tiki Man – i samarbeid med BBC og med Christopher Ralling som forteller.
I 2002, året da Heyerdahl døde, laget Sebra Film Jakten på Odin i samarbeid med NRK. Heyerdahl går også igjen som en rød tråd i Sebra-produksjoner som Challenge of the Seas and Forest of the World, Globale Future, The Climate, World of Drugs og Culture Spans the World.
Spillefilmen Kon-Tiki hadde premiere 24. august 2012. Filmen hadde et budsjett på 93 millioner og en totalramme på ca. 100 millioner, der de resterende 7 millionene ble brukt på markedsføring.
«Heyerdahl-byen» var et prosjekt eid av Larvik kommune som gikk over tre år med oppstart i 2007. I styringsgruppen var det representanter for Larvik kommune, Vestfold fylkeskommune, Innovasjon Norge, The Heyerdahl Institute, Larvik Næringsforening og Heyerdahls familie. Budsjettet var på 3,9 millioner kroner, og bidragsytere var Larvik kommune, Vestfold fylkeskommune og Innovasjon Norge. Fylkeskommunen bevilget sin årlige andel på 400 000 kroner under forutsetning av at kommunen og Innovasjon Norge bidro med sine andeler. Også Larvik har bidratt.
Prosjektet var et såkalt «generator-prosjekt» for utvikling og gjennomføring av aktiviteter som inngikk i et helhetlig Heyerdahl-konsept for Larvik. Av konkrete prosjekter i Heyerdahl-byen var eksempelvis et Heyerdahl-senter, hvor Tangaroa skulle inngå som et element, utnyttelse av Heyerdahls barndomshjem, publikasjoner med mer.
17. mai 2007 ble det kjent at Larvik kommune hadde sikret seg Thor Heyerdahls barndomshjem for 4,7 millioner kroner. Det å sikre seg Steingata 7 var et viktig element i satsingen for å bringe verdensborgeren tilbake til barndomsbyen. Barndomshjemmet skulle inngå i prosjektet «Heyerdahl-byen».
St. Olavs Orden, Norge, kommandør (1951), kommandør med stjerne (1970), storkors (1987)
De fleste av disse er digitalt tilgjengelige fra NasjonalbiblioteketPå jakt efter paradiset: Et år på en sydhavsø (1938)
American Indians in the Pacific. The Theory Behind the Kon-Tiki Expedition. (1952)
Early Man and the Ocean: The Beginning of Navigation and Seaborn Civilizations (1978)
Christopher Ralling og Thor Heyerdahl: Thor Heyerdahl, eventyret og Livsverket. Gyldendal, 1989, ISBN 82-05-18373-2
Snorre Evensberget: Thor Heyerdahl, Oppdageren. Stenersens forlag, 1994 ISBN 82-7201-188-3
Ragnar Kvam jr.: Bind 1, Thor Heyerdahl. Mannen og havet. Gyldendal, 2005, ISBN 978-82-525-6204-0. Bind 2, Thor Heyerdahl, Mannen og verden. Gyldendal, 2008, ISBN 978-82-05-32819-8. Bind 3, Thor Heyerdahl, Mannen og mytene. Gyldendal, 2013, ISBN 978-8-20-539116-1.

Thora Wettergren  (født 1859, død 1950) fra Tysse, bosatt i Dale. Industrileder, pensjonateier og lærer. Hun var datter av sakfører Johan Wettergren som bosatte seg på garden Fagervik ved Tysse i 1865. Han kjøpte i 1885 en parsell fra den gamle sorenskrivergården på Ynskjebjør i Dale.
Hun ble tilsatt  som disponent ved Dale Kloggfabrikk i 1911, og ble dermed den første kvinnelige industrilederen i Sogn og Fjordane. Hun ledet fabrikken frem til 1918.
Hun var en uvanlig kvinne for sin tid. Det fortelles at hun var den eneste kvinnen i bygda som gikk i bukser. Hun var også en ivrig sportsfisker og kunne ofte sees med bambusstangen på vei til fiskevannene på fjellet.
På Ynskjebjør i Dale startet hun sommerpensjonatet Skovly. Hun var også lærer ved Nikka Vonens Pigeinstitutt (jenteskule/pikeskole/pensjonatskole) på Steia. 

Thorbjørn Egner (født 12. desember 1912 i Oslo, død 24. desember 1990 samme sted) var en norsk forfatter, illustratør, billedkunstner, reklametegner, visedikter, komponist og lesebokredaktør. 
Han er kjent i flere land for sine fortellinger for barn, særlig de tre hovedverkene Karius og Baktus (1949), Klatremus og de andre dyrene i Hakkebakkeskogen (1953) og Folk og røvere i Kardemomme by (1955), som han selv bearbeidet og framførte i flere medier: i Barnetimen i NRK, i bokform, som dukketeater, som dukkefilm og som sceneteater. Selv regnet han de 16 bindene av Thorbjørn Egners lesebøker (1950–72) som sitt hovedverk, og som det viktigste han hadde gjort. Egner var også visebokredaktør, stilte ut tresnitt og tegninger på Høstutstillingen og ga ut to kulturhistoriske reiseskildringer for voksne, fra Vågå og Rauland.
Forfatterskapet har to poler. På den ene siden var Egner, slik det ble påpekt i en biografi til 100-årsjubileet, «en dannelsesagent, en nasjonal strateg som produserte den samme ideologien for den oppvoksende slekt, som Arbeiderpartiet presenterte for de voksne», som fremhevet flid og samarbeid. Dette kommer særlig til uttrykk i Hakkebakkeskogen og Kardemomme by. På den annen side var det sentralt for ham å understreke kunstens egenverdi, og nytten ved skjønnheten og det unyttige, synliggjort i den bohemaktige hovedpersonen Klatremus i Hakkebakkeskogen, og i det siste verket Musikantene kommer til byen (1978).
Bøkene og platene hans solgte i store opplag, og er blitt oversatt til en rekke språk. Han mottok St. Olavs Orden i 1972, særlig for arbeidet med lesebøkene. I Kristiansand dyrepark ble Kardemomme by bygget i full skala og åpnet i 1991, og i 2015 åpnet anlegget Hakkebakkeskogen.
Egner ble født som det siste av tre søsken i en kjøpmannsfamilie på Kampen i Oslo; han var 12 og 14 år yngre enn søsknene. Faren Magnus Egner drev kolonialforretning, og hadde sin slektsbakgrunn fra en gårdbruker- og landhandelfamilie i Sørum på Romerike. Moren Anna var fra Frogn. I arbeiderbydelen Kampen var Egners kjøpmannsfamilie forholdsvis velstående. Familien var også musikalsk: faren og broren spilte fiolin, Thorbjørn og søsteren spilte piano, og alle sang. Han tok også med seg musikken ut til vennene i gata, og startet bakgårdsorkester med fløyte, trommer, horn og seg selv på banjo. Som kjøpmannssønn var det naturlig at han arbeidet som visergutt i barndommen.
Da Thorbjørn var barn, hadde onkelen Olaf overtatt den ene av Egner-gårdene og dens landhandel. Somrene tilbragte han ofte hos farens søster Louise og hennes familie på gården Vølner i Sørum. Erfaringene fra oppveksten som vekslet mellom Kampen og Sørum, har satt preg på forfatterskapet. Selv har han skrevet at «Minner fra guttedagene i byen og somrene i Sørum har nok vært en inspirasjonskilde til mye av det jeg senere har skrevet og tegnet i årenes løp», og biograf Anders Heger har pekt på at «Egner støpte norsk barndom i de former hans eget liv hadde avsatt»: lesebøkenes Humlegata lignet Kampen på 1920-tallet, og gården til Ola-Ola Heia i den samme leseboken minnet om Sørum i Egners barndom. Senere skulle Egnerfamiliens ferieerfaringer fra Gismerøya sommeren 1950 bli førende for fremstillingen av Sørlandet i den femte av lesebøkene.
15 år gammel fikk han i august 1928 kontorjobb som hjelpegutt i firmaet «A. Nilson & Co, Coal Agents». Samtidig begynte han på kveldsundervisning på Oslo kommunale handelsskole som ledet fram til handelsbrev høsten 1930. På handelsskolen møtte han den jevngamle Annie Eliasen, som han giftet seg med i 1937. I 1930 byttet han jobb, til «A/S Standard-Ost», hvor han fikk utfolde en viss kreativ interesse som reklametegner. Han var også elev ved «Oslo Børs reklameskole» i en periode.I disse årene var han engasjert i ulike typer kulturarbeid. Han sendte inn melodien «Aftenvind» til «Aftenpostens Slagerkonkurranse 1930», uten å bli premiert. Han underviste i drama og teaterkunnskap på «Studentersamfundets Fri Undervisnings Teatersirkel» ca. 1930–33, og satte opp sommerrevyen «BIFF-revyen» på Nesodden i 1933. Det samme året gjorde han en fjelltur i Jotunheimen som året etter resulterte i artikkelen «For første gang i Jotunheimen» i Den norske turistforenings årbok 1934. I 1934 fikk han også solgt en sketsj fra BIFF-revyen til Chat Noir.
Han sluttet hos «A/S Standard-Ost» våren 1934, samtidig som han 1933–35 var elev i tegneklassen ved Statens kunst- og håndverkskole, med Eivind Nielsen og Per Krohg som lærere. Fra 1934 var han ansatt i landets største reklamebyrå Høydahl Ohme, hvor Sigurd Winsnes og Ivar Mauritz-Hansen var direktører. Egner tok høsten 1935 videre utdanning i reklametegning ved Reimann-skolen i Berlin, oppkalt etter dens lærer Albert Reimann. Egner arbeidet siden noen år i Høydahl Ohmes underbruk «A/S Dek.Rek.», som arbeidet med store reklameinstallasjoner: varemesser og butikkdekorasjoner. Et av oppdragene i denne stillingen var et veggrelieff i finér med historiske tablåer til Sarpsborgs bys 100-årsjubileum.Han sluttet i reklamebransjen i 1940, for siden å livnære seg som forfatter og kunstner. Da var familiens eldste barn Bjørn halvannet år gammel, og nummer to var på vei. Det unge ekteparet Egner hadde i 1937/1938 bosatt seg i Hammerstads gate på Majorstuen, nær Kringkastingshuset.
Fra høsten 1939 hadde Egner en fast barneside med figurene «Truls og Kari» i ukebladet Illustrert Familieblad. Siden ble til en viss grad skrevet sammen med hans sjef fra reklamebyrået, Sigurd Winsnes. Winsnes var også medforfatter da Egner bokdebuterte i 1940 med Barneboka 1940. Året etter var begge oppført som forfattere av Den nye barneboka og i 1942 var Egner alene forfatter for Småfolk. Barneboka nr. 3. Egners forfatterskap i krigsårene var preget av «småbøker om Truls og Kari fra Illustrert, malebøker der han introduserte figuren malermester Klattiklatt, og flere billedbøker», herunder noen tellebøker.
Under krigen skrev og illustrerte han bøker for et voksent publikum, et arbeid som han etterhvert måtte legge til side for å prioritere arbeidet med barnebøker og lesebøker. I 1942 laget han – anonymt – en serie på 12 postkort med nissemotiv, et tema som på denne tiden var forbudt. Okkupasjonsmyndigheten anså røde nisseluer som en demonstrasjon mot de nye makthaverne. Særlig oppsikt vakte et kort med en barhodet nisse, som kunne se ut som om han lurte på hvem som hadde tatt lua hans. Motivene på kortene var basert på Egners skisser fra Vågå, Rauland og familiens sommerferier på Hadeland.På 1940-tallet engasjerte han seg også i andre retninger: han var med på å stifte Visens venner i 1944, var styremedlem og styreleder i Tegnerforbundet og redigerte Unge Kunstneres Samfunds julehefte Juleglede i årene 1948–53. I november–desember 1945 oppholdt han seg i København for å lære litografi hos Christian Sørensen, der ble han kjent med kunstnere som Robert Jacobsen, Richard Mortensen, Rudolf Broby-Johansen og Asger Jorn. Han deltok også på Høstutstillingen noen år, og ble innkjøpt av Nasjonalgalleriet, det danske Statens Museum for Kunst og det svenske Nasjonalmuséet.Fra 1946 leverte Egner bidrag til NRKs radioprogram Barnetimen, hvor Lauritz Johnson var redaksjonsleder. Han var aldri ansatt i NRK, men har en frilanserrolle. I Barnetimen utviklet Egner både viser, hørespill og fortellinger. I en særklasse står den månedlige programposten «Malerklubben», hvor Egner og NRK lyktes med å snakke om og undervise i et så visuelt emne som malerkunst på radio. Klubben fikk raskt 10 000 medlemmer, og vokste etterhvert videre til et slikt omfang at den måtte legges ned. NRK hadde ikke kapasitet til å ta imot tegninger og sende ut medlemskort og graderingskort til de unge tegnerne. Mange av Egners visuelt orienterte viser, slik som «Den uheldige mannen» og «Dyrene i Afrika», ble skrevet for å gi lytterne av Malerklubben inntrykk som kunne brukes i maleoppgaver.
Et særtilfelle i Egners forfatterskap er ungdomsromanen Stormen (1946), som er beskrevet som «et tydelig skolepolitisk innspill» og «en skoleroman i tradisjonen etter Alexander Kiellands Gift.», med et pedagogisk ståsted som i påfallende grad lignet på de tankene reformpedagogen Olav Storstein la frem i boken Fremtiden sitter på skolebenken samme år, og Storsteins tidligere Barn 1932 (1932). Hovedpersonen i boken er ungdomsskolelæreren Kleppe, som er en reformpedagog som er opptatt av å gi elevene frihet, ansvar og tillit.
Fra februar til april 1949 var Egner på en studiereise til Fez i Marokko, en reise som gikk sørover gjennom Italia og Frankrike. Inntrykkene her ble først gjengitt i en artikkel i UKS' julehefte Juleglede 1949, og ble gjennom senere bearbeidinger grunnlaget for miljøet i Kardemomme by.De fleste av de ideene som Egner kom til å bearbeide videre resten av sitt liv, ble gjort kjent og presentert i sin første, uferdige form i løpet av 1940-tallet, og innen 1955 var alle tre hovedverkene både presentert i radio og utgitt i bokform. Det meste av hans senere karriere kom til å dreie seg om videreutvikling av hans tre mest kjente fortellinger for stadig nye medier, format og versjoner; videreutviklingen kunne for eksempel skje ved at teaterversjonene krevde nye sanger som siden ble tilføyd i nye utgaver av bøkene.
Våren 1946 ble Egner oppringt av Cappelen forlags direktør Henrik Groth, som spurte om Egner kunne tenke seg å bidra til en revisjon av forlagets leseverk Heime og ute fra 1921. Egner svarte at det kunne han dessverre ikke, for han arbeidet med et helt nytt leseverk. Hvilket forlag? Spør Groth. Nei, ikke noe bestemt forlag, svarte han. Dermed ble det avtalt at leseverket skulle utgis på Cappelen forlag. Arbeidet med dette leseverket, som kom til å bli hetende Thorbjørn Egners lesebøker, skulle ta det meste av hans arbeidstid og oppmerksomhet i de kommende årene, fra det forberedende komitearbeidet som ble innledet i januar 1947 til det første bindet forelå i juni 1950, og til det siste bindet for ungdomsskolen forelå i 1972. Arbeidet ble opprinnelig startet som et komitéarbeid hvor Egner skulle samarbeide med lærerinnene Helene Kløvstad og Karen Jacobsen, men etter at de første fire bindene – to for hvert av årene, for andre og tredje klasse – var utgitt, fortsatte Egner som eneansvarlig for resten av verket. Verket ble i flere omganger forsinket på grunn av Egners andre engasjement, men vant likevel stor utbredelse.
Gjennom venneforeningen Visens venner samarbeidet Egner med Kåre Siem, Alf Prøysen og Yukon Gjelseth om å redigere et trebindsverk av visebøker: Den første store viseboka (1954), Den andre store viseboka (1955) og Den gule store viseboka (1970). De to første ble senere gjenutgitt med titlene Den røde viseboka og Den blå viseboka. Selv om arbeidet opprinnelig skulle være et likeverdig lagarbeid med fire redaktører, påtok Egner seg, på sedvanlig vis, et meransvar for arrangement, illustrasjoner på hvert oppslag og layout.I løpet av 1950-tallet ble Egners fortellinger fra Barnetimen overført til nye medier; først til bokform, deretter til teater og film. Ivo Caprinos dukkefilm Karius og Baktus hadde premiere i 1955, mens Folk og røvere i Kardemomme by som hans første teaterstykke ble oppført på Nationaltheatret i 1956. Fortellingen om Klatremus og de andre dyrene i Hakkebakkeskogen ble først oppført som dukketeater hos Oslo Nye Teater og Riksteatret i 1959–60 og som teaterforestilling på Tjodleikhusid i Reykjavík og Det ny Teater i København i 1962. Teaterstykkene ble raskt populære i flere land, og en opptelling i 1972 viste at Kardemomme by til da var spilt i 14 andre land, Hakkebakkeskogen i 8 land og Musikantene kommer til byen (premiere 1967) i tre andre land. Det var barnebokforfatteren Halfdan Rasmussen som oversatte Egners bøker til dansk.Fra desember 1963 til mai 1964 dro hele familien Egner, med voksne barn og et svigerbarn – sju i alt – på et halvt års ferie eller «studiereise» til Marokko og andre middelhavsland. Reisen gikk med bil gjennom Europa, og var delvis finansiert ved et stipend fra Fondet for dansk-norsk samarbeid.Etter at Egner i 1972 hadde fullført arbeidet med lesebøkene, brukte han tid på å bearbeide og gjenutgi sine egne barnebøker på ny; «nye format, omarbeiding og utvidelse av tekstene – og ny gjennomillustrering». Nyillustrasjonene av alle verkene viser overgangen fra 40-årenes forsøk med silketrykk og fargesterke fargetresnitt, over til «det uttrykk han hadde utviklet og standardisert gjennom de 20 årene han hadde vært mer redaktør og administrator enn tegner og forfatter»: en omriss-strek i tynn sort tusj, fylt med mindre jevne fargeflater utført i akvarell eller fettstift.
I løpet av 1970- og 1980-årene hadde han også flere fjernsynsprogrammer: «Muntre musikanter i teatervognen» (1972) og «Den glade familie» (1973) var «små visekabareter med skuespillere og egne kulisser og kostymer», mens «I billedbokland» (1976) og «Folk og røvere i Kardemomme by» (1985) var opplesninger til Egners tegninger.
Egner deltok fra 1987 i arbeidet med å planlegge en Kardemomme by i Kristiansand Dyrepark, men rakk aldri å se den ferdig. Han ble brått syk, og døde julaften 1990.
Fra 1946 hadde Egner en rekke oppgaver i NRKs radioprogram Barnetimen og etterhvert også i Barnetimen for de minste. Her utviklet han både de sangene og fortellingene han er kjent for, i tillegg til noen som ikke er utgitt i bokform. Egner skrev også teksten til Barnetimens kjenningsmelodi «Nå kommer Barnetimen»; melodien var ved den danske pianisten og komponisten Eric Christiansen (1910–1969).Hans første hørespill her var Da Per var ku og Karius og Baktus (høsten 1946) og Ole Jacob på bytur og Prinsesse Vilikke (1947). Alle disse fire ble senere utviklet til bokform: Fortellingen om andrikken Ole Jacob på bytur ble til billedbok i 1948, det samfunnsoppdragende hørespillet Prinsesse Vilikke kom senere tilbake som skuespillmanus i en av lesebøkene og Karius og Baktus kom som bok i 1949. 
Et annet hørespill fra 1946/1947 var Julenissens verksted, som ble en reprisefavoritt i mange år, men som aldri er utgitt i bokform. Historien er bygget opp i en reportasjeaktig form, hvor en hallomann og hans assistent reiser til «Hakkadalen» for å undersøke hva Nissen og hans hjelpere gjorde i dagene før jul. I de bærende rollene var Einar Vaage «Gamlenissen» mens Turid Haaland og Kari Diesen var smånissene «Fjompen» og «Stompen».Sangene fra hørespillene og fra Malerklubben ble utgitt i Tretten viser fra barnetimen (1951) og senere samlinger.Arbeidet i Barnetimen førte også til at Egner fant fram til utenlandske barneboktekster som han kunne oversette eller fritt gjenfortelle. Det dreier seg om Ole Brumm av A. A. Milne, Lillebror og Karlsson på taket av Astrid Lindgren, Tommy og elefanten av H.G. Wells og Doktor Dyregod av Hugh Lofting. For de to siste fortellingenes vedkommende laget Egner også nye illustrasjoner da fortellingene ble utgitt i bokform på norsk. For Karlssons del laget Egner nye sanger, og det var hans scenetekst og sanger som ble brukt da Karlsson skulle vises på Folkteatern i Göteborg i 1956.
Den første versjonen av fortellingen om Karius og Baktus finnes i boka Den nye barneboka (1941). Tanntrollene Karius (oppkalt etter tannsykdommen karies) og Baktus (etter bakterier) bodde i tennene til gutten Jens. Fortellingen ble senere brukt som hørespill i Barnetimen i 1946 med Kari Diesen og Alfred Solaas i rollene som tanntroll. Senere skulle Turid Haaland overta rollen som Karius.
Egner skriver at historien hadde bakgrunn i hans oppvekst, hvor foreldrene drev butikk, og hvor han «fikk gjerne en karamell eller en liten sjokolade for å holde meg borte fra butikken. Og jeg holdt meg borte mange ganger hver dag. På den måten kom jeg tidlig i kontakt med slike småinger som siden skulle bli døpt Karius og Baktus, og jeg var allerede som gutt en flittig gjest hos tannlegen. […] Da vi fikk barn, ble altså 'Karius og Baktus' til – for å glede og more, men også være til nytte og ihukommelse for både far og barn.»Den utvidede historien kom i bokform i 1949. Historien ble en klassiker også internasjonalt, mye takket være Ivo Caprinos dukkefilm Karius og Baktus, som hadde premiere i desember 1955, og som ble vist på Cannes filmfestival i 1956 og vant Filmkritikerprisen i 1956. Thorbjørn Egner hadde laget dreiebokskisser til filmen og hadde selv fortellerstemmen i filmen.
Egner bearbeidet fortellingen og tegningene for hver ny versjon; i bokversjonen fra 1949 hadde begge rødt hår, mens den karakteristiske kontrasten mellom rødt og sort kom med dukkefilmen og ble hentet inn i den nye bokversjonen i 1958. Sluttscenen, som opprinnelig endte med at tanntrollene ble skylt ut i vasken, ble etterhvert endret, slik at fortellingen slutter med de to i en flåte på åpent hav.
De første kimene til fortellingen Klatremus og de andre dyrene i Hakkebakkeskogen var fortellingen om «De to små jegerne» fra Den nye barneboka (1941) og sangen «Bamsens fødselsdag», som første gang ble framført i Barnetimen den 15. januar 1952. Sangen ble raskt spilt inn med Kringkastingsorkestret og Frank Robert, til bruk i Ønskekonserten. Den neste delen som ble offentliggjort, var sketsjen om pepperkakene, som ble sendt i Barnetimen i desember 1952. Egner sa selv om dette at «Jeg hadde laget visen om Bamsens fødselsdag som jeg selv ble meget glad i – og så hadde jeg lyst til å dikte mer om Bamsefars verden og blir bedre kjent med dyrene i skogen hans.» Hele radiofortellingen ble første gang sendt i Barnetimen for de minste i 1953, og ble også utgitt i bokform 1953. Det er vanlig å regne Milnes Ole Brumm som en av de viktigste inspirasjonskildene til fortellingen, men også de norske folkeeventyrene har vært nevnt.Egner har sagt om fortellingen at «Hakkebakkeskogen er en diktet liten verden som på mange måter kan minne om vår egen store verden. Dyrene i skogen er fantasiskikkelser som låner litt i sin karakter av både dyr og mennesker. […] I Hakkebakkeskogen finnes, likesom hos oss, en lengsel etter fred og trygghet og respekt for hverandre.»Fortellingen regnes sammen med Kardemomme by som Egners mest samfunnsdidaktiske verk: «Hakkebakkeskogens grunnidé dreier seg om sosialisering, om å underordne seg den felles lov. Slik sett speilet de sin tid.»Stykket hadde premiere som dukketeater i 1959, og som realteater i 1962, først i København. Erfaringene fra dramatiseringen gjorde at den nye utgaven av boken i 1978 hadde fått poengtert stoffet, utdypet dialogen og tilført nye sanger. Figurene fra Hakkebakkeskogen ble i 1955 brukt i Egners/Caprinos film Klatremus i knipe, som er reklame for sparebankene.
Folk og røvere i Kardemomme by er Egners mest ambisiøse verk, og samtidig det med de mest interessante typegalleriet – fra den outrert komiske Tante Sofie til den nærmest mytiske Tobias i tårnet, og de mest velformede replikkene.
Fortellingen ble første gang framført i Barnetimen for de minste i oktober–november 1953, med en full gjennomspilling i romjula 1953. Historien kom i bokform i 1955, og ble første gang framført på scenen i 1956, med samtidige premierer på Nationaltheatret, Trøndelag teater og Den Nationale Scene i Bergen. Blant forarbeidene til fortellingen og miljøet kan nevnes Egners studiereise til Fez i 1949, og fortellingen «Huset oppe på den høye toppen» i Barneboka 1940, som beskriver en gammel mann som passer på været. Den karakteristiske runde tårnformen med veranda rundt hadde Egner brukt flere ganger, første gang på «Truls og Kari»-siden i 1939.Livet i den oppdiktede byen Kardemomme preges av harmoni og den imøtekommende Kardemommeloven, og det eneste som forstyrrer idyllen er tre røvere som bor sammen med en løve i utkanten av byen. Egner sa selv at historien hadde utspring i ideen bymiljøet, «en liten fantasiby med et høyt tårn og små hus omkring […] inspirert av inntrykk fra små landsbyer i landene rundt Middelhavet». Andre har pekt på at byen fremstår «som en blanding av dansk småby og nordafrikansk landsby». 
Plottet i fortellingen «ligger nær det vi finner i Hakkebakkeskogen: Harmonien blir brutt og skal gjenopprettes, avvikerne må behandles.» Og på samme måte som med Reven i Hakkebakkeskogen vinner de tre røverne tilbake sosial anseelse gjennom tapper opptreden i en farlig situasjon. 
Samfunnsidealet ser ut til å være «sosialdemokratiets politiske blandingsfilosofi. Full individuell frihet, men innenfor en ramme der selv sinnelaget var lovregulert: 'Man skal ikke plage andre, man skal være grei og snill, og for øvrig kan man gjøre som man vil'.» Egner sa selv om moralen i fortellingen at «Det var ikke min mening eller plan at røverne skulle bli så bra på slutten. Men de ble det likevel – og av seg selv – eller rettere sagt: De ble det kanskje på grunn av politimester Bastians utrolige tillitsfullhet og naturlige vennlighet. Derfor kan jeg trygt si at den gode moral bak hendelsene i boken ble som den ble, og var ikke planlagt. […] Og det synes jeg nå etterpå kan være den gode moral i 'Folk og røvere': Ingen er bare helter og ingen er bare skurker, og litt forskjellige må man respektere at menneskene er.»På grunnlag av arbeidet med teateroppsetningen, hvor han selv hadde hatt ansvar for scenografien, utga han en revidert og nyillustrert utgave av boken i 1980. Boken ble filmatisert i 1988. Radiofortellingen, boken og teateroppsetningene ga inspirasjon til byggingen av temaparken Kardemomme by i Kristiansand Dyrepark i 1991.
Thorbjørn Egners lesebøker, som utkom i 16 bind fra 1950 til 1972, var lesebøker for klassetrinnene 2. til 9. klasse, med to bøker for hvert klassetrinn. Bøkene ble utgitt av Cappelen forlag, som gradvis ble Egners faste forlag for de fleste av hans utgivelser. Verket vokste gradvis; først ble småskolebøkene fullført, siden ble verket utvidet til å dekke den sjuårige skolen, og til slutt, etter utvidelsen av grunnskolen i 1960-årene, til å dekke hele den nye, niårige skolen. 
Egner sa ved flere anledninger at han «regnet lesebøkene som det viktigste han har gjort». I motsetning til de fleste andre lesebokverk både før og senere var verket i svært stor grad skrevet av én hovedforfatter og redaktør. Riktignok trakk Egner inn klassiske tekster fra kulturarven, og han spesialbestilte tekster fra mange samtidige forfattere, men i overveiende grad var lesebokverket én manns verk.
I de to første bindene introduseres to miljøer av gjennomgangsfigurer, som etterhvert møter hverandre. Fra gårds- og bygdemiljø møter leserne Ola-Ola Heia, som Egner først hadde skrevet om i boka Ola-Ola som alle dyra var så glad i (1942). Det andre miljøet var Humlegata i «byen», hvor søsknene Petter og Kari og Brumle Grønn bor. Barna fra de to miljøene møtes etterhvert. Familien Grønn kommer tilbake i femte bind, hvor de reiser på ferie til Sørlandet.
Lesebokverket ble meget godt mottatt, og mange oppfattet det som arvtageren etter Jensens lesebok fra 1863 og Nordahl Rolfsens Lesebok for Folkeskolen fra 1892, hva angår vilje til en ny, samlende og moderne forståelsen av barndom og pedagogisk metode: «de ble omtalt som innvarslingen av en ny tid, en annen oppdragelse, en annen lærdom» og det er sagt at «Med sitt leseverk har Egner gjennomført den tredje store omveltning i den norske leseboks historie.» Bøkene fikk også godt skussmål som litteratur  og for den gjennomarbeidede formgivningen og, ble nominert til prisen Årets vakreste Bøker. Bøkene ble i stor grad også anmeldt som litteratur i samtidens aviser, og Dagbladets barnebokkritiker Sonja Hagemann mente at «De er demokratiske i den utpreget norske forstand av ordet: Miljøet er preget av trygghet og tillit, det er familien i de helt alminnelige kår.»Verket ble i liten grad kritisert offentlig i sin samtid, men medarbeideren Halldis Moren Vesaas bemerket i private brev at det var en «bybok», og biograf Heger peker i ettertid på at «Egners beskrivelser av livet på landet bar preg av hans egne nostalgiske minner fra Sørum mens århundret var ungt. Det var landbruk uten traktor, det var høyonn med ljå og bryne.» Andre har pekt på at «realismen er heller stilisert og med en tidskoloritt like mye fra forfatterens barndom som fra leserens.»Egners lesebokverk var skrevet i den gamle leseboktradisjonen, hvor leseboka både skulle inspirere til å praktisere den nyervervede leseferdigheten, og dessuten skape et felles kunnskapsrepertoar av allmenndannelse innenfor historie, geografi, samfunnsfag, litterære klassiske tekster og litteratur- og kunsthistorie. Det er et paradoks at Egner sluttførte sitt verk samtidig med at den nye Mønsterplan for grunnskolen fra 1974 gikk bort fra tanken om en bred allmenndannende lesebok, og dette var en stor skuffelse for Egner personlig. Bøkene ble likevel brukt til inn på 1980-tallet, og bøkene for småskolen ble sist revidert så sent som i 1981–82.
Da Musikantene kommer til byen utkom i bokform i 1978, var det siste etappe i en for Egner karakteristisk serie av ulike versjoner for ulike medier. Historien hadde opprinnelig vært et hørespill i Barnetimen, og ble utviklet til teaterstykke i 1967, med premiere på Riksteatret samme høst. I hørespillversjonen hadde Leif Juster spilt rollen som landstrykeren Andersen.Egner har sagt at «Tanken bak de muntre musikanter, er at de på sin ferd fra sted til sted skal få både store og små til å oppdage gleden ved musikk og visesang.» Andre har fortalt at historien har utsping i Egners opplevelse av gatemusikanter som ble møtt med bifall i Syd-Italia, sett i kontrast til den nordiske oppfatningen av gatemusikk: «sang noen på gaten ble det oppfattet som tegn på beruselse og det var likefrem forbudt å spille på gaten. […] Stykkets moral blir derfor: Vi trenger sang og musikk i hverdagen, på gater og torv – overalt! Musikken utløser kontakt og glede og medmenneskelighet.»Biografen Heger peker på at «den autoritetsskepsis som hadde vært antydningsvis til stede – i alle fall som postulater – i hans tidligere verk, var blitt eksplisitt», og på at stykket hadde premiere i hippietidens «Summer of love».
I 1940-årene, etter at han hadde han sluttet i reklamebyrået, arbeidet han i flere år som grafiker, tegner og forfatter på heltid. Dette var i en periode da karrieren som barnebokkunstner bare var en av flere muligheter for ham. Han laget to kulturhistoriske reise- og reportasjebøker fra Vågå og Rauland som er gjennomillustrert med hans egne tegninger, og en produksjon på 33 flerfargede tresnitt og noen få ensfargede tresnitt. De fleste tresnittene er laget som illustrasjon til tekster som ble utgitt i bokform i «privattrykk», dvs små opplag og med originaltresnitt klebet inn i boken. Alle disse illustrasjonsarbeidene ble utført og publisert mellom 1942 og 1947, og Egner ble i samtiden regnet som en del av retningen omtalt som den norske fargetresnittskolen.
Vågå og RaulandEgner besøkte Vågå i Gudbrandsdalen somrene 1938 og 1942, og utga i 1943 boken Gamle hus i Vågå. Han besøkte Rauland i Telemark somrene 1940 og 1944, den siste gangen sammen med familien, og utga i 1945 boken Gamle hus i Rauland. Bøkene har blitt beskrevet som «Ikke bare vanlige folkelivsskildringer. Nok en gang hadde han skapt sin egen genre, tuftet på et samspill mellom tekst og bilder – reiseskildring, folkesagn og fortellinger blandet med en omhyggelig, men likevel kunstnerisk fri gjengivelse av århundregammel arkitektur» og «på en personlig måte kombinerer Egner billedkunstnerens, etnologens, folkloristens, skribentens og kulturturistens innfallsvinkel». Den første av bøkene er ytterligere særpreget ved at den er trykket «med en håndskrevet tekst, med håndskrevne trykkbokstaver. De er formet med en ledighet som fremhever håndskriftaspektet. (Dette ble forøvrig Egners 'offisielle' håndskrift!)». Rauland-boka er imidlertid satt med vanlig trykksats.
TresnittFor Bordklubben, en liten klubb av boksamlere, laget han i 1943 en mappe med 12 innklebede fargetresnitt til tre utvalgte eventyr fra P.Chr. Asbjørnsens Lystige historier. På grunn av det vovede, erotiske innholdet var Lystige historier fremdeles upublisert, og heller ikke Egners utgave inneholder eventyrtekstene. I stedet ledsages tresnittene av sitater hentet fra de partiene av eventyrene som tresnittene illustrerer. Mappen ble produsert i 50 eksemplarer. Egner har gjennomgående valgt å fremstille «tekkelige situasjoner» fra eventyrene, og illustrasjonene er «gjennomført med en enhetlig og egenartet billedkarakter. Nærbilde av en figurgruppe, så trangt plassert i billedutsnittet at figurene innimellom støter mot eller overskjærer billedkanten, er en typisk komposisjonsform.»Egners neste prosjekt for Bordklubben var et privattrykk i et begrenset opplag på 100 eksemplarer av et utvalg av fire av Hans E. Kincks (1865–1926) noveller under tittelen Hvitsymre i utslaatten. Dette prosjektet, med 11 fargetresnitt, ble overrakt oppdragsgiverne 11. desember 1944. Boken inneholdt de fire novellene «Hvitsymre i utslaatten», «Den nye kapellanen», «De to fromme i Apalledalen» og «Høstnætter»; Egner var svært opptatt av Kinck, og hadde selv valgt ut de fire novellene. Boken er beskrevet som «Egners mesterverk både som grafiker og bokkunstner», og den ble året etter gjenutgitt for allmennmarkedet i offsettrykk, til Kincks 80-årsdag 11. oktober 1945. Egner hadde planer om å videreføre sitt engasjement for forfatteren Kinck med flere arbeider i tresnitt, og var i kontakt med Aschehoug forlag med planer om en tresnitt-illustrert utgave av Kincks 700-sidersroman Sneskavlen brast, men disse planene ble etterhvert lagt bort til fordel for andre oppgaver, mest tydelig leseboka. Egner gjenbrukte motiver fra Hvitsymre i utslaatten i en mappe med fem litografier som den danske litografen J.Chr. Sørensen utga i København omkring nyttår 1946.Egner laget også ensfargede tresnitt til to andre bøker, som begge ble utgitt i 1946: Optegnelser efter A.E. Vang, inneholdende to eventyr, seks sagn, samt et vers og en vise efter Langlegen og Johan Jornes krigsfangememoarer Det hendte ikke noe.
I sine egenpresentasjoner la Egner vekt på å fremstille sitt forfatterskap som trygt, barnetilpasset og oppbyggende: 
Så er det da opp til oss som skriver for barn, at vi ikke misbruker denne tillit fra barnas side ved å la tomme effekter, hat og voldsbruk dominere innholdet for spenningens skyld – men at vi har en positiv mening med det vi skriver for barn – og at vi forsøker å skape tillit til mennesker, forståelse for og samhørighet med barn fra andre land for eksempel. […] Jeg vil gjerne at mine bøker og skuespill både skal more og skape spenning, men jeg håper jo at både store og små, bak den spøkefulle handling, for eksempel i Kardemomme by, også vil finne en dypere mening: at «ingen er bare helter og ingen er bare skurker, og litt forskjellige må vi godta at mennesker er, og prøve å forstå hverandre». Den enkleste form for toleranse.
Først og fremst håper jeg jo at bøkene skal more og glede og berike – helst både barn og voksne. Jeg må tilstå at jeg gjerne ser at alt ender godt i bøkene – både for rever og røvere. Dessuten har jeg tro på verdien av humor og underfundighet. […] gi næring til barnas egen utfoldelse og skaperglede, inngi tillit til og tro på livet – og en positiv forståelse og respekt for både dyr og mennesker. Og helst også oppøve evnen til å glede seg over det som er verdifullt og pent – og morsomt. At de liksom Klatremus kan komme til å forstå nytten av det unyttige.
Biografen Anders Heger peker på at i hørespillene Ole Jakop på bytur og Prinsesse Vilikke (begge 1946) har den overtydelige pedagogikken tatt overhånd. Tydeligst var tendensen i Prinsesse Vilikke, «der den kjekke prins Løvehjerte ved stykkets dramatiske vending høres mest ut som en landsmøtetale av gjenreisningsminister Oscar Torp: 'I landet vårt gjør alle nytte for seg. Alle hjelper hverandre, og alle hjelper til å bygge landet, så det skal bli godt å bo i'.» Heger finner en «kammertone som klang under hele hans forfatterskap, mer eller mindre hørbart: Både Karius og Baktus, Ole Jakop på bytur, Petter Grønn, Ola-Ola, prinsesse Vilikke og innbyggerne i den nye byen hadde samme hovedutfordring: å tre inn i et fellesskap, å ta hensyn til sine omgivelser, å lære seg respekt for hverandre. Alternativet var tanntrollenes skjebne: utstøtelsen.» Heger drøfter idéinnholdet i Hakkebakkeskogen: motsetningen mellom Mortens snusfornuft og Klatremus' uansvarlige snylterholdning er et lite problem sammenlignet med revens rovdyradferd, som truer selve samfunnets stabilitet. Reven må derfor tvinges til å endre sin natur. I Kardemomme by finner Heger «den stikk motsatte ideologi. Røverne ble sosialisert ikke ved å tvinges til å bli noe annet enn de var, men rett og slett ved at man hentet fram hva de egentlig hadde vært hele tiden, innerst inne: nyttige samfunnsborgere. […] Reven måtte utvikles til sin egen motsetning for å bli akseptert. Kasper, Jesper og Jonatan måtte bare bli seg selv.»Barnelitteraturhistorien peker på at lesebøkene bærer fram etterkrigstidas idealer om toleranse og samhold. 
Barnebokforskeren Karin Beate Vold har likevel også sagt at «spillemannen og poeten Egner selv undergraver en forenklet lesemåte av hans tekster. De blir noe langt mer enn sosialdemokratiske oppdragerprosjekter.» Siri Meyer mener at Egners forfatterskap selv undergraver alle entydige lesemåter, enten de vil se bare sosialiseringsprosjekt, bare moralske fabler om det gode samfunn eller bare speiling av sosialdemokratiet på 1950-tallet; «den poetiske språkdimensjonen i Hakkebakkeskogen er et eksempel på det som unndrar seg konvensjon, kommunikasjon og den entydige mening.»Andre peker på at Egners forfatterskap er «skapt ut fra barnas egen premisser, og av en kunstner som står på barnas side, og som hevder nytten av det unyttige, hevder den ikke-konformes plass i samfunnet. […] Klatremus vil evig gå rundt og synge en trall, være en hippie i Hakkebakkeskogen, heller enn den flittige mus.» Også forfatteren Johan Borgen ser en hippie-tendens i Egners bøker: «Kardemomme by er et sted der tingene er stilt, om ikke på hodet, så iallfall litt på skjeve. Det er liksom ikke opplagt at det bare er strev og fremad marsj som fører til noe her i verden, det […] er plass for tøys og moro også.»
Thorbjørn Egner mottok St. Olavs Orden «for fortjenstfull kulturell innsats» i 1972 og Cappelenprisen i 1979. Han vant tre Spellemannpriser i klassen barneplate: Spellemannprisen 1975 for Ole Brumm og vennene hans, Spellemannprisen 1977 for Folk og røvere i Kardemomme by og Spellemannprisen 1982 for De beste Egner-viser.
Egners barnebøker er oversatt til mer enn tjue språk, og det er særlig sceneversjonene av fortellingene hans som har bidratt til den internasjonale utbredelsen.
Filmen Folk og røvere i Kardemomme by hadde premiere i 1988. Bente Erichsen var regissør, og et bredt stjernelag av norske og svenske skuespillere sto på rollelisten. Egners kontrollbehov gjorde at filmen etter manges mening ble svakere enn nødvendig. Egner hadde på sin side hatt «forventinger om å delta i filmarbeidet med råd og innspill og ble skuffet over ikke å bli tatt med i arbeidet med å gi filmen de kvaliteter teateroppføringene hadde hatt.» Hans skuffelse over disse avvikene fra hans versjon gjorde at Egner ikke tillot noen videoutgivelse.I Kristiansand Dyrepark ble det fra 1989 til 1991 bygget en Kardemomme by i full målestokk etter Thorbjørn Egners modell i 1:50 og etter arbeidstegninger av sønnen, sivilarkitekt Bjørn Egner. Byen ble åpnet 8. juni 1991 av enken Annie Egner. På Egners 100-årsdag 12.12.12 vil grunnsteinen bli lagt til et nytt Egner-land i Dyreparken: Hakkebakkeskogen er under arbeid, og forventes åpnet i 2014.Egners verk ble først gjengitt på norske frimerker i 1984 med fire motiv: Karius og Baktus på flåten, Klatremus med gitar, trikken i Kardemomme by og politimester Bastian. Ved 100-årsjubileet i 2012 utkom to nye frimerker: et fotografisk portrett av Egner, og et bymiljø fra Kardemomme by.I den uautoriserte biografien Tigergutt kan alt! (2000) av Christopher Hals Gylseth var det lagt ensidig vekt på Egners kontrollbehov over eget verk. Egners kontrollbehov hadde også vært omtalt tidligere, blant annet i flere av tekstene i boken om ham fra 1972.Egners viser ble gjenstand for debatt i 2006, da Cappelen forlag valgte å utelate barnesangen Visen om vesle Hoa fra den nye utgaven av visesamlingen Kaptein Sorte Bill og 40 andre Egnerviser. Sangen handler om «en negergutt som hette Vesle Hoa» som redder stammen sin fra angrep av nabostammen, og beskrivelsene i teksten ble omtalt som rasisme og eksotifisering. Det var en videreføring av en lignende diskusjon om presentasjonen av Pippis far som «negerkonge». Egner gav også ut maleboka Klattiklatt drar til negerland i 1943.
Til 100-årsjubileet i 2012 utkom Anders Hegers biografi Egner, en norsk dannelseshistorie. Hegers hovedidé er at Egner var en «dannelsesagent, en nasjonal strateg som produserte den samme ideologien for den oppvoksende slekt som Arbeiderpartiet presenterte for de voksne».
1945 – Hans E. Kinck. Hvitsymre i utslaatten og tre andre noveller. Med illustrasjoner etter fargetresnitt av Thorbjørn Egner. Ny utgave 1972
1953 – A. A. Milne: Ole Brumm og vennene hans – originaltittel: The house at Pooh Corner, 1928.
1954 – Hugh Lofting: Doktor Dyregod – originaltittel: Doctor Doolittle, 1920. Sangene i boka er skrevet av Egner med melodi av Christian Hartmann. Nyillustrert av Egner.
1956 – Astrid Lindgren: Lillebror og Karlsson på taket – originaltittel: Lillebror och Karlsson på taket, 1955.
1958 – H.G. Wells: Tommy og elefanten – originaltittel: The Adventures of Tommy, 1929. Nyillustrert av Egner.
1961 – Astrid Lindgren: Lilibet sirkusbarn – originaltittel: Lilibet, cirkusbarn, 1960.
1975 – Egon Mathiesen: Katten med de blå øynene – originaltittel: Mis med de blå øjne, 1951.
2005 – Tommy og Elefanten – Karius & Baktus – Ole Jakop på bytur – Da Per var ku
Bøker og noen fagartikler om Egners liv og diktning; ordnet kronologisk for å synliggjøre forskningshistorikkenEn bok om Thorbjørn Egner. Redigert av Harald L. Tveterås og Fredrik Matheson. Cappelen, 1972. ISBN 82-02-02639-3Inneholder 16 artikler til/om Egner, av blant andre Johan Borgen, Chrix Dahl, Lauritz Johnson, Frits von der Lippe, Kåre Siem, Halldis Moren Vesaas og Ole Sarvig.
Jahn Thon og Live Slang. «En trygg verden : Anne-Cath Vestlys og Thorbjørn Egners barnebøker». I: Profil; nr 4, 1978
Gunnar Gjengset. «Og forøvrig kan man gjøre hva man vil : om frihet og kontroll i Kardemomme by – et kritisk blikk på om Thorbjørn Egner egner seg for barn». I: Vinduet, nr 4, 1982
Bjørn Egner. Kardemomme by i Kristiansand dyrepark. Cappelen, 1992. ISBN 82-02-13809-4 (ebok)
Marianne Koch Knudsen. «Ole Brumm – oversettelsenes historie». I: Brummboken 94. Redigert av Tor Åge Bringsværd. Gyldendal, 1994. ISBN 82-05-22557-5. (ebok)
Øystein Sjaastad. Symposiet i Kardemommebakkeskogen : en filosofisk fest i Thorbjørn Egners ånd. Huitfeldt forlag, 1998. ISBN 82-7003-196-8. (ebok)
Nina Moe. Barnet i radio : Thorbjørn Egner og Alf Prøysen som radiokunstnere og visediktere i 1950-åra. Universitetet i Oslo, 1998. ISBN 82-90954-09-3. Hefte nr 2 i Rapportserie fra forskningsprosjektet Etableringen av den norske barndommen.
Nina Moe. «Thorbjørn Egner og Alf Prøysen, to radiokunstnere for barn». I: Norsk barndom i to etapper. Redigert av Harald Bache-Wiig. Fagbokforlaget, 1999. ISBN 82-7674-484-2
Erle Stokke og Astrid Hagen Krog. Thorbjørn Egner. Biblioteksentralen, 1999. ISBN 82-7022-240-2 – (ebok)
Christopher Hals Gylseth: Thorbjørn Egner. Tigergutt kan alt!, 2000. ISBN 82-516-1790-1
Thorbjørn Egner. Thorbjørn Egner, et selvportrett. Cappelen, 2001. ISBN 82-02-21079-8. Opprinnelig skrevet som egenpresentasjon i Norsk årbok for barne- og ungdomslitteratur, 1984. I bokform supplert med skisser og illustrasjoner, redigert av sønnen Bjørn Egner.
Marianne Viermyr. Tusenkunstneren Thorbjørn Egner. Damm, 2003. ISBN 82-04-08648-2. Barnebok
Stian Bromark. «Egners hemmelighet, Folk og røvere i Kardemomme by» I: Levende historie, nr 4, 2008. Om Kardemomme bys marokkanske forbilder
Aasta Marie Bjorvand Bjørkøy. «Da Hoa og negermann forsvant, om revisjon av Egner og neger». I: Nytt Norsk Tidsskrift, nr 2, 2011
Aasta Marie Bjorvand Bjørkøy. «Fra Pinocchio-småinger til tanntroll, Karius og Baktus fra 1941 til 1958». I: Edda. Nordisk tidsskrift for litteraturforskning, nr 2, 2012
Anders Heger. Egner, en dannelseshistorie. Cappelen Damm, 2012. ISBN 978-82-02-39997-9
Sidsel Helliesen. Thorbjørn Egner, tresnitt og tegninger av gamle hus. Cappelen Damm, 2012. ISBN 978-82-02-39006-8
