
Australorzekotka szmaragdowa, rzekotka australijska, rzekotka szmaragdowa, litoria wielkopalca (Ranoidea caerulea lub Dryopsophus caeruleus) – gatunek płaza pochodzący z Australii i Nowej Gwinei, introdukowany w Nowej Zelandii i USA. Morfologicznie przypomina gatunki z rodzaju Litoria, zwłaszcza zaś L. splendida i L. infrafrenata.
Jest to jeden z największych przedstawicieli australijskich bezogonowych – osiąga 10 cm długości. W niewoli dożywa około 16 lat, więcej niż w przypadku większości przedstawicieli rzędu. Łatwo przystosowuje się do nowych warunków i dobrze radzi sobie w pobliżu siedzib ludzkich. Często okazy tego gatunku znajduje się na oknach lub wewnątrz domostw, żywiącego się w takich miejscach owadami wabionymi przez światła.
Z powodu charakterystycznych cech fizycznych i behawioralnych australorzekotka szmaragdowa jest jednym z najbardziej rozpoznawalnych przedstawicieli bezogonowych w obszarze swego występowania, a na całym świecie także popularnym egzotycznym zwierzęciem domowym.
Wydzieliny jej skóry posiadają właściwości antyseptyczne i antywirusowe, które mogą zostać użyte w farmacji.
Rodzaj Litoria obejmuje liczne gatunki, w tym wiele endemicznych dla Australazji. Australorzekotkę szmaragdową opisał w 1790 chirurg John White. Honoruje go jedna z jej anglojęzycznych nazw "White's Tree Frog". Zaznaczyć należy, że gatunek sklasyfikowano naukowo jako pierwszy z australijskich bezogonowych.
Pierwotnie pomimo zielonej barwy nadano mu nazwę "niebieskiej żaby" (Rana caerulea). White wysłał bowiem do Anglii oryginalne znalezisko, którego barwa uległa zmianie po spreparowaniu. Kolor skóry zwierzęcia zależy od obecności niebieskich i zielonych pigmentów ukrytych w żółtej warstwie, którą zniszczono podczas preparatyki, co uczyniło żabią skórę niebieską. Epitet gatunkowy, łaciński przymiotnik caerulea (rodzaj żeński od caeruleus oznaczającego taką właśnie barwę – "ciemnoniebieski, błękitny, modry") zachowano. Jednak jedna z używanych nazw angielskich określa ją już jako zieloną ("Green Tree Frog" – nazwy tej używa się także w stosunku do innych gatunków, jak Hyla cinerea), podobnie jak rzadko używane określenie polskie "australijska rzekotka zielona".
Australorzekotka szmaragdowa osiąga zwykle 10 cm długości, choć istnieją też doniesienia o osobnikach mierzących 11,5 cm. Samice przerastają samce. Te ostatnie wyróżniają się też szarymi pomarszczonymi workami rezonansowymi.
Kolor skóry grzbietu zależy od temperatury, wilgotności i barw środowiska, a według niektórych źródeł też od stanu psychicznego zwierzęcia; i zmienia się od odcieni brązu do zieleni. Brzuszna powierzchnia ciała pozostaje biała. Okazjonalnie pojawiają się małe, nieregularne białe lub złote plamki na grzbiecie, osiągające 5 mm średnicy. Ich liczba wzrasta wraz z wiekiem. Podobną wielkość osiągają duże opuszki palców u osobników dorosłych. Pomagają one zwierzęciu przylgnąć do podłoża podczas wspinaczki i umożliwiają chociażby wędrówkę po szklanej pionowej powierzchni. Złote oczy zaopatrzone są w poziome tęczówki, typowe dla tego rodzaju. Bębenek (tympanum) jest widoczny, zwisa nad nim mięsisty fałd skórny. Pomiędzy nozdrzami wewnętrznymi rozpościerają się zęby lemieszowe. Palce kończyn przednich błona pławna łączy w jednej trzeciej, tylnych zaś w trzech czwartych.
Gatunek bywa czasami mylony z Litoria splendida, zamieszkującą jedynie północno-zachodnią Australię, którą odróżnia obecność parotydów (gruczołów przyusznych), a także innych gruczołów na głowie. Podobna jest także rzekotka nowogwinejska (Litoria infrafrenata). Główna różnica pomiędzy nimi to biała pręga na brzegu żuchwy u tej ostatniej.
Wygląd kijanki zmienia się w trakcie rozwoju. Jej długość mieści się w zakresie od 8,1 do 44 milimetrów. Początkowo larwy są cętkowane z brązem, pigmentacja (brązowa lub zielona) zwiększa się w miarę rozwoju. Spód ciała staje się ciemny, a później jaśnieje, u dorosłych będąc już biały. Po przeobrażeniu osobnik osiąga 1,5-1,8 cm. Brązowe jaja w przezroczystym żelu osiągają średnicę 1,1–1,4 mm.
Choć posiadają płuca, osobniki dorosłe pobierają tlen także przez skórę. By dostarczyć odpowiednią jego ilość, musi ona zachować wilgotność. Wadą takiego rozwiązania jest łatwość wnikania patogenów, zdolnych do wywołania infekcji. By temu przeciwdziałać, zwierzę wydziela peptydy niszczące patogeny, zwiększające jego odporność. Wydzieliny skóry zawierają więc ceryny, grupę peptydów o właściwościach bakterio- i wirusobójczych, a także ceruliny o efekcie fizjologicznym zbliżonym do cholecystokininy (CCK-8), hormonu trawiennego działającego u ludzi m.in. na pęcherzyk żółciowy. Kilka obecnych w niej peptydów potrafi także niszczyć HIV, nie szkodząc zdrowym limfocytom T. W związku z wydzieliną, śmiertelną dla niektórych drobnych organizmów, w tym muchówek, w przypadku kontaktu z australorzekotką zaleca się umycie rąk.
Australorzekotka szmaragdowa jest gatunkiem rodzimym dla północnej i wschodniej Australii oraz południowej Nowej Gwinei. Występuje na terenach o ciepłym, wilgotnym klimacie zwrotnikowym. W Nowej Gwinei ogranicza się do bardziej suchych regionów na południu. Występuje ona od Irianu Zachodniego do Port Moresby, najobficiej zaś na wyspie Daru. Pojedyncze doniesienia z północnej Nowej Gwinei uznawane są za skutek introdukcji przez człowieka. IUCN sugeruje rozproszone lokacje w Nowej Gwinei i Indonezji.
Gatunek introdukowano do USA i Nowej Zelandii (w przypadku tej ostatniej w latach 1897 i 1899). W Stanach Zjednoczonych zamieszkuje on jedynie dwa obszary na Florydzie, gdzie znalazł się prawdopodobnie w wyniku handlu i ucieczek z hodowli. W stanie tym znajdywano tylko niewielkie populacje i nie wiadomo, czy może on stać się inwazyjny i spowodować ekologiczne zagrożenie. W Nowej Zelandii nie widziano osobnika od lat pięćdziesiątych XX wieku.
Australorzekotki szmaragdowe łatwo dostosowują się do warunków. Niektórzy specjaliści przypisują im nawet możliwość kontroli ilości wody wyparowywanej przez skórę, co wiąże się m.in. ze specjalną budową naskórka. Płazy te prowadzą nocny tryb życia i wychodzą ze swych kryjówek wieczorem, zarówno na żer, jak i w celu nawoływań (wiosną i latem). W ciągu dnia chronią się w chłodnych, ciemnych i wilgotnych miejscach. W zimie nie nawołują się i zazwyczaj się ich w ogóle nie widuje.
Zależnie od lokalnych warunków australorzekotki te zamieszkują różnorodne środowiska. Najczęściej spotyka się je w koronach drzew nieopodal źródła wody. Przebywają też na bagnach wśród szuwarów i na terenach trawiastych w chłodniejszym klimacie. Znane są z korzystania ze źródeł wody w domach, jak zlewy i toalety. Często znajduje się je także na oknach spożywające owady. Spotykane są też w zbiornikach z wodą, w rurach i rynnach, ponieważ panuje tam duża wilgotność i temperatura niższa, niż w otoczeniu. W porze godowej takie miejsca pozwalają im także wzmocnić wydawane przez siebie dźwięki.
Odgłos ten określa się jako głębokie, długie "krałk" albo niskie, wolne "brałk-brałk-brałk", powtarzane wiele razy. Przez większą część roku płazy te nawołują, usadowiwszy się wysoko, np. na drzewach i rynnach. Podczas sezonu rozrodczego schodzą niżej, aczkolwiek nie na powierzchnię gruntu. Ich nawoływania mają miejsce w pobliżu zbiornika wody stojącej, stałego lub okresowego. Jak wiele innych płazów bezogonowych, australorzekotki szmaragdowe wydają odgłosy nie tylko w celu przyciągnięcia partnera. Często zdradzają w ten sposób swe miejsce poza sezonem rozrodczym, zwykle po deszczu. Badacze nie potrafią jeszcze wyjaśnić przyczyn takiego zachowania. Rzekotkowate te wydają też specjalne dźwięki w sytuacji zagrożenia, np. w obliczu spotkania z drapieżnikiem.
Sezon rozrodczy trwa od listopada do lutego. Okres ten przypada na porę deszczową. Samica wybiera zbiornik wody stojącej. Składa w nim na powierzchni od 200 do 2000 jaj zgrupowanych w okrągłe grona po 150-300 sztuk. Pozostają tam nie dłużej, niż dobę, tonąc po zapłodnieniu. Larwy wylęgają się już po 1-3 dniach. Ich rozwój trwa około 6 tygodni, ale w sprzyjających warunkach przeobrażenie może nastąpić już po 2-3 tygodniach. Dorosłość australorzekotki szmaragdowe osiągają po 2 latach życia.
Dieta tego gatunku składa się głównie z owadów i pająków, ale obejmuje też nieraz małe bezogonowe i inne niewielkie zwierzęta, okazjonalnie małe ptaki, gryzonie, nietoperze. Zęby australorzekotki nie są przystosowane do siekania zdobyczy, i dlatego jej wielkość ograniczona jest pojemnością jamy gębowej. Wiele żab wysuwa w kierunku ofiary swój długi, klejący się język. Zdobycz przylega do niego, po czym ulega konsumpcji. Australorzekotka szmaragdowa używa tej techniki w przypadku mniejszych ofiar. Polując na większą, skacze na nią i, używając siły przednich łap, umieszcza ją w swym pysku. W utrzymaniu ofiary pomaga sobie językiem i zębami lemieszowymi. Zwykle połyka ofiarę w całości, razem z suchymi resztkami traw i cząstkami gleby. Stanowią one pokarm saprofitycznych grzybów. Zarówno resztki, jak i grzyby znaleziono w kale. Dodatkowo ofiary tych płazów są nosicielami grzybów z rodzaju Paecilomyces, które potrafią przetrwać w układzie pokarmowym australorzekotki.
Australorzekotka szmaragdowa posiada kilku naturalnych wrogów. Żywią się nią węże oraz kilka gatunków jaszczurek i ptaków. Osadnictwo europejskie w Australii wprowadziło kilka nowych drapieżników, jak psy i koty. Pasożytują na niej gatunki Batrachomya mertensi (muchówka), Lankasterella hylae (wewnątrzerytrocytarne apikompleksy z rodziny Lankesterellidae znalezione u 12 z 13 przebadanych osobników) i rodzaj Haemogregarina (apikompleks z rodziny Haemogregarinidae). W niewoli gatunek dożywa średnio szesnastu lat, aczkolwiek istnieją doniesienia o osobnikach żyjących ponad 20 lat (rekordowo 23). Jak na bezogonowego stanowi to bardzo długi okres. Życie na wolności trwa oczywiście krócej, na co wpływa choćby drapieżnictwo.
Australorzekotka szmaragdowa należy do najpopularniejszych domowych płazów świata. Jej uległa natura, często karykaturalny wygląd i pokaźna długość życia czynią ją atrakcyjną dla amatorów egzotycznych zwierząt domowych. Poza tym należy ona do najłatwiejszych w utrzymaniu bezogonowych: cechują ją szeroka dieta i duża odporność na choroby. Często spotykanym problemem jest natomiast przekarmienie. Australorzekotka szmaragdowa ma tendencję do tycia, co ma miejsce zwłaszcza, jeśli dostaje za dużo pożywienia. Na wolności zużytkowuje ona energię podczas polowania. W niewoli zaś dostaje zwykle co prawda żywą zdobycz, ale na ograniczonej przestrzeni. Zmniejsza to wydatki energetyczne na polowanie, co skutkuje wzrostem masy ciała, a nieraz także chorobami układu pokarmowego. U otyłego przedstawiciela gatunku na czubku głowy i na grzbiecie gromadzi się warstwa tłuszczu, nadając zwierzęciu pękaty wygląd. Nawiązuje do tego kolejna nazwa w języku angielskim, "Dumpy Tree Frog".
Australijskie prawo nadaje gatunkowi status chronionego. Określa go — jak w przypadku innych zwierząt Australii — federalny Environment Protection and Biodiversity Conservation Act 1999. IUCN określa go jako "najmniejszej troski" (LC – least concern), a populację jako stabilną, uwzględniając szeroki zakres występowania gatunku, całkowitą liczebność, zrównoważone środowiska występowania. Jednakże większość siedlisk australorzekotki szmaragdowej zostało zniszczonych. Co więcej, panuje powodowana przez grzyba Batrachochytrium dendrobatidis infekcja chytridiomycosis, na którą chorują również przedstawiciele gatunku L. caerulea. Grzyb atakuje skórę. Dokładny mechanizm chorobotwórczego działania drobnoustroju nie został poznany. Sądzi się, że hamuje on przewodnictwo sodowe i chlorkowe za pomocą wydzielanych toksyn, umiemożliwiając naskórkową resorpcję sodu. W rezultacie spada osoczowe stężenie zarówno kationów sodu, jak i potasu. Na kilka godzin przed śmiercią następuje zatrzymanie akcji serca w mechanizmie asystolii, prawdopodobnie na skutek wyżej opisanych zaburzeń elektrolitowych, przy czym potasowi przypisuje się większą rolę. Udało się wydłużyć życie chorych zwierząt o ponad 20 godzin, uzupełniając elektrolity. Prowadzi się również doświadczenia z leczeniem zainfekowanych specjalnie w tym celu młodocianych australorzekotek szmaragdowych za pomocą chlorku benzalkonium i flukonazolu. Uzyskano w ten sposób wydłużenie życia zarażonych osobników, nie udało się jednak obniżyć stuprocentowej śmiertelności. W odchodach tych płazów znaleziono wiele innych gatunków mikroskopijnych nitkowatych grzybów:
TrichosporonWydaje się jednak, że w przeciwieństwie do Batrachochytrium dendrobatidis organizmy są komensalami australorzekotki szmaragowej. Przedstawiciele rodzajów Candida, Rhodotorula i Trichosporon są jednakże oportunistycznymi patogenami ludzkimi. L. caerulea obwiniana jest o obecność wymienionych wyżej grzybów w zbiornikach wodnych wykorzystywanych przez człowieka. Dodatkowy argument za uniemożliwieniem jej dostępu do tych zbiorników stanowi duża zawartość pałeczki okrężnicy w jelitach rzekotek.
Wymienione powyżej dwa czynniki związane z ogólnym spadkiem liczebności bezogonowych w Australii (chytridiomycosis i utrata siedlisk) przyczynić się mogą do zubożenia populacji także w przypadku australorzekotki szmaragdowej. Jednak nie powodują spadku liczebności o tempie wystarczająco szybkim dla przyznania innego statusu. Należy też mieć na uwadze, że z powodu długiego życia osobnika skutki związane ze zmniejszoną zdolnością do rozmnażania potrzebują na ujawnienie się więcej czasu, niż u zwierząt o krótszym życiu. Na razie IUCN określa populację jako stabilną.
Michael J. Tyler: Australian frogs: a natural history. Chatswood, N.S.W.  Reed, 1994.. ISBN 0-7301-0468-0.
Austria na Zimowych Igrzyskach Olimpijskich 2010 – występ kadry sportowców reprezentujących Austrię na igrzyskach w 2010 roku w Vancouver.
W reprezentacji znalazło się 82 zawodników – 55 mężczyzn i 27 kobiet. Wzięli oni udział w 43 konkurencjach w trzynastu dyscyplinach sportowych. Austriacy nie uczestniczyli jedynie w dwóch dyscyplinach zespołowych – curlingu i hokeju na lodzie. 
Spośród powołanych zawodników, 75 sportowców (49 mężczyzn i 26 kobiet) wystąpiło przynajmniej w jednej konkurencji. Dla 37 z nich występ w Vancouver był zarazem debiutem olimpijskim. Największą liczbę debiutantów stanowili narciarze alpejscy – dziesięciu. Ponadto pierwszy olimpijski start zaliczyło siedmioro narciarzy dowolnych, sześcioro snowboardzistów, trzech bobsleistów, dwóch biathlonistów, dwóch kombinatorów norweskich, dwóch saneczkarzy, a także po jednym reprezentancie w biegach narciarskich, łyżwiarstwie figurowym, short tracku, skeletonie i skokach narciarskich.
Reprezentanci Austrii zdobyli w Vancouver szesnaście medali – cztery złote, sześć srebrnych i sześć brązowych. Mistrzami olimpijskimi zostali skoczkowie narciarscy (Andreas Kofler, Wolfgang Loitzl, Thomas Morgenstern i Gregor Schlierenzauer) i dwuboiści klasyczni (Mario Stecher, Felix Gottwald, David Kreiner i Bernhard Gruber) w konkursach drużynowych, Wolfgang i Andreas Linger w saneczkarskich dwójkach mężczyzn oraz Andrea Fischbacher w supergigancie kobiet. Najbardziej utytułowanym austriackim zawodnikiem podczas tych igrzysk został Gregor Schlierenzauer, który zdobył trzy medale (jeden złoty i dwa brązowe). Dwa medale (złoty i brązowy) wywalczył ponadto Bernhard Gruber. 
Austriacy zdobyli medale w siedmiu dyscyplinach sportowych – narciarstwie alpejskim, saneczkarstwie, skokach narciarskich, kombinacji norweskiej, biathlonie, snowboardingu i narciarstwie dowolnym. Najwięcej, cztery medale, uzyskali alpejczycy.
Najmłodszą reprezentantką w kadrze była łyżwiarka figurowa Miriam Ziegler (w dniu otwarcia igrzysk miała 15 lat i 342 dni), natomiast najstarszą – narciarka dowolna Katharina Gutensohn (43 lata i 339 dni). Gutensohn uczestniczyła w igrzyskach olimpijskich w latach 1992–1998 i powróciła po dwunastu latach przerwy od startów olimpijskich. Chorążymi reprezentacji podczas ceremonii otwarcia igrzysk byli saneczkarze – Wolfgang i Andreas Linger, a podczas ceremonii zamknięcia – saneczkarka Nina Reithmayer.
Był to 21. start Austrii na zimowych igrzyskach olimpijskich. Austriacy uczestniczą w zimowej edycji igrzysk nieprzerwanie od pierwszych igrzysk w 1924 roku.
Austriacki Komitet Olimpijski został powołany w 1908 roku, a cztery lata później został oficjalnie uznany przez Międzynarodowy Komitet Olimpijski. W zimowych igrzyskach olimpijskich reprezentanci Austrii wystąpili już podczas pierwszej ich edycji w 1924 roku i startowali nieprzerwanie w każdych igrzyskach. 
W latach 1924–2006 Austriacy na zimowych igrzyskach zdobyli 185 medali olimpijskich (51 złotych, 64 srebrne i 70 brązowych), z czego 101 (30 złotych, 34 srebrne i 37 brązowych) w narciarstwie alpejskim. Spośród trzynastu dyscyplin sportowych, w których wystartowali przynajmniej raz, we wszystkich poza hokejem na lodzie wywalczyli co najmniej jeden medal olimpijski. 
Najliczniejsza austriacka reprezentacja na zimowych igrzyskach składała się z 96 sportowców, którzy uczestniczyli w zawodach olimpijskich w 1998 roku w Nagano. W 2002 roku w Salt Lake City kadra austriacka liczyła 90, a w 1964 roku w Innsbrucku – 83 osoby.
Podczas poprzednich zimowych igrzysk w Turynie reprezentanci Austrii zdobyli 23 medale – 9 złotych, 7 srebrnych i 7 brązowych. Był to najlepszy wynik Austriaków zarówno jeśli chodzi o łączną liczbę medali, jak i o liczbę medali złotych. W Turynie po dwa złote medale zdobyli: Felix Gottwald (kombinacja norweska), Michaela Dorfmeister (narciarstwo alpejskie), Thomas Morgenstern (skoki narciarskie) i Benjamin Raich (narciarstwo alpejskie). Gottwald wywalczył dodatkowo medal srebrny.
Wśród austriackich pretendentów do medali wymieniani byli przede wszystkim narciarze alpejscy – czterokrotny zwycięzca zawodów Pucharu Świata 2009/2010 w slalomie i wicemistrz olimpijski z Turynu – Reinfried Herbst, obrońca dwóch tytułów mistrza olimpijskiego w slalomie i slalomie gigancie – Benjamin Raich, dwukrotny triumfator zawodów Pucharu Świata w slalomie gigancie – Marcel Hirscher, mistrz świata w slalomie – Manfred Pranger, mistrzyni świata w superkombinacji i zwyciężczyni dwóch zawodów PŚ w sezonie olimpijskim w slalomie i slalomie gigancie – Kathrin Zettel, dwukrotna medalistka olimpijska z Turynu i zwyciężczyni dwóch konkursów PŚ w slalomie w sezonie olimpijskim – Marlies Schild. Ponadto nadzieje olimpijskie upatrywane były w wicemistrzu olimpijskim w zjeździe z Turynu, czterokrotnym medaliście mistrzostw świata i czterokrotnym zdobywcy miejsca na podium PŚ w sezonie olimpijskim w supergigancie i zjeździe – Michaelu Walchhoferze, trzykrotnym zdobywcy miejsca na podium PŚ w sezonie olimpijskim – Romedzie Baumannie, drugim zawodniku zawodów PŚ w Val Ghërdinie – Mario Scheiberze, zwyciężczyni zawodów PŚ w supergigancie w Lake Louise – Elisabeth Görgl, brązowej medalistce mistrzostw świata w supergigancie i zdobywczyni drugiego miejsca w zawodach PŚ w supergigancie w Sankt Moritz – Andrei Fischbacher oraz multimedalistce mistrzostw świata juniorek – Annie Fenninger.
Wśród narciarzy klasycznych faworytów do medali upatrywano w skoczkach narciarskich, z uwagi na ich dominację w sezonie olimpijskim, zwłaszcza w konkursie drużynowym. W indywidualnych konkursach skoków pretendentami do medalu byli zwycięzca ośmiu konkursów PŚ w sezonie olimpijskim i triumfator klasyfikacji w poprzednim sezonie – Gregor Schlierenzauer i obrońcy tytułów mistrzowskich – Thomas Morgenstern i Andreas Kofler. W konkursie na normalnej skoczni jednym z faworytów był ponadto mistrz świata z Liberca – Wolfgang Loitzl. W rywalizacji dwuboistów klasycznych szanse medalowe przewidywano głównie w zawodach drużynowych w składzie z trzykrotnym medalistą poprzednich igrzysk i kilkukrotnym zdobywcy miejsca na podium Pucharu Świata w sezonie 2009/2010 – Felixem Gottwaldem oraz mistrzem w drużynie i zwycięzcy jednego z konkursów PŚ w sezonie – Mario Stecherem.
W narciarstwie dowolnym austriackie nadzieje na medale wiązano z występami w skicrossie. W tej konkurencji złoty medal mistrzostw świata w 2009 roku w Inawashiro zdobył Andreas Matt, a ponadto zwyciężył i zajął drugie miejsce w ostatnich zawodach Pucharu Świata przed rozpoczęciem igrzysk. Wśród potencjalnych medalistów wymieniani byli także Thomas Zangerl – wicemistrz świata z Inawashiro oraz Patrick Koller – trzeci zawodnik zawodów Pucharu Świata w Blue Mountain w styczniu 2010 roku. Wśród kobiet szansę na medal miała Karin Huttary – wicemistrzyni świata w skicrossie i zdobywczyni trzeciego miejsca w zawodach Pucharu Świata w Les Contamines-Montjoie w styczniu 2010 roku.
W konkurencjach snowboardowych przewidywano jeden lub dwa medale olimpijskie dla Austriaków. W reprezentacji olimpijskiej znalazł się Markus Schairer – mistrz świata w snowcrossie z 2009 roku, jednak pojechał na igrzyska z niedoleczoną kontuzją żeber, co zmniejszało jego szanse na osiągnięcie dobrego rezultatu. Szanse upatrywano w Benjaminie Karlu – mistrzu świata w slalomie i Andreasie Prommeggerze – zwycięzcy zawodów Pucharu Świata w slalomie gigancie równoległym w Sudelfeld w lutym 2010 roku. Wśród kobiet przewidywano, że jedna z zawodniczek – Doris Günther, Claudia Riegler, Marion Kreiner i Ina Meschik – może awansować do wielkiego finału.
W pozostałych dyscyplinach sportowych nadzieje olimpijskie wiązano z męską sztafetą biathlonistów (głównie za sprawą trójki Christoph Sumann, Simon Eder i Daniel Mesotitsch), z dwójką saneczkarzy – obrońcami tytułu mistrzowskiego z Turynu (Andreasem i Wolfgangiem Lingerem) oraz z bobsleistą Wolfgangiem Stampferem – ósmym zawodnikiem mistrzostw świata w 2009 roku.
Odzież dla członków austriackiej reprezentacji olimpijskiej zaprezentowana została w grudniu 2009 roku. Stroje na ceremonię otwarcia i zamknięcia igrzysk składały się z granatowych marynarek, czarnych spodni i białych koszul firmy Schneiders oraz złotych krawatów marki Romy Hubegger. Ponadto każdy z zawodników otrzymał zestaw odzieży zimowej firmy Schöffel, odzieży sportowej firmy Erima, a także wyposażenie niezbędne dla konkretnych dyscyplin sportu, np. kaski, rękawice narciarskie, obuwie marek Tecnica, Sioux i Reusch. Kobiety dostały dodatkowo torebki Utr Pöhl. Łączna wartość odzieży w przeliczeniu na jednego olimpijczyka wyniosła 3600 euro.
Budżet Austriackiego Komitetu Olimpijskiego na zimowe igrzyska olimpijskie w Vancouver wyniósł między 2,7 a 2,8 miliona euro. Komitet przewidział nagrody dla medalistów igrzysk olimpijskich w Vancouver. Za zdobycie złotego medalu i tytułu mistrza olimpijskiego nagrodą były złote monety, których równowartość wyniosła ok. 27 000 euro, za medal srebrny – 21 000 euro, a za medal brązowy – 18 000 euro.
W styczniu 2010 roku z okazji igrzysk w Vancouver Mennica Austriacka w Wiedniu wybiła serię monet okolicznościowych o wartości 5 euro każda. Monety wykonano ze srebra próby 800. Wyemitowano dwa rodzaje monet – jedna przedstawiała skoczka narciarskiego, a druga snowboardzistę. Monety zaprojektowane przez Helmuta Andexlingera i Thomasa Pesendorfera wydano nakładem 50 000 sztuk. We wrześniu 2010 roku austriacka poczta wyemitowała serię znaczków pocztowych z wizerunkiem mistrzów olimpijskich w saneczkarskich dwójkach – Andreasem i Wolfgangiem Lingerem.
Spośród piętnastu dyscyplin sportowych, które Międzynarodowy Komitet Olimpijski włączył do kalendarza igrzysk, reprezentacja Austrii wzięła udział w trzynastu – we wszystkich poza curlingiem i hokejem na lodzie. Największą część kadry stanowili narciarze alpejscy, których było 22. Ponadto czternaścioro austriackich reprezentantów wystąpiło w snowboardingu, po dziewięcioro w saneczkarstwie i narciarstwie dowolnym, po sześciu w biathlonie i bobslejach, a po pięciu w kombinacji norweskiej i skokach narciarskich. Skład uzupełniło dwoje łyżwiarzy figurowych, jedna biegaczka narciarska, jedna panczenistka, jedna specjalistka short tracku i jeden skeletonista.
W styczniu 2010 roku Austriacki Komitet Olimpijski powołał skład liczący 84 osoby, spośród których dokonał wyboru 81 olimpijczyków, tym samym eliminując troje zawodników. Ostatecznie w reprezentacji nie znaleźli się: alpejka Stefanie Köhle oraz snowboardziści Heidi Neururer i Anton Unterkofler. W oficjalnie powołanym składzie było pięciu bobsleistów, jednak z uwagi na kontuzję Martina Lachkovicsa podczas jednego z treningów dwójek na torze w Whistler oraz w związku z chorobą Jürgena Loackera, które uniemożliwiłyby występ austriackiej czwórki bobslejowej, na kilka dni przed rozpoczęciem tej konkurencji do ekipy dołączył dodatkowo 82. austriacki członek kadry olimpijskiej – Johannes Wipplinger.
Z powodu kontuzji więzadła krzyżowego na igrzyska nie pojechał Hans-Jörg Unterrainer – mistrz zimowej uniwersjady z 2005 roku i siódmy zawodnik mistrzostw świata w snowboardingu w 2009 roku.
Trzydzieścioro dziewięcioro z powołanych do kadry austriackich olimpijczyków z Vancouver wystąpiło również na poprzednich zimowych igrzyskach, które odbyły się w Turynie. Byli to przedstawiciele dziesięciu dyscyplin – biathlonu, bobslejów, kombinacji norweskiej, łyżwiarstwa figurowego, łyżwiarstwa szybkiego, narciarstwa alpejskiego, narciarstwa dowolnego, saneczkarstwa, skoków narciarskich i snowboardingu. Największą ich część stanowili alpejczycy, spośród których jedenaścioro wystąpiło zarówno w Turynie, jak i w Vancouver. W składzie znalazło się dwanaścioro medalistów olimpijskich z Turynu. Dwukrotnego złota olimpijskiego – w slalomie i slalomie gigancie – bronił Benjamin Raich. Złotego i srebrnego medalu w konkursach indywidualnych oraz złotego w konkursie drużynowym (wspólnie z Christophem Bielerem i Mario Stecherem) bronił Felix Gottwald. W skokach narciarskich tytułu mistrza olimpijskiego na skoczni dużej bronił Thomas Morgenstern, a wicemistrza na tym obiekcie – Andreas Kofler. Obaj zawodnicy wspólnie z Martinem Kochem byli również mistrzami w zawodach drużynowych. Złotego medalu w saneczkarskich dwójkach broniła para braci – Andreas Linger i Wolfgang Linger. Ponadto w reprezentacji znaleźli się: Marlies Schild (srebrna medalistka w kombinacji i brązowa w slalomie), Reinfried Herbst (srebrny medalista w slalomie) i Siegfried Grabner (brązowy medalista w slalomie gigancie równoległym).
W poniższej tabeli przedstawiono skład austriackiej reprezentacji na igrzyskach w Vancouver. W składzie uwzględniono również siedmioro sportowców, którzy byli w kadrze, jednak nie wystąpili w żadnej konkurencji. W przypadku, gdy dany zawodnik wystąpił również na poprzednich igrzyskach, podano miejsca, które zajął w poszczególnych konkurencjach.
Rolę chorążego reprezentacji Austrii podczas ceremonii otwarcia zimowych igrzysk olimpijskich w Vancouver, przeprowadzonej 12 lutego 2010 w hali BC Place Stadium, pełnili saneczkarze Wolfgang i Andreas Linger. Austriacka reprezentacja weszła na stadion jako ósma w kolejności – pomiędzy ekipami z Australii i Azerbejdżanu.
Podczas ceremonii zamknięcia igrzysk, zorganizowanej 28 lutego 2010, chorążym austriackiej reprezentacji była saneczkarka Nina Reithmayer. Z uwagi na brak udziału reprezentacji Algierii w ceremonii zamknięcia, Austria była tym razem siódmą reprezentacją w kolejności.
Austriacy zdobyli podczas igrzysk w Vancouver szesnaście medali – cztery złote, sześć srebrnych i sześć brązowych. Dzięki temu Austria zajęła dziewiąte miejsce w tabeli medalowej igrzysk. Pod względem liczby wszystkich zdobytych medali zajęli natomiast piąte miejsce.
Najbardziej utytułowanym austriackim zawodnikiem został Gregor Schlierenzauer, który jako jedyny zdobył trzy medale – złoty w drużynie i dwa brązowe w rywalizacji indywidualnej. Multimedalistami igrzysk z dorobkiem dwóch medali zostali: Bernhard Gruber (złoty i brązowy), Christoph Sumann (dwa srebrne) i Elisabeth Görgl (dwa brązowe). Medale zdobyło łącznie 21 austriackich zawodników, którzy stanęli na podium olimpijskim w siedmiu dyscyplinach sportowych, przy czym najwięcej, cztery medale zdobyli narciarze alpejscy.
Do 2006 roku Austriacy zdobyli 185 medali zimowych igrzysk olimpijskich. Dzięki temu, że w Vancouver zdobyli ich szesnaście, przekroczyli łączną liczbę dwustu medali. Dwusetnym zimowym medalem olimpijskim dla Austrii był zdobyty przez Marlies Schild srebrny medal w slalomie.
Do Vancouver pojechało sześciu biathlonistów, spośród których udział w zawodach wzięło czterech. Ani razu nie wystartowali Tobias Eberhard i Friedrich Pinter. Trenerem austriackich biathlonistów był wówczas Reinhard Gösweiner.
Austriaccy biathloniści dwukrotnie stanęli na drugim stopniu podium. Pierwszy srebrny medal i jedyny indywidualny zdobył Christoph Sumann w biegu pościgowym mężczyzn na 12,5 kilometra. Do złotego medalisty – Björna Ferry'ego – zabrakło mu 16,5 sekundy (Sumann pudłował dwukrotnie – w trzecim i czwartym strzelaniu, a Ferry tylko raz – w czwartym strzelaniu). Drugi srebrny medal zdobyła sztafeta 4x7,5 km, która wystąpiła w składzie: Simon Eder, Daniel Mesotitsch, Dominik Landertinger i Christoph Sumann. Do zwycięzców – reprezentantów Norwegii – stracili 38,6 sekundy, natomiast nad brązowymi medalistami – Rosjanami – po sprincie na finiszu uzyskali przewagę 0,2 sekundy. 
Ponadto jeszcze siedmiokrotnie austriaccy biathloniści plasowali się w czołowej dziesiątce zawodów indywidualnych. Christoph Sumann był ósmy w biegu na 20 km i czwarty w biegu masowym, Simon Eder zajął czwarte miejsce w biegu pościgowym i szóste w biegu na 20 km, Daniel Mesotisch uzyskał dziewiąty rezultat w biegu na 20 km i piąty w biegu masowym, a Dominik Landertinger był siódmy w biegu masowym.
Jedyną reprezentantką Austrii w biegach narciarskich podczas igrzysk w Vancouver była Kateřina Smutná, której trenerem był Radim Duda. Smutná wystąpiła w trzech konkurencjach – w sprincie, biegu łączonym i biegu masowym. Najlepszy rezultat osiągnęła w sprincie, który ukończyła na jedenastej pozycji. W biegu łączonym była 29., a w biegu masowym – 32.
Według pierwotnie przedstawionego składu reprezentacja austriackich bobsleistów liczyła pięciu zawodników. Z uwagi na kontuzję Martina Lachkovicsa i chorobę Jürgena Loackera, do ekipy już w trakcie igrzysk został dołączony Johannes Wipplinger. Austriacy wystawili dwie dwójki i jedną czwórkę. Jedynymi sklasyfikowanymi zawodnikami zostali Jürgen Loacker i Christian Hackl w zawodach dwójek. Po czterech przejazdach zajęli oni osiemnaste miejsce. Druga z austriackich dwójek (Wolfgang Stampfer i Jürgen Mayer) została zdyskwalifikowana za przekroczenie dopuszczalnej masy bobu z załogą (390 kg). W pierwszym przejeździe rywalizacji czwórek bob austriacki wywrócił się, co spowodowało uszkodzenie pojazdu i niedyspozycję Wolfganga Stampfera – wskutek wypadku zawodnik miał przecięty prawy palec wskazujący. Wypadek uniemożliwił Austriakom start w dalszej części rywalizacji.
Do reprezentacji olimpijskiej powołanych zostało pięciu austriackich dwuboistów klasycznych. Każdy z nich wziął udział przynajmniej w jednym konkursie. Kadrę kombinatorów prowadził norweski szkoleniowiec – Bård Jørgen Elden. 
Dwuboiści zdobyli dwa medale olimpijskie – złoty i brązowy. Indywidualnie trzecie miejsce i brązowy medal w zawodach indywidualnych na dużej skoczni zdobył Bernhard Gruber. Po skokach Gruber prowadził z przewagą 34 sekund nad Johnny Spillane. Po biegu finalnie zajął trzecie miejsce, tracąc do złotego medalisty – Billa Demonga – 10,8 sekundy. W tym samym konkursie ósme miejsce zajął Mario Stecher, dziesiąty był Christoph Bieler, a siedemnasty – trzykrotny medalista poprzednich igrzysk – Felix Gottwald. W konkursie drużynowym zamiast Bielera wystąpił David Kreiner. Zespół zdobył złoty medal z przewagą 5,2 sekundy nad drużyną ze Stanów Zjednoczonych. W zawodach indywidualnych na normalnej skoczni jedynym Austriakiem sklasyfikowanym w pierwszej dziesiątce był Mario Stecher, który uplasował się na piątej pozycji.
Do austriackiej reprezentacji olimpijskiej powołanych zostało dwoje łyżwiarzy figurowych – Miriam Ziegler i Viktor Pfeifer. Trenerem Ziegler był Aleksandr Wiedienin. Pfeifer zajął 21. miejsce w rywalizacji solistów, a Ziegler – 26. miejsce wśród solistek.
W Vancouver wystąpiła jedna austriacka panczenistka – Anna Rokita. Wystąpiła w dwóch biegach kobiet – na 1500 i 3000 metrów. Na krótszym dystansie zajęła 28. miejsce w gronie 36 sklasyfikowanych zawodniczek, tracąc 5,78 sekundy do złotej medalistki – Ireen Wüst. W biegu na 3000 metrów była szesnasta wśród 28 zawodniczek. Do zwyciężczyni biegu – Martiny Sáblíkovej – straciła 13,89 sekundy.
W austriackiej reprezentacji znalazło się 22 narciarzy alpejskich – trzynastu mężczyzn i dziewięć kobiet. Spośród nich w żadnej konkurencji olimpijskiej nie wystąpili Hannes Reichelt i Mario Matt. Szkoleniowcem kadry kobiet był Herbert Mandl, a kadry mężczyzn – Mathias Berthold. Alpejczycy zdobyli w Vancouver cztery medale – jeden złoty, jeden srebrny i dwa brązowe. Wszystkie medale zdobyły kobiety – Andrea Fischbacher zwyciężyła w supergigancie, Marlies Schild została wicemistrzynią w slalomie, a Elisabeth Görgl zdobyła brązowe medale w zjeździe i slalomie gigancie.
Narciarze alpejscy z Austrii wystąpili we wszystkich konkurencjach olimpijskich w Vancouver – w zjeździe, slalomie, slalomie gigancie, supergigancie i superkombinacji. Mężczyźni dziesięciokrotnie plasowali się w czołowej dziesiątce zawodów, jednak ani razu nie stanęli na podium olimpijskim. Trzykrotnie zajęli czwarte miejsce – Mario Scheiber w zjeździe, Marcel Hirscher w slalomie gigancie i Benjamin Raich w slalomie. Hirscher był ponadto piąty w slalomie, tak jak Romed Baumann w slalomie gigancie. W rywalizacji kobiet, poza pozycjami medalowymi, jeszcze siedmiokrotnie austriackie zawodniczki zajmowały miejsca w pierwszej dziesiątce. Najbliżej osiągnięcia medalu olimpijskiego, plasując się na czwartym miejscu, były Andrea Fischbacher w zjeździe i Kathrin Zettel w superkombinacji. Zettel była jeszcze piąta w slalomie gigancie, a brązowa medalistka w zjeździe i slalomie gigancie – Görgl była piąta w supergigancie.
W reprezentacji Austrii znalazło się dziewięcioro narciarzy dowolnych – pięć kobiet i czterech mężczyzn. Mężczyźni wystąpili w skicrossie, a kobiety w skicrossie i jeździe na muldach. Do 2006 roku włącznie Austriacy nie zdobyli w narciarstwie dowolnym żadnego medalu. Przed startem austriaccy kibice oczekiwali, że pierwszą medalistką zostanie Margarita Marbler, jednak zajęła szóste miejsce. Pierwszy medal zdobył natomiast Andreas Matt. W skicrossie został wicemistrzem olimpijskim, przegrywając w wielkim finale z Michaelem Schmidem. Do finału w skicrossie kobiet awansowała także Karin Huttary, jednak zajęła w nim czwarte miejsce i pozostała bez medalu.
Pozostali austriaccy narciarze dowolni plasowali się w swoich konkurencjach w czołowej trzydziestce zawodów, jednak żaden z nich nie awansował do rundy finałowej.
Do olimpijskiej kadry na igrzyska w Vancouver powołano dziewięcioro saneczkarzy. Wystąpili oni we wszystkich trzech konkurencjach – jedynkach kobiet i mężczyzn oraz dwójkach mężczyzn. Podczas jednego z treningów Manuel Pfister poprawił rekord świata w osiągniętej prędkości, uzyskując 154 km/h. Na treningach Austriak plasował się w czołówce stawki, niewiele tracąc do prowadzących, jednak ostatecznie w zawodach jedynek zajął dziesiąte miejsce. Szóste miejsce w męskich jedynkach osiągnął Daniel Pfister, a dziewiąty był Wolfgang Kindl.
W pozostałych dwóch konkurencjach Austriacy zdobyli dwa medale – złoty i srebrny. Mistrzami olimpijskimi w dwójkach zostali bracia Andreas i Wolfgang Linger, którzy tym samym obronili tytuł zdobyty cztery lata wcześniej. Srebrny medal w jedynkach kobiet zdobyła tego samego dnia (17 lutego) Nina Reithmayer – do złotego medalu osiągnętego przez Tatjanę Hüfner zabrakło jej ok. pół sekundy.
Jedyną reprezentantką Austrii w short tracku była Veronika Windisch. Została tym samym pierwszą Austriaczką, która reprezentowała swój kraj w short tracku podczas zawodów olimpijskich. Wystąpiła w dwóch konkurencjach – w biegu na 1000 i 1500 metrów. Na krótszym z dystansów zajęła 22. miejsce, wyprzedzając sześć sklasyfikowanych zawodniczek. W biegu na 1500 metrów była natomiast 25. wśród 32 zawodniczek.
W Vancouver wystartował jeden austriacki skeletonista – Matthias Guggenberger, którego trenerem był Thomas Platzer. Choć Guggenberger nie był uważany za faworyta w ślizgu, udało mu się ukończyć rywalizację w czołowej dziesiątce, na ósmym miejscu. Po pierwszym ślizgu plasował się na czwartym miejscu ze stratą 0,05 sekundy do Aleksandra Trietjakowa. Kolejne rezultaty Austriaka były już słabsze – kolejno 6., 13. i 10. rezultat, przez co ostatecznie zajął ósme miejsce ze stratą 2,08 sekundy do złotego medalisty zawodów – Jona Montgomery'ego.
Kadrę austriackich skoczków narciarskich na igrzyska w Vancouver, prowadzoną przez trenera Alexandra Pointnera, stanowiło pięciu zawodników. W żadnym z trzech konkursów nie wystąpił Martin Koch. Austriaccy skoczkowie wywalczyli trzy medale – jeden złoty i dwa brązowe.
W obu konkursach indywidualnych, z uwagi na pozycję zajmowaną w Pucharze Świata, wszyscy czterej Austriacy mieli zagwarantowany udział w konkursie głównym i nie musieli brać udziału w serii kwalifikacyjnej. Dwukrotnym brązowym medalistą konkursów indywidualnych, zarówno na skoczni normalnej, jak i na dużej, został Gregor Schlierenzauer. W obu przypadkach przegrał z Simonem Ammannem i Adamem Małyszem. W zawodach na mniejszym obiekcie ósme miejsce zajął Thomas Morgenstern, jedenasty był Wolfgang Loitzl, a dziewiętnasty – Andreas Kofler, który dzielił tę pozycję z Janne Happonenem. W zawodach indywidualnych na dużej skoczni tuż za Schlierenzauerem uplasowali się Kofler i Morgenstern, a dziesiąty był Loitzl. 
Wyrównany poziom wszystkich czterech skoczków pozwolił im zdobyć złoty medal w rywalizacji drużynowej. Austriacy zyskali przewagę nad drugą w klasyfikacji reprezentacją Niemiec, liczącą ponad 72 punkty. Tym samym zdobyli drugi w historii tytuł drużynowych mistrzów olimpijskich w skokach narciarskich dla Austrii.
Kadrę austriackich snowboardzistów na igrzyskach w Vancouver tworzyło czternaścioro zawodników – siedem kobiet i siedmiu mężczyzn. Wystąpili oni w snowboard crossie i slalomie gigancie równoległym, żaden Austriak nie wystartował natomiast w halfpipie. Reprezentanci Austrii zdobyli dwa medale w snowboardingu – wicemistrzem olimpijskim w slalomie gigancie równoległym mężczyzn został Benjamin Karl, a brązowy medal w tej samej konkurencji wśród kobiet zdobyła Marion Kreiner. Ponadto jeszcze ośmiokrotnie Austriacy plasowali się w pierwszej dziesiątce zawodów. Szóste miejsce w snowboard crossie mężczyzn zdobył Lukas Grüner, a w slalomie gigancie równoległym kobiet – Ina Meschik. W obu tych konkurencjach także na siódmym miejscu zostali sklasyfikowani Austriacy – Mario Fuchs wśród mężczyzn i Claudia Riegler wśród kobiet.
Podczas jednego ze zjazdów treningowych wstrząśnienia mózgu i ogólnych potłuczeń doznała Manuela Riegler. Obrażenia te nie pozwoliły zawodniczce wystartować w snowboard crossie, mimo że została zgłoszona do udziału w tej konkurencji.
Po zajęciu czwartego miejsca w zjeździe, Mario Scheiber skomentował swój występ w następujący sposób:
Po zdobyciu przez Christopha Sumanna srebrnego medalu olimpijskiego w biathlonowym biegu pościgowym mężczyzn jego trener, Reinhard Gösweiner, powiedział:
Wicemistrzyni olimpijska w saneczkarskich jedynkach, Nina Reithmayer, po zdobyciu medalu powiedziała:
Po indywidualnym konkursie skoków na skoczni dużej, w którym Gregor Schlierenzauer zdobył brązowy medal, zawodnik udzielił wywiadu, w którym powiedział:
Trener reprezentacji narodowej w skokach narciarskich, Alexander Pointner, skomentował występ swojego podopiecznego w następujący sposób:
Największą oglądalność transmisji telewizyjnych w ogólnokrajowej stacji Österreichischer Rundfunk (ORF) odnotowano podczas zawodów w slalomie gigancie mężczyzn. Rywalizację alpejczyków oglądało wówczas ok. 1 305 000 widzów. Na drugim miejscu pod względem oglądalności znalazł się zjazd mężczyzn (ok. 1 262 000 widzów), a na trzecim zjazd kobiet (ok. 1 247 000 widzów). W pierwszej dziesiątce najliczniej oglądanych transmisji znalazły się tylko dwie konkurencje niealpejskie – były to dwa konkursy skoków narciarskich na dużej skoczni – indywidualny i drużynowy. Łącznie transmisje telewizyjne w dniach od 12 do 28 lutego obejrzało ok. 5 542 000 widzów, co stanowiło 78% krajowej populacji w wieku od 12 lat.
Wyniki reprezentantów Austrii na Zimowych Igrzyskach Olimpijskich 2010 (ang.). sports-reference.com. [dostęp 2016-08-20].
Skład reprezentacji Austrii na oficjalnej stronie igrzysk w Vancouver (ang.). vancouver2010.com. [dostęp 2016-08-20]. [zarchiwizowane z tego adresu (2010-02-03)].
Autyzm dziecięcy, autyzm wczesnodziecięcy (łac. autismus infantum), zespół Kannera – należące do spektrum zaburzeń autystycznych złożone zaburzenie rozwoju i funkcjonowania ośrodkowego układu nerwowego charakteryzujące się zakłóceniami zdolności komunikowania uczuć i budowania relacji interpersonalnych, zubożeniem i stereotypowością zachowań oraz trudnościami z integracją wrażeń zmysłowych. Alienacja chorych w świecie własnych przeżyć sprawiła, że zaburzenie to nazwano autyzmem, od stgr. αὐτός (autós), co oznacza „sam” (nie należy go jednak mylić z autyzmem schizofrenicznym – terminem wprowadzonym do psychiatrii przez Eugena Bleulera).
Autyzm poddaje się różnym formom terapii (zwłaszcza oddziaływaniom behawioralnym, edukacyjnym), które mogą istotnie poprawić funkcjonowanie chorych, ale nie jest uleczalny – zaburzenie to utrzymuje się do końca życia. Zakres możliwej do osiągnięcia poprawy objawowej uzależniony jest m.in. od tego, jak wcześnie zaburzenie zostanie rozpoznane i jak wcześnie dziecko zostanie objęte odpowiednim programem terapeutycznym wspierającym jego rozwój. Leczenie farmakologiczne ma znaczenie uzupełniające i umożliwia złagodzenie tylko części behawioralnych przejawów autyzmu lub objawów współwystępujących z nim zaburzeń. W przypadku autyzmu nie ma leków, które stanowiłyby przyczynową formę leczenia, ani leków, które usuwałyby osiowe dla niego dysfunkcje.
Według klasyfikacji ICD-10 autyzm dziecięcy należy do całościowych zaburzeń rozwoju, grupy zaburzeń rozpoczynających się wcześnie w rozwoju dziecka, przejawiających się jakościowymi zaburzeniami komunikacji, interakcji społecznych, zachowań, zainteresowań. Jego rozpoznanie jest uzasadnione, gdy pierwsze objawy pojawiają się w ciągu pierwszych trzech lat życia dziecka. W przypadku późniejszego początku objawów stosowane jest rozpoznanie autyzmu atypowego (F84.1 według klasyfikacji ICD-10). Z kolei w klasyfikacji DSM-5 przyjęto szerszą kategorię diagnostyczną „zaburzeń ze spektrum autyzmu” (ang. autism spectrum disorder – ASD), która obejmuje następujące, występujące we wcześniejszej klasyfikacji DSM-IV-TR jednostki nozologiczne: zaburzenia autystyczne, zespół Aspergera, dziecięce zaburzenia dezintegracyjne, zespół Retta i inne całościowe zaburzenia rozwojowe.
W roku 1943 Leo Kanner z Johns Hopkins Hospital po raz pierwszy opisał grupę dzieci, u których po krótkim okresie prawidłowego rozwoju nastąpiło zerwanie komunikacji z otoczeniem i wycofanie się ich ku światu wewnętrznych przeżyć przy towarzyszącej potrzebie niezmienności otoczenia oraz ograniczeniu i wybiórczości zainteresowań. W ten sposób Kanner wyodrębnił z grupy wcześniej rozpoznawanych dziecięcych zaburzeń psychicznych takich, jak psychozy dziecięce czy niedorozwój umysłowy, nową jednostkę chorobową, którą określił mianem „autyzmu wczesnodziecięcego” (ang. early infantile autism). Samo słowo „autyzm” pochodzi z greki od autós – sam. Owe pojęcie wcześniej wprowadził do terminologii medycznej Eugen Bleuler, który rozumiał przez nie wycofanie się ze świata zewnętrznego oraz zaabsorbowanie światem wewnętrznym będące skutkiem lub składową rozszczepienia schizofrenicznego. Do dziś mianem autyzmu określa się również jeden z objawów schizofrenii.
Niezależnie od Kannera w 1944 roku niemiecki naukowiec Hans Asperger opisał łagodniejszą postać zaburzeń ze spektrum autyzmu, znaną później pod nazwą zespołu Aspergera. Przed upowszechnieniem się autyzmu jako kategorii diagnostycznej, tj. przed rokiem 1980, u chorujących nań dzieci zwykle rozpoznawana była schizofrenia. W 1987 roku w klasyfikacji DSM-III wyodrębniono autyzm dziecięcy pośród innych całościowych zaburzeń rozwojowych.
Pierwotnie Kanner rozumiał autyzm jako następstwo emocjonalnego porzucenia niemowląt przez ich niedostępne, chłodne matki (ang. refrigerator mother theory), które miały narażać dzieci na deprywację, nie stymulować ich odpowiednio. Pogląd ten nie znalazł potwierdzenia w późniejszych badaniach. Teoria ta, nietrafnie obarczając matki odpowiedzialnością za chorobę dzieci, stanowiła dodatkowy ciężar emocjonalny dla ich rodziców. Jednakże sam Kanner przyjmował w tym zakresie różne i zmienne poglądy, w tym zauważając także rolę czynników rozwojowych i biologicznych. Punkt widzenia Kannera rozwijał dalej Bruno Bettelheim. Natomiast zwrot w rozumieniu autyzmu przyniosły prace Melanie Klein, przypisującej prawidłowo rozwijającej się psychice ludzkiej na pewnym, wczesnym etapie rozwoju (noworodek) charakter psychotyczny. Przechodzenie przez kolejne etapy rozwoju łączy się w tej koncepcji z występowaniem lęku. Zaburzenie diady matka-noworodek wiąże się z uruchomieniem w związku z pierwotnym lękiem archaicznym mechanizmów obronnych. Reakcje organizmu na zaznany lęk manifestują się na zewnątrz właśnie w postaci autyzmu. Na lęku jako przyczynie autyzmu koncentrowała się również Frances Tustin w 1997 roku, według której utrata symbiotycznej relacji z matką oznaczała dla jej dziecka utratę własnego ciała odczuwaną jako „czarną, bolesną dziurę”. Jednak w swoich pracach Tustin przyjmowała, że również inne czynniki mogą odpowiadać za występowanie autyzmu, w tym czynniki genetyczne, środowiskowe i neurochemiczne. Współczesne prace dotyczące przyczyn autyzmu koncentrują się na czynnikach biologicznych. Obecnie wiadomo, że o wystąpieniu zaburzeń autystycznych decydują głównie czynniki genetyczne, zaś trudności w nawiązywaniu kontaktu emocjonalnego pomiędzy matkami a ich autystycznymi dziećmi są następstwem zaburzeń autystycznych, a nie ich przyczyną.
Istotnym utrudnieniem w badaniach nad autyzmem są znacznie ograniczone możliwości posługiwania się modelami zwierzęcymi.
Szacunkowa częstość występowania autyzmu jest bardzo zróżnicowana w zależności od kryteriów diagnostycznych, wieku dzieci i położenia geograficznego. Jako pierwszy temat ten podjął w 1966 Lotter, badając angielskie dzieci w wieku 8–10 lat. Otrzymał wynik 4,5/10 000. Badanie przeprowadzone w Londynie na populacji w wieku 4–12 lat, opublikowane w 1979 dało podobny wynik. Natomiast badanie dzieci w tym samym przedziale wiekowym wykonane w Göteborgu przyniosło wynik 2/10 000. Podobną wartość – 2,3/10 000 – uzyskano dla populacji japońskiej w prefekturze Fukushima. Wykorzystano wtedy kryteria podane przez Kannera. Natomiast kolejne badania wykorzystywały już inne, szersze kryteria autyzmu. Otrzymano w nich wyniki 57/10 000 w Wielkiej Brytanii i 67/10 000 w USA. Badania wykorzystujące kryteria ICD-10 oceniły częstość autyzmu dziecięcego w Polsce na 5,2–8,6/10 000, we Francji natomiast na 6,2–9,6/10 000 (wyniki te nie różnią się od siebie w sposób istotny).
Na początku XXI w. częstość występowania autyzmu szacowano na 1–4‰, a spektrum autystycznego – na 6–12‰. Zaburzenia ze spektrum autyzmu występują czterokrotnie częściej u chłopców, niż u dziewcząt. Tym niemniej u chorych dziewczynek z autyzmem, częściej niż u chłopców, współwystępuje upośledzenie umysłowe. Przypuszcza się, że owe różnice pomiędzy płciami wynikają z tego, że w przypadku dziewczynek wiele przypadków zaburzeń ze spektrum autyzmu pozostaje nierozpoznanych.
Przyczyny autyzmu nie zostały dotąd w pełni poznane. Istnieje szereg hipotez, które opisują mechanizmy występowania tego zaburzenia. W efekcie uznaje się, że autyzm ma etiologię wieloczynnikową. Przyjmuje się, że za jego wystąpienie odpowiadają czynniki genetyczne, rozwojowe, infekcyjne, a także związane z ciążą i porodem.
Badania bliźniąt wskazują na zasadnicze znaczenie czynników genetycznych w powstawaniu zaburzeń ze spektrum autyzmu. W dwóch wielkoskalowych badaniach zgodność występowania autyzmu u bliźniąt monozygotycznych wyraźnie przeważała nad zgodnością zaobserwowaną u bliźniąt dwuzygotycznych. W jednym z owych badań poziomy zgodności wyniosły odpowiednio 36% versus 0%, zaś w drugim badaniu 96% versus 27%. Podobnie występowanie zaburzeń ze spektrum autyzmu jest częstsze u rodzeństwa dzieci z tymi zaburzeniami, niż w populacji ogólnej. Z kolei różnorodność manifestacji zaburzeń ze spektrum autyzmu w obrębie poszczególnych rodzin wskazuje na złożoność sposobów ich dziedziczenia. U rodzeństwa osób chorych stwierdza się także istotnie wyższą częstość występowania pomniejszych zaburzeń poznawczych i deficytów umiejętności społecznych, których niskie nasilenie sprawia, że nie spełniają one kryteriów rozpoznania zaburzeń ze spektrum autyzmu. W około 15% przypadków zaburzeń ze spektrum autyzmu udaje się określić, jaka mutacja genetyczna jest odpowiedzialna za ich wystąpienie – do najczęstszych z nich należą:
zespół łamliwego chromosomu X (obecny u 2–3% osób z zaburzeniami ze spektrum autyzmu). Po jego odkryciu w latach 80. XX wieku liczono, że rozwiąże on problem genezy autyzmu. Nowsze badania wykazały, że obserwuje się go jedynie u chłopców cierpiących na autyzm z częstością 2,6%, podczas gdy inni autorzy podają jednak, że występuje u 3–10% chłopców z autyzmem i u 5% cierpiących nań dziewczynek. Kilkakrotnie częściej niż u nich spotyka się go za to u osób z rozpoznanym upośledzeniem intelektualnym głębokim,
mutacja genu ADA2, wiążąca się z nieprawidłowym metabolizmem zasad purynowych, występująca u około 20% dzieci ze spektrum autyzmu,
mutacje niektórych regionów chromosomu 2. i chromosomu 7., a przypuszczalnie także genów zlokalizowanych na chromosomie 16. i chromosomie 17. (co stwierdzono w badaniach obejmującym 150 par rodzeństwa).Istnieją pojedyncze opisy przypadków wystąpienia cech autystycznych u osób cierpiących na zespół Downa, zespół Turnera czy SM. Badania próbujące powiązać powstawanie autyzmu z nieprawidłowościami w genach transportera serotoniny bądź zaburzeniami metabolizmu katecholamin nie przyniosły rezultatów.
Stwierdzono istotne powiązania pomiędzy zaburzeniami ze spektrum autyzmu a następującymi biologicznymi anomaliami (biomarkerami):
nieprawidłowości mechanizmów plastyczności synaptycznej związanych z mTOR (ang. mTOR-linked synaptic plasticity mechanisms),
zaobserwowano istotnie podwyższoną w stosunku do norm rozwojowych objętość mózgu dzieci autystycznych (makrocefalię) do czasu ukończenia przez nie 4. roku życia, podczas gdy obwód główki mierzony przy porodzie był zwykle prawidłowy (pomiędzy 5. a 16. rokiem życia różnice w objętości mózgu pomiędzy chorymi a zdrowymi dziećmi są nieistotne statystycznie),
podobną dynamikę zmian objętości niektórych struktur mózgu zaobserwowano w przypadku dzieci z zaburzeniami ze spektrum autyzmu – dotyczyły one ciał migdałowatych i prążkowia (w stosunku do norm rozwojowych struktury te są większe w pierwszych latach życia chorych, a następnie zmniejszają się),
badania opierające się na funkcjonalnym rezonansie magnetycznym wykazały, że osoby z zaburzeniami ze spektrum autyzmu w inny sposób, niż osoby zdrowe, lustrują ludzkie twarze – zwracają większą uwagę na okolice ust, zaś mniejszą na okolice oczu,
w badaniach także opierających się na funkcjonalnym rezonansie magnetycznym zaobserwowano różnice dotyczące aktywności prawego płata skroniowego mózgu przy aktywnościach wymagających rozpoznawania przeżyć i emocji innych osób, a także przy ewaluacji ludzkich twarzy,
w jeszcze innych badaniach opierających się na funkcjonalnym rezonansie magnetycznym stwierdzono hipoaktywność (niższą aktywność) lewego płata czołowego przy zadaniach angażujących pamięć i umiejętności językowe, co koresponduje z przewagą wzrokowo-przestrzennego przetwarzania informacji,
od 4% do 32% dzieci z zaburzeniami ze spektrum autyzmu ma co najmniej jeden napad drgawek typu grand mal,
u 20–25% dzieci w tomografii komputerowej głowy widoczne jest powiększenie komór mózgu.U dzieci z autyzmem stwierdzono też opóźnioną, nieprawidłową mielinizację. Istnieje też hipoteza wiążąca autyzm z nadmiernym wydzieleniem melatoniny, mającej stymulować z kolei wydzielanie serotoniny i endorfin. Jeszcze inny pogląd, którego badania nie potwierdziły, starał się powiązać autyzm z nieprawidłowym funkcjonowaniem białka usuwającego metale ciężkie, jako że zaobserwowano ich nadmiar w organizmach pacjentów autystycznych.
Zaobserwowano także podwyższoną częstość występowania autyzmu w grupie dzieci z predyspozycjami genetycznymi, u których miały miejsce powikłania okołoporodowe. W konsekwencji w rozwoju autyzmu istotne znaczenie przypisuje się także interakcjom pomiędzy czynnikami genetycznymi a środowiskowymi w okresie okołoporodowym. Do czynników związanych z przebiegiem ciąży i porodu, które wiążą się z zaburzeniami ze spektrum autyzmu, należą: krwawienia podczas ciąży, cukrzyca ciężarnych, niedotlenienie płodu, powikłania związane z pępowiną, opóźniony rozwój płodu, niska masa urodzeniowa, niska liczba punktów w skali Apgar w piątej minucie po porodzie, wady wrodzone, niezgodności grup krwi pomiędzy matką a płodem w układach grupowych AB0 i Rh – konflikt serologiczny, wysoki poziom bilirubiny u noworodka. Inne czynniki wiązane przez badaczy ze zwiększonym ryzykiem wystąpienia zaburzeń ze spektrum autyzmu to: zaawansowany wiek ojca dziecka, zaawansowany wiek matki dziecka, dziecko z pierwszej ciąży.
Część badaczy wskazuje także na możliwe immunologiczne przyczyny zaburzeń ze spektrum autyzmu takie, jak matczyne przeciwciała skierowane przeciwko tkankom płodu, zwłaszcza tkance nerwowej, jednak hipotezy te nie zostały dotychczas zweryfikowane w szerszych badaniach.
Kolejna hipoteza upatruje przyczyn autyzmu w deficycie poznawczym związanym z nieprawidłowym tworzeniem się teorii umysłu. Prawidłowo rozwijające się dziecko rozwija teorię umysłu między 1. a 4. rokiem życia, tworząc reprezentacje przedmiotów świata zewnętrznego, ale także metareprezentacje, czyli reprezentacje siebie samego i światów wewnętrznych. Osoby cierpiące na autyzm nie tworzą w myśl tej hipotezy metareprezentacji, wobec czego nie potrafią myśleć o ludzkich stanach psychicznych ani też, co za tym idzie, przewidywać zachowań innych ludzi. Ma to potwierdzać brak zabawy pozorowanej.
Nie ma naukowych dowodów na związek przyczynowo-skutkowy pomiędzy stosowaniem szczepionki przeciwko odrze, śwince i różyczce (MMR), a występowaniem autyzmu, ani na to, że obecny w szczepionkach rtęcioorganiczny konserwant tiomersal przyczynia się do wystąpienia autyzmu. Stężenie tego związku w szczepionkach wynosi od 0,003% do 0,01%, co oznacza, że w preparatach zawierających 0,01% tiomersalu znajduje się ok. 25 μg rtęci na dawkę 0,5 ml. W USA w latach 90. zaprzestano jednak stosowania tiomersalu w szczepionkach. Błędne przekonania rodziców na temat szczepień są często wynikiem zbieżności czasowej pomiędzy szczepieniami a pojawianiem się pierwszych objawów autyzmu u dzieci, co stanowi znaczne emocjonalne obciążenie dla ich rodziców. Tego rodzaju nieuzasadnione obawy rodziców doprowadziły do zmniejszenia częstości stosowania szczepień u dzieci, czego konsekwencją jest zwiększone ryzyko zachorowania dzieci na groźne dla ich zdrowia i życia choroby infekcyjne m.in. takie, jak odra.
Badania porównawcze obejmujące rodziców dzieci autystycznych oraz rodziców dzieci zdrowych nie ujawniły żadnych istotnych różnic. W ten sposób pierwotne przypuszczenia Kannera, jakoby chłód emocjonalny rodziców prowadził do rozwoju autyzmu dziecięcego, okazały się nietrafne.
Kluczowym objawem autyzmu jest deficyt umiejętności społecznych niezbędnych w zwykłej komunikacji i nawiązywaniu relacji interpersonalnych. Przejawy owych deficytów mają postać zachowań, które są nietypowe w zestawieniu z zachowaniami dzieci zdrowych w tym samym wieku. U niemowląt autystycznych często obserwuje się brak reagowania uśmiechem na twarze bliskich, sporadyczne nawiązywanie kontaktu wzrokowego z opiekunami (niemowlę, zamiast wodzić wzrokiem za opiekunem, np, matką, fiksować spojrzenie na jej twarzy, błądzi wzrokiem wokoło, co określa się mianem „pustego spojrzenia”), brak postawy antycypacyjnej wobec otaczających osób (oczekiwania na zaspokojenie potrzeb przez opiekunów), brak tendencji do wskazywania innym osobom palcem obiektów, którymi dziecko jest zainteresowane. Przyjmuje się, że pomimo istotnych trudności przywiązanie pomiędzy dziećmi autystycznymi a ich opiekunami rozwija się, jednak ma ono nietypowy charakter. Dzieci te mogą mieć trudności z rozeznaniem i rozróżnieniem osób najbliższych takich, jak rodzice, rodzeństwo, a także nauczyciele. Mogą także nie reagować burzliwie, gdy są pozostawiane pod opieką osób obcych. Z drugiej strony, gdy naruszony zostanie plan aktywności, do którego przywykły, dzieci autystyczne często reagują intensywnym niepokojem lub złością. Stronią także od kontaktu fizycznego. Nie zwracają uwagi na głos opiekującej się nimi osoby, jej emocje czy gesty.
Wraz z upływem czasu i zbliżaniem się do wieku szkolnego umiejętności społeczne dzieci autystycznych mogą się w pewnym stopniu rozwijać, zaś ich alienacja wobec otoczenia może stawać się mniej zauważalna. Jednakże zwykle deficyty utrzymują się – najczęściej są one widoczne w trudnościach w uczestniczeniu we wspólnych zabawach z rówieśnikami oraz w braku szeregu subtelnych umiejętności społecznych, które są podstawą budowania bliższych relacji i przyjaźni. Zachowanie dzieci autystycznych w sytuacjach społecznych jest często nieporadne, a czasami może być wydatnie niedostosowane lub nieodpowiednie. W wieku szkolnym częsty u dzieci autystycznych jest brak umiejętności podtrzymywania zwykłych konwersacji, uboga mimika i gestykulacja towarzysząca konwersacjom oraz mniejszy zakres dzielonych z innymi zainteresowań. W porównaniu z wymienionymi obszarami deficytów u dzieci autystycznych relatywnie lepiej rozwinięte są umiejętności wzrokowo-przestrzenne.
Sprowadzając powyższe trudności do jednego czynnika, przyjmuje się, że dzieci autystyczne cechują się zaburzeniami zdolności do rozeznawania stanu emocjonalnego i uczuciowego innych osób w ich otoczeniu, co określane jest także jako problemy z budowaniem teorii umysłu (ang. theory of mind). W kontaktach z innymi jest im trudno trafnie rozpoznać motywacje lub intencje otaczających je osób. Napotykają one trudności w rozwijaniu empatii, interpretowaniu zachowań innych osób i w konsekwencji, nie uwzględniając wzajemności (równowagi naprzemiennego „dawania” i „brania” cechującego relacje interpersonalne), sporadycznie reagują stosownymi, empatycznymi zachowaniami. Znaczne trudności sprawia im interpretowanie złożonych, wieloznacznych komunikatów zabarwionych ironią, sarkazmem lub opierających się na metaforach. Subtelne znaki, takie jak zmiana tonu głosu, uśmiech, zmrużenie oka albo grymas mogą być przez nie pomijane lub budzić dezorientację.
Szczególnie dzieci i osoby w okresie dojrzewania z autyzmem wysokofunkcjonującym mogą zdawać sobie sprawę z powyższych trudności, a jednocześnie żywić chęć nawiązania przyjaźni. Z kolei rówieśnicy często odbierają zachowanie dzieci autystycznych jako dziwaczne i unikają społecznego integrowania się z nimi. Osoby w okresie dojrzewania cierpiące na autyzm, chcące nawiązać trwałe relacje romantyczne, często starają się podnieść swoje umiejętności społeczne, aby zrealizować owe pragnienia.
U dzieci autystycznych często obserwuje się podwyższony próg wrażliwości względem niektórych bodźców np. takich jak dźwięki czy ból, zaś względem innych bodźców – obniżony. Nierzadko dzieci autystyczne sprawiają wrażenie głuchych lub tylko sporadycznie reagują na skierowane do nich zwykłe komunikaty słowne. Niereagowanie przez dziecko na dźwięki należy do wczesnych objawów autyzmu. Natomiast nie u wszystkich dzieci cierpiących na autyzm występuje inny objaw: reakcja na bardzo ciche dźwięki przy jej braku na głośne.
Częstymi problemami utrudniającymi funkcjonowanie dzieci autystycznych są ich wzmożona aktywność oraz związana z nią zwiększona przerzutność uwagi i trudności ze skupieniem się na jednej czynności.
Osoby z autyzmem często mają kłopoty z panowaniem nad swoimi emocjami. Przez osoby postronne zachowania te często odbierane są jako „niedojrzałe” lub „niewłaściwe”. Ich przykładami mogą być płacz w klasie lub wybuchy złości, krzyku czy też pobudzenia ruchowego. Do tego rodzaju epizodów burzliwego zachowania u autystyków może dochodzić w codziennych sytuacjach, gdy czują się przytłoczeni nadmiarem docierających do nich bodźców (często cechuje ich wzmożona wrażliwość na niektóre bodźce), gdy oczekiwane jest od nich, że zajmą się inną czynnością lub zmienią miejsce przebywania, a także w innych sytuacjach wiążących się z frustracją. U części osób autystycznych, zwłaszcza dzieci i adolescentów, trudności te mogą mieć postać powtarzających się napadów złości z towarzyszącą im agresją fizyczną lub zachowaniami autoagresywnymi np. uderzaniem się dłońmi w głowę, uderzaniem głową o ścianę, drapaniem lub szczypaniem skóry, gryzieniem się etc. Do tego rodzaju zachowań może też dochodzić bez udziału uchwytnego czynnika spustowego – dotyczy to zwłaszcza niskofunkcjonujących dzieci autystycznych.
Jednymi z pierwszych objawów obserwowanych u dzieci autystycznych są nietypowe wzorce zachowań polegające na ich uboższym repertuarze i stereotypowości w porównaniu ze zdrowymi rówieśnikami (ang. restricted, repetitive behaviors – RRBs). Ich spontaniczna aktywność, zabawy rzadko polegają na eksploracji otoczenia i często przebiegają bez użycia słów lub w zupełnej ciszy. Zabawki mogą być układane raz za razem w podobny, zrytualizowany sposób. Dzieci te mogą spędzać całe godziny ustawiając zabawki, np. samochodziki lub pociągi, w szczególny sposób, np. w jednej linii, zamiast bawić się nimi w sposób typowy dla zdrowych rówieśników. Niekiedy obserwuje się u dzieci autystycznych bardzo silne przywiązanie do różnych przedmiotów, jak też fascynację poruszającymi się przedmiotami. U dzieci autystycznych rzadko obserwuje się w czasie zabawy elementy symboliki, naśladownictwa innych osób, odgrywania ról. Nie obserwuje się też przekazywania zabawki innej osobie ani wspólnej uwagi. Dzieci te mogą czerpać przyjemność z monotonnego, manierycznego, trwającego godzinami powtarzania tych samych ruchów. Niektóre spędzają wiele czasu machając rękami lub chodząc na palcach. Zdarza się, że nagle zamierają w bezruchu. Drobne naruszenie porządku narzucanego przez owe dzieci otoczeniu lub porządku zajęć, do którego przywykły, m.in. podczas zabawy, codziennych czynności, jedzenia, ubierania się, kąpieli, przemieszczania się do szkoły, może wytrącać je z równowagi, powodować niepokój, a nawet napady złości. Powtarzające się zachowania mogą też mieć charakter kompulsji. U niskofunkcjonujących, głęboko upośledzonych intelektualnie dzieci autystycznych zrytualizowane, powtarzane zachowania mogą polegać na robieniu sobie krzywdy poprzez uderzanie się, drapanie, szczypanie lub gryzienie. Wymienione trudności u osób autystycznych nie mają związku z upośledzeniem kontroli nad mięśniami. U wysokofunkcjonujących autystyków powtarzalne zachowania przyjmują czasem postać skrajnie intensywnych zainteresowań np. mogą pragnąć wiedzieć wszystko o odkurzaczach, rozkładzie jazdy autobusów czy latarniach morskich. Zdarzają się także zainteresowania liczbami, obrazkami, symbolami, zagadnieniami naukowymi.
Około 50% dzieci z rozpoznaniem autyzmu dziecięcego (w przypadku którego zaburzenia mowy należą do kryteriów diagnostycznych) w ogóle nie mówi, zaś ich iloraz inteligencji wynosi mniej niż 30. Kolejne 25–30% dzieci autystycznych cechuje się ilorazem inteligencji mieszczącym się w granicach 30–50. U około 15% iloraz inteligencji mieści się w granicach 50–70, zaś tylko u około 10% dzieci iloraz inteligencji przekracza 80.
Szerszą kategorią diagnostyczną, której kryteria nie obejmują zaburzeń mowy, są zaburzenia ze spektrum autyzmu (ang. autism spectrum disorder, ASD). Rozpoznanie to stosowane jest w DSM-5 i obejmuje nie tylko autyzm dziecięcy (czyli grupę pacjentów z najpoważniejszymi trudnościami intelektualnymi spośród dzieci z zaburzeniami ze spektrum autyzmu), lecz także zespół Aspergera, autyzm atypowy i inne. Zbiorcza analiza wykazała, że spośród dzieci z zaburzeniami ze spektrum autyzmu około 30% funkcjonuje na poziomie niepełnosprawności intelektualnej: około 15% głębokiej, zaś około 10% lekkiej lub umiarkowanej. W większości przypadku dzieci ze spektrum autyzmu radzą sobie lepiej z testami wzrokowo-przestrzennymi, niż z testami wymagającymi komunikacji werbalnej.
Około 10% pacjentów z zaburzeniami autystycznymi dysponuje szczególnie wysokimi umiejętnościami w wąskim zakresie (umiejętnościami sawantycznymi), a według niektórych badań może nimi dysponować niemal 30% dzieci autystycznych (u osób z rozpoznaniem autyzmu odsetek ten jest istotnie wyższy, niż u osób z niepełnosprawnością intelektualną lub deficytami centralnego układu nerwowego, ale bez diagnozy autyzmu ani ASD, u których wynosi jedynie 1/1400). Osoby cechujące się niepełnosprawnością intelektualną – często współwystępującą z autyzmem – z towarzyszącymi jej wysoko rozwiniętymi, niszowymi umiejętności tego rodzaju określa się mianem sawantów. Pośród ogółu sawantów około 50% to osoby z diagnozą autyzmu lub zaburzeń ze spektrum autyzmu. Ich sprawność w owych wąskich dziedzinach może znacznie przewyższać przeciętną sprawność osób zdrowych. Odnotowuje się przypadki osób autystycznych, które odznaczają się wybitną zdolnością zapamiętywania tekstów, ciągów liczb, dat wydarzeń, ponadprzeciętną umiejętnością liczenia, bardzo wczesnym opanowaniem umiejętności czytania (nierzadko bez rozumienia czytanego tekstu), rozpoznawania i zapamiętywania melodii lub dźwięków.
U dzieci z rozpoznaniem autyzmu dziecięcego rozwój mowy odbiega istotnie od norm rozwojowych. Do czasu ukończenia trzeciego roku życia większość zdrowych dzieci ma już za sobą podstawowe etapy rozwoju mowy. Jednym z pierwszych jest gaworzenie. Do pierwszych urodzin typowe dziecko mówi pojedyncze słowa, odwraca się, kiedy słyszy swoje imię, wskazuje interesujące je zabawki, a gdy zaproponować mu coś niesmacznego, to odpowiedź „nie” brzmi bardzo jednoznacznie. W przeciwieństwie do zdrowych dzieci około połowa dzieci autystycznych w ogóle nie posługuje się mową. Większość nie przekracza pierwszych etapów jej rozwoju do 2 roku życia. U części niemowląt autystycznych po pewnym czasie gaworzenia następuje regresja rozwoju mowy i gaworzenie ustaje. U innych dzieci rozwój mowy jest wyraźnie opóźniony i może postępować do piątego czy nawet dziewiątego roku życia. Niektóre potrafią nauczyć się systemów komunikacji obrazkowej lub języka gestów. U pozostałych dzieci autystycznych, które posługują się słowami, język jest często używany w sposób nie w pełni prawidłowy, często nie służy w ogóle do komunikowania się z innymi ludźmi. Dzieci te wydają się niezdolne do składania sensownych zdań. Część wypowiada pojedyncze słowa, inne powtarzają wielokrotnie jedno sformułowanie. Niekiedy nawykowo, w sposób nieadekwatny do sytuacji, powtarzają usłyszane słowa, co określane jest jako echolalia. Dość częste w autyzmie dziecięcym jest odnoszenie się przez chore dzieci do siebie w trzeciej lub drugiej osobie, np. „Krzyś jest głodny!” lub „Jesteś głodny!” zamiast „Jestem głodny!”. Niektóre dzieci z zaburzeniami ze spektrum autyzmu, którym nie towarzyszy poważniejsze upośledzenie umysłowe, wykazują niewielkie opóźnienia rozwoju mowy. W niektórych przypadkach mogą dysponować bogatym słownictwem, ale ze względu na szereg innych dysfunkcji takich, jak brak wglądu w stan emocjonalny rozmówcy, jego motywację czy nastawienie, jest im trudno podtrzymać zwykłą rozmowę. Na trudności te składają się m.in. niezdolność rozumienia języka ciała, tonu głosu lub charakterystycznych zwrotów. Wskutek tego mogą wygłaszać długie monologi na interesujący je temat, nie współuczestnicząc w syntonicznej konwersacji. Równocześnie język ciała dzieci z zaburzeniami ze spektrum autyzmu może być równie trudny do zrozumienia jak ich wypowiedzi słowne. Wyraz twarzy, ruchy, gesty rzadko harmonizują z wypowiadanymi przez nie słowami. Podobnie ton ich głosu może nie być dostosowany do sytuacji i treści wypowiedzi. Częsty jest głos wysoki, śpiewny lub płaski. Niektóre dzieci o względnie dużych umiejętnościach językowych mówią jak mali dorośli, nie potrafiąc przyjąć sposobu mówienia typowego dla ich rówieśników. Ich trudności z wyartykułowaniem swoich potrzeb mogą nasilać niepokój i frustrację oraz prowadzić do burzliwych zachowań. W trakcie dorastania część osób z zaburzeniami ze spektrum autyzmu może stopniowo poszerzać swoje rozumienie trudności, z którymi się spotykają, oraz rozumienie tego, jak ich zachowania mogą być odbierane przez innych.
Pośród zaburzeń często współwystępujących z autyzmem dziecięcym najczęściej wymienia się: niepełnosprawność intelektualną (inaczej upośledzenie umysłowe), padaczkę, bezsenność, zespół nadpobudliwości psychoruchowej z deficytem uwagi (ang. Attention Deficit Hyperactivity Disorder – ADHD), zaburzenia lękowe (obecne są u od 11% do 84% pacjentów z autyzmem), alergie pokarmowe (m.in. celakię, uczulenie na mleko krowie), w okresie dziecięcym częste objawy ze strony układu pokarmowego oraz drobne infekcje.
Pierwsze objawy zaburzeń ze spektrum autyzmu można zaobserwować w około połowie przypadków przed ukończeniem przez dzieci 18. miesiąca życia, zaś w 4/5 przypadków przed ukończeniem przez dzieci drugiego roku życia. Jednocześnie rozpoczęcie leczenia z opóźnieniem może niekorzystnie wpłynąć na jego długoterminowe efekty. W konsekwencji – celem umożliwienia wcześniejszego rozpoznania zaburzeń ze spektrum autyzmu – należy brać pod uwagę następujące cechy zachowania dziecka:
brak umiejętności posługiwania się gestami (np. wskazywania palcem obiektu zainteresowania, machania dłonią do innych osób do czasu kończenia 12. miesiąca życia),
brak umiejętności wypowiadania się dwuwyrazowymi zdaniami do czasu ukończenia 24. miesiąca życia (nie biorąc pod uwagę echolalii),
utratę wcześniej rozwiniętych umiejętności językowych lub społecznych w jakimkolwiek wieku.Amerykańska Akademia Pediatryczna zaleca wykonywanie badań przesiewowych w kierunku spektrum autystycznego u 18- i 24-miesięcznych dzieci przy użyciu oficjalnych testów przesiewowych specyficznych dla autyzmu. W przeciwieństwie do tych zaleceń Narodowy Komitet Badań Przesiewowych Wielkiej Brytanii odradza wykonywanie badań przesiewowych w kierunku spektrum autystycznego u ogólnej populacji, ponieważ narzędzia używane w badaniach nie zostały w pełni zatwierdzone, a interwencje nie posiadają wystarczających dowodów skuteczności. Z kolei rozwój badań genetycznych spotyka się z problemami natury etycznej, prawnej oraz społecznej.
Można spotkać się z opinią, że diagnoza autyzmu posiada najlepsze opracowanie w psychiatrii dziecięcej. Jednakże mimo że dotyczy ona pierwszych trzech lat życia dziecka, rzadko jest stawiana w tym okresie. Stawia się ją najczęściej w 6. roku życia.
W toku diagnostyki różnicowej autyzmu dziecięcego obok autyzmu atypowego i zespołu Aspergera należy wykluczyć następujące jednostki chorobowe: inne całościowe zaburzenia rozwoju takie, jak zespół Retta, dziecięce zaburzenia dezintegracyjne (zespół Hellera), bardzo wczesny początek schizofrenii, specyficzne zaburzenia rozwoju, mutyzm wybiórczy oraz szereg zaburzeń psychicznych uwarunkowanych genetycznie bądź uszkodzeniem ośrodkowego układu nerwowego (m.in. fakomatozy, zespół Downa):
zespół Aspergera – część badaczy uznaje go za łagodną odmianę autyzmu; różni się on od autyzmu brakiem opóźnienia lub upośledzenia rozwoju mowy i rozwoju poznawczego,
autyzm atypowy – różni się od autyzmu późniejszym początkiem; pierwsze objawy pojawiają się w autyzmie atypowym po ukończeniu przez dziecko trzeciego roku życia,
dziecięce zaburzenia dezintegracyjne (zespół Hellera) – od autyzmu odróżnia je późniejszy początek, tj. około 3–4 roku życia, ale nie późniejszy niż 10. rok życia, oraz następująca w ciągu kilku miesięcy wyraźna utrata nabytych wcześniej umiejętności w przynajmniej dwóch z następujących obszarów funkcjonowania: mowa, umiejętności społeczne lub zachowania przystosowawcze, kontrola oddawania moczu lub kału, zabawa, umiejętności ruchowe,
inne całościowe zaburzenia rozwoju (F84.8 według klasyfikacji ICD-10) – charakteryzują się podobnym obrazem objawowym i rozpoznawane są wówczas, gdy nie wszystkie z kryteriów diagnostycznych autyzmu są spełnione,
zespół Retta – jest występującą niemal wyłącznie u dziewczynek uwarunkowaną genetycznie chorobą tkanki mózgowej, która ujawnia się po kilku miesiącach prawidłowego rozwoju psychomotorycznego, manifestując się: ciężkim upośledzeniem mowy, w tym jej rozumienia, oraz ciężkim upośledzeniem zdolności ruchowych ze stereotypowymi ruchami rąk („kręcenie rękami”, „mycie rąk”), trudnościami z przełykaniem stałych pokarmów, przy towarzyszącym zahamowaniu wzrostu obwodu czaszki pomiędzy 5. miesiącem życia a 4. rokiem życia, zmianami zanikowymi mózgu widocznymi w badaniach obrazowych i napadowością obserwowaną w badaniach EEG; w odróżnieniu od autyzmu w zespole Retta nie obserwuje się rzadkiego nawiązywania przez dziecko kontaktu wzrokowego z opiekunami oraz braku zainteresowania ludźmi.
A. Nieprawidłowy lub upośledzony rozwój wyraźnie widoczny przed 3. rokiem życia w co najmniej jednym z następujących obszarów:
(3) Zabawa funkcjonalna lub symboliczna.B. Łącznie musi wystąpić co najmniej sześć objawów spośród wymienionych w punktach (1), (2) i (3), przy czym co najmniej dwa z punktu (1) i po co najmniej jednym z punktów (2) i (3):
(1) Jakościowe nieprawidłowości wzajemnych interakcji społecznych, manifestujące się w co najmniej dwóch z następujących obszarów:
(a) niedostateczne wykorzystywanie kontaktu wzrokowego, wyrazu twarzy, postawy ciała i gestów do odpowiedniego regulowania interakcji społecznych,
(b) niedostateczny (adekwatnie do wieku umysłowego i pomimo licznych okazji) rozwój związków rówieśniczych, obejmujących wzajemne współdzielenie zainteresowań, aktywności i emocji,
(c) brak odwzajemniania społeczno-emocjonalnego, przejawiający się upośledzeniem lub odmiennością reagowania na emocje innych osób; lub brak modulowania zachowania odpowiednio do społecznego kontekstu; lub słaba integracja zachowań społecznych, emocjonalnych i komunikacyjnych,
(d) brak spontanicznej potrzeby dzielenia z innymi osobami radości, zainteresowań lub osiągnięć (np. brak pokazywania, przynoszenia lub wskazywania innym ludziom przedmiotów osobistego zainteresowania).
(2) Jakościowe nieprawidłowości w porozumiewaniu się, manifestujące się w co najmniej jednym z następujących obszarów:
(a) opóźnienie lub całkowity brak rozwoju języka mówionego, które nie wiążą się z próbą kompensowania za pomocą gestów lub mimiki jako alternatywnego sposobu porozumiewania się (często poprzedzane przez brak komunikatywnego gaworzenia),
(b) względny niedostatek inicjatyw i wytrwałości w podejmowaniu wymiany konwersacyjnej (na jakimkolwiek występującym poziomie umiejętności językowych), w której zachodzą zwrotne reakcje na komunikaty innej osoby,
(d) brak spontanicznej różnorodności zabawy w udawanie („na niby”) lub zabawy naśladującej role społeczne.
(3) Ograniczone, powtarzające się i stereotypowe wzorce zachowania, zainteresowań i aktywności przejawiane w co najmniej jednym z następujących obszarów:
(a) pochłonięcie jednym lub liczniejszymi stereotypowymi zainteresowaniami o nieprawidłowej treści i zogniskowaniu, lub jednym lub więcej zainteresowaniami nieprawidłowymi z powodu swej intensywności i ograniczenia, a nie z powodu treści i zogniskowania,
(b) wyraziście kompulsywne przywiązanie do specyficznych, niefunkcjonalnych czynności rutynowych i zrytualizowanych,
(c) stereotypowe i powtarzające się manieryzmy ruchowe, obejmujące stukanie bądź kręcenie palcami; lub złożone ruchy całego ciała,
(d) koncentracja na cząstkowych lub niefunkcjonalnych właściwościach przedmiotów służących do zabawy (jak np. ich zapach, odczuwanie powierzchni, powodowanego hałasu lub wibracji).C. Obrazu klinicznego nie można wyjaśnić innymi objawami całościowych zaburzeń rozwojowych, specyficznymi rozwojowymi zaburzeniami rozumienia języka z wtórnymi trudnościami społeczno-emocjonalnymi, reaktywnymi zaburzeniami przywiązania ani zaburzeniem selektywności przywiązania, upośledzeniem umysłowym z pewnymi cechami zaburzeń emocji i zachowania, schizofrenią o niezwykle wczesnym początku, ani zespołem Retta.
A. Stałe deficyty w zakresie komunikacji społecznej i społecznej interakcji występujące w różnych kontekstach sytuacyjnych, niewyjaśnione przez ogólne opóźnienia rozwojowe i przejawiające się na trzy następujące sposoby:
(1) Deficyty w zakresie społeczno-emocjonalnej wzajemności, których zakres sięga, przykładowo, od anormalnego podejścia społecznego i niepowodzeń w normalnych dwustronnych konwersacjach, poprzez zredukowane dzielenie się zainteresowaniami, emocjami i afektem oraz reakcjami, po całkowity brak inicjowania interakcji społecznej.
(2) Deficyty w zakresie zachowań o charakterze komunikacji niewerbalnej, używanych w celu interakcji społecznej; począwszy od słabo zintegrowanej komunikacji werbalnej i niewerbalnej, poprzez nieprawidłowości kontaktu wzrokowego i języka ciała lub deficytów w zakresie rozumienia i stosowania komunikacji niewerbalnej, po całkowity brak ekspresji twarzy lub gestów.
(3) Deficyty w zakresie umiejętności budowania, podtrzymywania i rozumienia relacji interpersonalnych w stosunku do bieżącego poziomu rozwojowego, których stopień może być różny, począwszy od trudności w doborze zachowania do zastosowania w odpowiednich kontekstach społecznych, poprzez trudności w dzieleniu zabawy wyobrażeniowej i nawiązywaniu przyjaźni, po widoczny brak zainteresowania ludźmi.B. Ograniczone, powtarzalne wzorce zachowań, sposoby posługiwania się przedmiotami, zainteresowania i aktywności, manifestujące się aktualnie lub w przeszłości przez co najmniej dwa spośród wymienionych poniżej:
1. Stereotypowa lub powtarzalna mowa, ruchy lub posługiwanie się przedmiotami (jak proste stereotypie ruchowe, echolalia, powtarzalne używanie przedmiotów, układanie zabawek w rzędach, obracanie zabawek lub idiosynkratyczne frazy).
2. Nadmierna potrzeba trzymania się rutyny, zrytualizowane wzorce zachowań werbalnych lub niewerbalnych lub nadmierny opór wobec zmian (przy próbach zmienienia rytuałów ruchowych, upieranie się przy przemieszczeniu się zawsze tymi samymi drogami, przy spożywaniu tych samych rodzajów jedzenia, powtarzanie tego samego pytania lub skrajny dystres w odpowiedzi na niewielkie zmiany).
3. Wysoce ograniczone, niezmienne zainteresowania, które są nieprawidłowe pod względem intensywności lub przedmiotu uwagi (np. silne przywiązanie do lub zajmowanie się nietypowymi przedmiotami, zainteresowania, które są nadmiernie zawężone lub powtarzające się).
4. Nadmierna lub niedostateczna reaktywność na bodźce zmysłowe lub nietypowe zainteresowania wobec bodźców zmysłowych pochodzących z otoczenia (np. widoczna obojętność na ból, gorąco lub zimno, negatywna reakcja na specyficzne dźwięki lub powierzchnie, intensywne wąchanie lub dotykanie przedmiotów, fascynowanie się błyskami światła lub wirującymi przedmiotami).C. Symptomy muszą być obecne we wczesnym dzieciństwie (ale mogą się one nie ujawniać w pełni do czasu, gdy społeczne wymagania nie zaczną przekraczać zdolności do radzenia sobie z nimi, jak również w późniejszych okresach życia mogą one być zamaskowane przez sztywne, wyuczone strategie postępowania).
D. Symptomy razem wzięte ograniczają i upośledzają codzienne funkcjonowanie w sferze społecznej, zawodowej, jak i w innych ważnych sferach życia.
E. Owe zakłócenia funkcjonowania nie znajdują lepszego wyjaśnienia obecnością samej niepełnosprawności intelektualnej (często współwystępującej z zaburzeniami ze spektrum autyzmu) lub uogólnionego opóźnienia rozwoju.
A. Łącznie musi wystąpić co najmniej sześć objawów spośród wymienionych w punktach (1), (2) i (3), przy czym co najmniej dwa z punktu (1) i po co najmniej jednym z punktów (2) i (3):
(1) Jakościowe zaburzenia interakcji społecznych, manifestujące się poprzez co najmniej dwa z następujących objawów:
(a) wyraźne zaburzenie w posługiwaniu się zachowaniami niewerbalnymi w celu regulowania interakcji społecznych, takimi jak kontakt wzrokowy, wyraz twarzy (ekspresja mimiczna), postawa ciała oraz gesty,
(c) brak spontanicznego poszukiwania kontaktów w celu dzielenia się z innymi radością, zainteresowaniami lub osiągnięciami (np. poprzez brak pokazywania, przynoszenia lub wskazywania obiektów zainteresowania),
(2) Jakościowe zaburzenia w komunikowaniu się, manifestujące się poprzez co najmniej jeden z następujących objawów:
(a) opóźnienie lub całkowity brak rozwoju mowy (którym nie towarzyszą próby kompensowania braków mowy poprzez alternatywne sposoby komunikacji, takie jak mimika lub gesty),
(b) u osób posługujących się mową, wyraźne zaburzenia zdolności inicjowania lub podtrzymywania rozmowy,
(d) brak zróżnicowanej, spontanicznej zabawy z udawaniem lub brak społecznej zabawy z naśladowaniem, właściwej dla danego poziomu rozwoju.
(3) Ograniczone, powtarzające się i stereotypowe wzorce zachowania, zainteresowań i aktywności, manifestujące się przez co najmniej jeden z następujących objawów:
(a) pochłaniające zaabsorbowanie jednym lub kilkoma stereotypowymi i ograniczonymi wzorcami zainteresowań, których intensywność lub przedmiot są nietypowe,
(b) dostrzegalnie sztywne przywiązanie do specyficznych, niefunkcjonalnych czynności rutynowych lub rytuałów,
(c) stereotypowe i powtarzające się manieryzmy ruchowe (np. trzepotanie palcami lub kręcenie palcami bądź rękoma lub złożone ruchy całego ciała),
(d) uporczywe zaabsorbowanie częściami obiektów.B. Opóźnienie lub zaburzenia funkcjonowania w co najmniej jednym z następujących obszarów przed ukończeniem 3 roku życia: (1) interakcje społeczne, (2) wykorzystywanie języka w komunikacji społecznej i (3) zabawa symboliczna lub wyobrażeniowa.
C. Zaburzenia nie można lepiej wyjaśnić występowaniem zespołu Retta lub dziecięcego zaburzenia dezintegracyjnego.
Autyzm nie jest w pełni uleczalnym zaburzeniem. Jednak, przy zastosowaniu specjalistycznych programów terapeutycznych, u niewielkiej części pacjentów z autyzmem dziecięcym (rozpoznawanym zgodnie z klasyfikacją ICD-10) może dojść do takiej poprawy funkcjonowania, że przestają oni spełniać kryteria rozpoznania autyzmu (zamiast tego mogą być kwalifikowani np. jako osoby z zespołem Aspergera). Podobnie, w przypadkach pacjentów z diagnozą zaburzeń ze spektrum autyzmu (a więc szerszą kategorią diagnostyczną pochodzącą z klasyfikacji DSM-5), których wyjściowe funkcjonowanie jest dość dobre, przy intensywnym leczeniu od 3% do 25% może uzyskać poprawę uzasadniającą rezygnację z owej diagnozy. U części pacjentów, zwłaszcza niezdiagnozowanych lub nieleczonych, może następować pogłębianie się trudności we funkcjonowaniu.
Kluczową rolę w leczeniu autyzmu odgrywają oddziaływania edukacyjne, behawioralne i rehabilitacyjne. Są one prowadzone w ośrodkach specjalizujących się w terapii dzieci autystycznych. Obejmują one m.in. terapię zaburzeń komunikacji i zachowania oraz trening umiejętności społecznych. Efektywność tych form leczenia w łagodzeniu i eliminowaniu objawów autyzmu jest tym wyższa, im wcześniej dziecko zostanie skierowane do specjalistycznego ośrodka i objęte odpowiednim programem terapeutycznym. Rodzicom dzieci autystycznych zaleca się udział w specjalnych treningach, które obejmują naukę sposobów reagowania wobec dziecka sprzyjających rozwojowi komunikacji i umiejętności społecznych (ang. Parent Training Approach). W ten sposób, środowisko domowe staje się również miejscem, w którym rodzice oddziałują terapeutycznie na dziecko i aktywnie uczestniczą w leczeniu podnosząc jego skuteczność. Przykładami innych form terapii, z którymi można się spotkać, to zajęcia teatralne, plastyczne, logopedyczne, dogoterapia, hydroterapia czy też muzykoterapia.
Aktualnie medycyna nie dysponuje żadnymi lekami, które byłyby skuteczne w terapii osiowych objawów zaburzeń autystycznych, jednakże część leków psychiatrycznych może być użyteczna w redukowaniu niektórych trudności związanych z autyzmem oraz zaburzeń współwystępujących z autyzmem (np. w redukowaniu lęku, agresji, tendencji do samookaleczeń, bezsenności, stabilizacji wahań nastroju lub zaburzeń ruchowych). W farmakoterapii mogą być stosowane neuroleptyki (np. rysperydon, arypiprazol, kwetiapina, olanzapina, pernazyna, chlorprotiksen, haloperidol), stymulanty (np. metylofenidat) i leki antydepresyjne (np. fluoksetyna, escitalopram, citalopram).
Niektóre badania wskazują, że wenlafaksyna może nasilać agresję u części adolescentów z zaburzeniami autystycznymi.
Brakuje wiarygodnych badań na temat skuteczności leczenia autyzmu dziecięcego przy pomoc diet, jednak wiele rodzin pacjentów wdraża tego rodzaju nie w pełni zweryfikowane metody terapeutyczne. Do najpopularniejszych z tych metod należy, zalecana przez część badaczy, dieta pozbawiona glutenu, czyli tzw. dieta bezglutenowa (należy zaznaczyć, że współwystępowanie z autyzmem dziecięcym nietolerancji glutenu, czyli celiakii, może odpowiadać za szereg objawów neurologicznych lub psychopatologicznych oraz zakłócenia rozwoju, które komplikują leczenie autyzmu). Inne niepotwierdzone doniesienia sugerują również wyeliminowanie z diety kazeiny, czyli białka pochodzącego z mleka krowiego (łącznie z wyeliminowaniem glutenu). W związku z występującymi w autyzmie zakłóceniami metabolizmu homocysteiny i szeregu innych aminokwasów niekiedy zaleca się także stosowanie diet bogatych w witaminy, m.in. witaminę B6 (pirydoksynę), B12 (cyjanokobalaminę), B9 (kwas foliowy).
W związku z dużą liczbą dostępnych interwencji, badacze, zrzeszeni w projektach eksperckich (National Standards Project oraz National Professional Development Center), dokonują ewaluacji najbardziej popularnych podejść. Powstałe raporty oparte są na systematycznych przeglądach setek badań naukowych i wraz z materiałami o skutecznych interwencjach udostępniane są bezpłatnie.
W raporcie National Standards Project, interwencje podzielono na trzy grupy: interwencje o potwierdzonej skuteczności, obiecujące oraz o niepotwierdzonym działaniu. Autorzy raportu zastrzegają, że jeśli jakaś metoda nie została uwzględniona, to oznacza, że nie było dostępnych badań, pozwalających na ocenę. Metody takie należy uznawać za nieskuteczne.
kompleksową interwencję behawioralną dla małych dzieci (ang. comprehensive behavioral treatment for young children)
narzędzia wspomagającej i alternatywnej komunikacji (ang. augmentative and alternative communication devices)
podejścia rozwojowe oparte na relacji (m.in. RDI, ESDM) (ang. developmental relationship-based treatment)
pakiet redukcyjny / redukowanie zachowań trudnych bez jednoczesnego nauczania alternatywnych zachowań pożądanych (ang. reductive package)
AFIRM (ang. Autism Focused Intervention Resources and Modules), to projekt strony internetowej, na której umieszczone zostały materiały o 27 interwencjach o potwierdzonej skuteczności w terapii zaburzeń ze spektrum autyzmu. Informacje bazują m. in. na raportach National Professional Development Center on Autism Spectrum Disorder. 
instrukcje i interwencje wprowadzane za pośrednictwem rówieśników (ang. peer-mediated instruction and intervention)
wzmacnianie różnicujące zachowań alternatywnych, niekompatybilnych i innych (ang. differential reinforcement of alternative, incompatible or other behavior, DRA/I/O).
Wyniki raportów są mocno zbieżne (część różnic jest skutkiem odmiennego skategoryzowania interwencji).

Awtroił (ros. Автроил) – niszczyciel produkcji rosyjskiej typu Iziasław. Budowę okrętu rozpoczęto w 1913 roku, w 1915 odbyło się wodowanie, jednak do służby w  Marynarce Wojennej Imperium Rosyjskiego wszedł dopiero w 1917 roku. Brał aktywny udział w obronie Wysp Moonsundzkich przed niemiecką inwazją, jego marynarze poparli rewolucję październikową. Uniknął przejęcia przez Kaiserliche Marine poprzez ucieczkę z Helsingforsu w trakcie pochodu lodowego. Uczestniczył w operacjach morskich podczas walki przeciwko Estonii. W grudniu 1918 roku został przejęty przez Royal Navy i przekazany Estończykom. W Eesti Merevägi otrzymał imię „Lennuk”. Podczas estońskiej wojny o niepodległość uczestniczył w licznych desantach i operacjach minowych na wodach Zatoki Fińskiej skierowanych przeciwko bolszewikom. Wziął też udział w operacji przeciwko bałtyckiej Landeswehrze w Rydze. Po wojnie odbył kilka kurtuazyjnych wizyt w zagranicznych portach. W 1933 roku z powodu wysokich kosztów utrzymania został sprzedany Peru, co wywołało niezadowolenie w społeczeństwie. W marynarce peruwiańskiej nosił imię „Almirante Guise”. Nie zdążył wziąć udziału w wojnie kolumbijsko-peruwiańskiej, za to w 1941 roku uczestniczył w walkach przeciwko Ekwadorowi. W czasie II wojny światowej pełnił służbę patrolową. Został wycofany ze służby w 1947 roku, zaś dwa lata później zezłomowany.
Imperium Rosyjskie ucierpiało znacznie w wyniku konfliktu z Japonią, zarówno pod względem prestiżowym, jak i pod względem siły morskiej. Aby nadrobić straty i unowocześnić marynarkę wojenną podjęto próby rozbudowy jej potencjału. Przesądziło o tym ostatecznie uchwalenie Programu Intensyfikacji Budownictwa Okrętowego, przyjętego 6 czerwca?/19 czerwca 1912 roku zdecydowaną większością głosów Dumy Państwowej. Plan zatwierdzony przez Mikołaja II 27 lipca?/9 sierpnia 1912 zakładał budowę 12 krążowników (w tym 4 liniowych), 12 okrętów podwodnych oraz 36 niszczycieli.
Wstępne wymagania co do niszczycieli określono w roku 1907. Jednostki o wyporności do 1000 ton miały być napędzane turbinami parowymi. Miały one zapewnić okrętom możliwość rozwinięcia prędkości 35 węzłów. Duży nacisk kładziono na zachowanie dużej dzielności morskiej, nawet przy wietrze o sile do 8–9 stopni i falowaniu do 6–7 stopni, oraz na uzbrojenie jednostek – miały je stanowić para podwójnych wyrzutni torpedowych oraz dwa działa kalibru 120 mm L/45.
Wszystkie niszczyciele powstałe w wyniku realizacji programu określane są zbiorczo jako typ Nowik od nazwy prototypowego okrętu. W rzeczywistości jednak, należały do sześciu różnych typów. Jeden z nich oparty został na projekcie opracowanym przez francuską firmę Normand. Plany niszczyciela zostały przesłane Głównemu Zarządowi Budownictwa Okrętowego 23 października?/5 listopada 1912 roku, przez Towarzystwo Akcyjne Libawskich Zakładów Stalowych i Odlewniczych. Projekt został zatwierdzony 9 listopada?/22 listopada, zaś 28 grudnia 1912?/10 stycznia 1913 roku podpisano umowę pomiędzy Towarzystwem a Ministerstwem Marynarki Wojennej. Kontrakt zakładał budowę pięciu okrętów, w cenie jednostkowej 2 milionów rubli.
Aby podołać zamówieniu, w kwietniu 1913 roku rozpoczęto przygotowanie nowej stoczni w Rewlu. Jeszcze przed wykończeniem stoczni – 6 sierpnia?/19 sierpnia – rozpoczęto pracę nad czterema niszczycielami, określanymi później jako typ Iziasław. Zgodnie z rozkazem numer 290 wydanym 28 sierpnia?/10 września budowanym niszczycielom przydzielono nazwy „Gromonosec”, „Awtroił”, „Priamisław” i „Briaczisław”.
Kontrtorpedowiec otrzymał nazwę, która była już wcześniej stosowana dla rosyjskich okrętów. Wywodzi się ona od nazwy szwedzkiej fregaty „af Trolle”, która została zdobyta 24 sierpnia 1789 roku podczas pierwszej bitwy pod Rochensalm. Sama nazwa szwedzkiej jednostki wywodzić się miała od nazwiska admirała Henrika af Trolle lub kontradmirała Georga Hermana Trolle.
Oficjalne położenie stępki „Awtroiła” odbyło się 27 października?/9 listopada 1913 roku. Wszystkie urządzenia okrętowe były produkowane przez firmy zewnętrzne. Zakłady Putiłowskie dostarczyły wyrzutnie torped, Stocznia Bałtycka korpusy turbin, zaś Zakłady Iżorskie kotwice i inne mechanizmy. Spośród firm zagranicznych szwajcarski Brown Boveri miał dostarczyć wirniki turbin, inne zamówienia dostały zakłady z Francji, Niemiec i austro-węgierska Škoda. Wybuch I wojny światowej spowodował, iż zamówienia te musiały zostać przejęte przez miejscowych producentów.
Problemem okazał się również niedobór specjalistów od nitowania kadłuba. Z powodu wybuchu wojny część z nich została skierowana do rozbudowy infrastruktury remontowej marynarki. Na wydajność pracy negatywnie wpływały też strajki – pierwszy z nich odbył się już w lipcu 1914 roku. Wodowanie „Awtroiła” odbyło się 31 grudnia 1914?/13 stycznia 1915 roku. Zakończenie budowy okrętu było opóźniane przez brak turbin oraz częste zmiany oczekiwań co do uzbrojenia jednostki.
Źródła podają różne dane dotyczące wyporności „Awtroiła”: standardowa – 1354 ton, normalna – 1757 ton, pełna – 2200 ton lub projektowa – 1350 ton i pełna 1750 ton. Długość maksymalna okrętu wynosiła 107,1 lub 107,5 metra, zaś długość między pionami 105 m. Maksymalna szerokość to 9,53 m, na konstrukcyjnej linii wodnej wynosiła ona 9,4 m. Zanurzenie jednostki na dziobie wynosiło 3 m, zaś na rufie 3,6 m. Przy wyporności 1350 ton zanurzenie nie przekraczało 3 metrów. Okręt podzielony był na przedziały 14 głównymi grodziami wodoszczelnymi. Wręgi rozmieszczone były w odstępach 550 mm. Między 47 a 152 wręgą, pod przedziałami maszynowni i kotłowni, znajdowało się podwójne dno. Przechyły boczne hamowane były przez stabilizatory bierne systemu Frahma. Zarówno w zbiornikach Frahma jak i w zbiornikach dna podwójnego przechowywany był zapas paliwa.
Na pokładzie znajdowały się cztery małe pomocnicze jednostki pływające, w tym dwie o napędzie motorowym.
„Awtroił” napędzany był przez 2 dwuwałowe turbiny Brown-Boveri-Parsons. Znajdowały się one w oddzielnych przedziałach, każda z nich charakteryzowała się mocą 16 350 KM przy ruchu wprzód oraz 11 500 KM w przypadku ruchu wstecz. Niszczyciel posiadał 5 (lub 4) kotłów olejowych typu Normand, każdy z nich w oddzielnym przedziale. Ciśnienie robocze w kotle wynosiło 17 atmosfer, a jego powierzchnia grzewcza 810 m². Spaliny były odprowadzane do jednego z trzech kominów o jednakowej średnicy. Na okręcie w dwóch zbiornikach znajdowało się 26 ton zapasu wody kotłowej. Dodatkowo zmagazynowany był zapas 10 ton wody pitnej. Dwie trójłopatkowe śruby o średnicy 2,54 metra i skoku 2,45 metra obracały się przy pełnej mocy z prędkością 565 obrotów na minutę (400 w przypadku ruchu wstecz). Pozwalało to „Awtroiłowi” na osiąganie prędkości do 32 węzłów. Zapas 570 ton paliwa umożliwiał pokonanie 2400 mil morskich przy prędkości 15 węzłów. Pióro steru miało 7,2 m² powierzchni. Energię elektryczną wytwarzały 2 turbogeneratory o mocy 50 kW każdy oraz 2 agregaty benzynowe o łącznej mocy 15 kW.
Wszystkie Nowiki miały zostać pierwotnie uzbrojone w 12 wyrzutni torpedowych zgrupowanych w cztery potrójne zespoły. Z racji na swój większy rozmiar „Awtroił” miał otrzymać jeden dodatkowy zespół. Ze względu na doświadczenia z połowy 1915 roku – starcia „Nowika” z dwoma niszczycielami Kaiserliche Marine – zdecydowano się jednak na ograniczenie liczby wyrzutni do 9 w celu wzmocnienia siły artyleryjskiej okrętu. Wyrzutnia kalibru 450 mm miała elektryczny napęd, możliwość rozchylenia rur do 7° pozwalała na wykonanie salwy wachlarzowej. Stosowano torpedy Whiteheada kalibru 450 mm, o długości 5550 mm i masie 810 kg (w tym 100 kg przypadało na głowicę bojową). Zasięg torped wynosił 2 kilometry przy prędkości 43 węzłów, 5 km przy prędkości 30 węzłów i 6 km przy prędkości 28 węzłów.
Główne uzbrojenie artyleryjskie okrętu stanowiły armaty morskie Zakładów Obuchowskich 102 mm (kaliber mierzył dokładnie 4 cale czyli 101,6 mm). Początkowo „Awtroił” miał wykorzystywać dwie armaty, jednak ze względu na doświadczenia przy eksploatacji „Nowika” zwiększono ich liczbę do trzech. Wiosną 1917 roku dodano kolejne dwa stanowiska artyleryjskie z takimi armatami. Lufa miała całkowitą długość 6284 mm (61,6 kalibrów), jej gwintowana część mierzyła 5285 mm. Wewnątrz znajdowały 24 gwinty o głębokości 1,016 mm. Zamek klinowy poziomy ważył 50–53 kg. Armata z łożem w wersji montowanej na niszczycielach ważyła 5,7 tony. Masa samej lufy wynosiła 2,2 lub 2,8 tony. Działo chronione było przez tarczę o grubości 38 mm i wadze 290 kilogramów. Lufa mogło być standardowo opuszczana o 6 stopni i podnoszona o 15 stopni, jednak poprzez montowanie łoża na cokole osiągnięto kąty -10° + 30° (przy zastosowaniu cokołu o wysokości 500 mm). W płaszczyźnie poziomej działo mogło obracać się bez ograniczeń. Ruch, zarówno w poziomie jak i w pionie, odbywał się z maksymalną prędkością 3 stopni na sekundę.
Stanowisko artyleryjskie obsługiwane było przez 7 osób. Teoretyczna szybkostrzelność wynosiła 15 strzałów na minutę, dobrze wyćwiczony działon osiągnąć mógł 12 strzałów na minutę, zaś praktyczna szybkostrzelność działa wynosiła 10 strzałów na minutę. W przypadku pocisku burzącego wz. 1915 prędkość początkowa wynosiła 823 m/s, zaś donośność przy kącie 30° około 16,1 kilometra. Dla szrapnela i pocisku nurkującego wielkości te wynosiły odpowiednio 11 km przy 768 m/s i 2,2 km przy 208,8 m/s.
W celu zwalczania samolotów wroga na okręcie zamontowano automatyczne działo Vickersa kalibru 40 mm. Lufa o zakresie kątów podnoszenia od -5° do +80° miała długość 39¼ kalibra. Masa działa wynosiła około 230 kg, a cokołu około 410 kg. Pociski podawane taśmowo mogły być wystrzeliwane w tempie 300 na minutę. Ich prędkość początkowa wynosiła 610 m/s, a maksymalna donośność 5 300 metrów. Pojedynczy stalowy pocisk ważył 900 gramów, z czego 150 przypadało na materiał wybuchowy. Wyposażony był w zapalnik ustawiony na 8 lub 10 sekund. Działo było obsługiwane przez dwie osoby.
Uzbrojenie okrętu uzupełniały miny morskie wz. 1912. Miny te zawierały po 100 kilogramów trotylu i nadawały się do użycia na akwenach o głębokości nie przekraczającej 130 metrów. Jednostka zabierała ich do 80 sztuk.
Kierowanie ogniem wspierały dwa celowniki wyprodukowane przez Zakłady Obuchowskie. Ważące 62 kilogramy urządzenie pozwalało na obserwację pola o zakresie 8° z pięciokrotnym optycznym powiększeniem. Na mostku dziobowym znajdował się dalmierz wyprodukowany w Wielkiej Brytanii przez firmę Barr and Stroud. W warunkach nocnych wsparciem były dwa reflektory z lustrami o średnicy 60 cm.
Jeszcze przed włączeniem okrętu do służby rozpoczęła się działalność rewolucyjna wśród załogi „Awtroiła”. Do zakwaterowanych na statku „Diana” marynarzy przychodzili agitatorzy z rewelskiej stoczni, co zaowocowało powstaniem rewolucyjnych komórek w 1916 roku. Echem rewolucji lutowej w Rewlu była demonstracja przeprowadzona 2 marca?/15 marca 1917 roku, w której brali udział również marynarze z niszczyciela. Akcja doprowadziła do zajęcia Grubej Małgorzaty i kilku innych więzień oraz spalenia 7 posterunków policji.
Próby odbiorcze „Awtroiła” były przeprowadzane między 18 maja?/31 maja a 29 lipca?/11 sierpnia 1917 roku, jeszcze przed zamontowaniem piątego działa. W ich trakcie okręt osiągnął średnią prędkość 31,7 węzła przy mocy 35 700 KM. Zużycie paliwa wynosiło w ciągu godziny 19,8 tony. Komisja zdecydowała o odbiorze okrętu 30 lipca i tego dnia został on włączony w skład Marynarki Wojennej Imperium Rosyjskiego. Został on przydzielony do XIII Dywizjonu, dowodzonego przez komandora Kławdija Walentinowicza Szewielowa. W skład dywizjonu wchodziły oprócz „Awtroiła” również niszczyciele „Gawrił” i „Konstantin”. Okręty prawie codziennie wychodziły w morze. Niedługo po dołączeniu „Awtroiła” dywizjon został przebazowany do Kuivastu, bądź Arensburga w archipelagu Wysp Moonsundzkich.
Inwazja Cesarstwa Niemieckiego na Wyspy Monsundzkie rozpoczęła się 29 września?/12 października 1917 roku. O 8:00 Szewielow otrzymał informacje o niemieckim desancie i ogłosił alarm w dywizjonie. Następnego dnia o świcie „Awtroił” opuścił Arensburg i udał się wraz z „Lejtienantem Iljinem” na rozpoznanie Zatoki Ryskiej, w kierunku wyspy Ruhnu i Przylądka Kolka. Okręty nie wykryły sił morskich nieprzyjaciela, zostały jednak zaatakowane przez dwa samoloty. Nim niemieckie maszyny zostały odegnane, zdołały lekko uszkodzić „Lejtienanta Iljina”. Okręty powróciły do bazy o godzinie 11:15. Przewidując nieuchronną utratę miasta komandor Aleksandr Zielenoj nakazał ewakuację. Na okręty zabrano około 300 wojskowych stacjonujących na lądzie, po czym o godzinie 16 opuszczono i ostrzelano miasto. Siły przebazowano do Kuivastu.
Na rozkaz wiceadmirała Mikołaja Bachiriewa XIII Dywizjon („Awtroił”, „Gawrił” i „Iziasław”) miał 1 listopada patrolować Cieśninę Irbeńską. Zespół wyruszył o godzinie 10:21 w stronę Przylądka Kolka, przepływając obok wyspy Abro. W trakcie rozpoznania napotkał jedynie wrogie samoloty. W drodze powrotnej dywizjon otrzymał rozkaz udzielenia pomocy okrętom walczącym w basenie Kassari. Rozkaz nadszedł jednak zbyt późno i niszczyciele przybyły na miejsce już po bitwie. Kolejnego dnia „Awtroił” w towarzystwie „Iziasława” wyruszył na ponowne rozpoznanie Cieśniny Irbeńskiej. W warunkach słabej widoczności zespół natknął się na brytyjski okręt podwodny S-32. Komandor porucznik Daragan wziął jednostkę za okręt niemiecki i wydał rozkaz ataku artyleryjskiego. Załoga „Iziasława”, która dostrzegła podniesioną brytyjską banderę weszła w linię strzału „Awtroiła”, zanim załogi artyleryjskie zdążyły zmienić amunicję na nurkującą. Dalsza część misji przebiegła bez incydentów.
Ostatnim dniem operacji był dla „Awtroiła” 3 października?/16 października. O godzinie 12:40 Szewielow zdecydował się przeprowadzić rozpoznanie Zatoki Kassarskiej opanowanej przez nieprzyjaciela i przeciwdziałać desantowi na wyspę Moon. Wysłał tam niszczyciele wchodzące w skład V, XI, XII i XIII Dywizjonu oraz kanonierki. Siły nieprzyjaciela dostrzeżono o godzinie 13:50. Zespół niemiecki składał się z 12 niszczycieli oraz transportowca, który przeprowadzał desant na Ozylię. Szewielow rozkazał kanonierkom zaatakować transportowiec, sam zaś, z uwagi na wąski akwen, ruszył na czele XIII Dywizjonu w stronę wroga. Reszta sił rosyjskich miała pozostać w rezerwie. O 14:14 rosyjskie okręty rozpoczęły ostrzał artyleryjski, co spowodowało reakcję niszczycieli Kaiserliche Marine. Atakujący dywizjon w celu ominięcia mielizny i niemieckich pocisków wykonał o 14:20 zwrot o około 90 stopni (8 rumbów) w lewo. Wtedy też niemieckie działa kalibru 88 mm nakryły „Awtroiła”. Dwa z trafień miały miejsce na pokładzie dziobowym, zaś trzeci pocisk przebił rufową część kadłuba i uszkodził zbiornik paliwa. Okręty wyszły ze strefy ostrzału o 14:30. Ponieważ „Iziasław” zahaczył śrubą o dno, Szewielow zdecydował się odesłać go do remontu, sam zaś przeniósł się na zostawiającego ślad ropy „Awtroiła”. Z nowego flagowego okrętu na „Iziasława” ewakuowano 8 marynarzy i oficera, rannych w wyniku ostrzału (stan jednego z palaczy wymagał przeprowadzenia na okręcie trepanacji czaszki). Kadłub „Awtroiła” został tymczasowo uszczelniony, po czym okręt udał się do Kuivastu. Następnego dnia Bachiriew wydał zgodę, by „Awtroił” udał się wraz z „Iziasławem” na remont do Helsingforsu, co zakończyło jego udział w operacji.
Najsilniejszą pozycję wśród załogi „Awtroiła” uzyskali eserowcy i mienszewicy. Również komórka bolszewików zyskała duże wpływy – największe spośród analogicznych komórek na pozostałych okrętach dywizjonu. W związku z tym załoga niszczyciela 25 października?/7 listopada 1917 roku poparła przewrót październikowy przeprowadzony przez partię Lenina. Wraz z załogami pozostałych okrętów Dywizji Torpedowej marynarze „Awtroiła” utworzyli pułk, który został wyokrętowany w Helsingforsie, gdzie okręty stacjonowały.
Następstwem przewrotu były masowe ucieczki kadry oficerskiej z okrętów opanowanych przez załogi. Szczególnie silnie dotknęło to „Awtroiła”: w ciągu pół roku okręt opuścili wszyscy oficerowie. Sytuację na okręcie starano się naprawić poprzez rekrutację i awansowanie do oficerskich stopni obecnych podoficerów i marynarzy. Tych ostatnich jednak również ubywało – według raportu przeprowadzonego z 29 kwietnia 1918 roku na okręcie pełniło służbę 7 oficerów i 87 marynarzy, czyli około połowa przewidzianego etatu. Przyczyną spadku liczebności załogi było formowanie z marynarzy, jako osób najbardziej uświadomionych politycznie, oddziałów do walki z kontrrewolucją. Niewiele pomogło okrętowanie robotników ewakuowanych z Rewla i Helsingforsu. Wszystko to skutkowało złym przygotowaniem bojowym okrętu.
Traktat brzeski, podpisany 3 marca 1918 roku, kończył wojnę Rosji z państwami centralnymi. Jednym z warunków porozumienia było opuszczenie przez rosyjskie siły morskie portów w Finlandii i Estonii. Przeszkodą w wykonaniu postanowień był lód pokrywający Zatokę Fińską, jednak wobec zbliżających się do Helsingforsu wojsk niemiecko-fińskich przyśpieszono przebazowanie jednostek. „Awtroił” wszedł w skład piątego zespołu (12 niszczycieli i około 19 transportowców), który wyruszył do Kronsztadu 10 kwietnia o godzinie 16. Ze względu na pokrycie morza lodem (70–80 cm) okręty musiały być co chwilę wspomagane przez lodołamacze. W trakcie przeprawy „Awtroił” wpadł w torosy lodowe, co zaowocowało poważnymi uszkodzeniami. W wyniku złamania stewy dziobowej i wygięcia stalowych listew na linii wodnej, kadłub okrętu zaczął nabierać wody. Sytuację uratowały działania załogi, jednak dalszą drogę do Kronsztadu okręt przebył ciągnięty przez holownik „Ogon”. Do portu dotarł 19 kwietnia.
Niszczyciel przeszedł remont, który zakończono w maju. W tym czasie w Dywizji Torpedowej panował chaos polityczny. Załogi podjęły 11 maja rezolucję o przejęciu władzy przez „Morską Dyktaturę Floty Bałtyckiej”, która miała zorganizować obronę Piotrogrodu. Pomysł nie spodobał się bolszewikom, którzy po aresztowaniu dowódcy dywizji A. Szczastnego (rozstrzelano go za kontrrewolucję), rozpoczęli agitację na rzecz oficjalnego stanowiska władz. Taką też rezolucję podjęli przedstawiciele okrętów Floty Bałtyckiej, wśród nich delegat z „Awtroiła” S. Kara. Dywizja Torpedowa została przekształcona w Dywizję Torpedową sił Newy i jeziora Ładogi, opisywany okręt znalazł się w III Dywizjonie. Do końca pierwszej wojny światowej niszczyciel pozostał bezczynny, zaś marynarzy wysyłano na lądowe fronty wojny domowej. Zgodnie z rozkazem numer 557 z 7 września – „Awtroił” wszedł w skład trzeciego dywizjonu DOT (ros. Действующий отряд кораблей) – floty czynnej złożonej z okrętów sprawnych technicznie.
„Awtroił” i „Azard” zostały 5 listopada 1918 roku postawione w stan gotowości w związku ze spodziewanym w ciągu dwóch dni buntem eserowców. W przypadku wybuchu powstania, miały one przejść do Szlisselburga, ostatecznie jednak nie musiały podejmować żadnej akcji.
Po kapitulacji Niemiec bolszewicy starali się zająć ziemie, których zrzekli się w ramach pokoju brzeskiego, w tym również tereny zamieszkane przez Estończyków. Estońskie siły narodowe planowały jednak przyszłość Estonii jako niepodległego państwa i rozpoczęły zbrojny opór przeciw bolszewickiej inwazji. Początkowo bolszewicy wykorzystywali aktywnie swoją marynarkę wojenną do akcji desantowych i minowych, później jednak, ze względu na pojawienie się na Bałtyku eskadry Royal Navy inicjatywa przeszła w ręce Estończyków.
Aby wesprzeć siły lądowe 7 Armii w ataku na Narwę zdecydowano się przeprowadzić operację desantową w Zatoce Narewskiej. W tym celu, 22 listopada 1918 roku, siły DOT zostały podporządkowane 7 Armii. „Awtroił” wraz z „Azardem” przeprowadziły 26 listopada patrol rozpoznawczy, po którym niszczyciel rozpoczął uzupełnianie zapasów. Następnego dnia dowództwo wydało rozkaz dokonania desantu. Zespół dowodzony był przez kapitana A. W. Sałtanowa – dowódcę krążownika „Oleg”. Wspierać miały go niszczyciele „Mietkij” i „Awtroił”, zaś desant przeprowadzić miały transportowce „Ilza”, „Krasnyj Pachar” i „Rewolucija”. Za rozpoznanie sił przeciwnika odpowiadał okręt podwodny „Tur”. „Awtroił” miał wzmocnić zespół po zakończeniu uzupełniania zapasów, jednak opóźnienia w realizacji tego zadania zaniepokoiły Sałtanowa. Przekazał on niszczycielowi o 12:40 radiogram, który pozostał bez odpowiedzi. Z okrętu przekazano dowódcy zespołu informację o wypłynięciu z portu dopiero 28 listopada o godzinie 7:34. „Awtroił” dotarł do Zatoki Narewskiej 29 listopada, dzień po zajęciu Hungerburga przez oddziały desantowe. Otrzymał on za cel zlikwidowanie artylerii przeciwnika rozlokowanej na wzgórzach przy wsi Vaivara oraz wsparcie ogniowe wojsk lądowych. Po wykonaniu zadania jednostkę skierowano na patrol w rejon Rodskar–Tenskar. Niszczyciel powrócił do Kronsztadu 1 grudnia o godzinie 12:30.
Kolejnym zadaniem „Awtroiła” było ostrzelanie dróg prowadzących do stacji Soyda oraz rekonesans zatok: Kasperwik (est. Käsmu laht), Monwik (est. Eru laht), Paponwik (est. Hara laht) i Kolkowik (est. Kolga laht). Niszczyciel wypłynął w celu realizacji tych zadań 4 grudnia 1918 roku o godzinie 12:35 w towarzystwie „Azarda”. Już po wyjściu z portu odebrano rozkaz ostrzelania stacji Jevve i Orro. Podczas wspólnej akcji niszczyciele zużyły około 200 pocisków, po czym „Awtroił” udał się na patrol do wskazanych zatok, gdzie spożytkował kolejne 150 sztuk amunicji. Po ostrzelaniu brzegu okręt powrócił do Kronsztadu, gdzie dotarł 7 grudnia. Rezultaty jego działań nie zostały odnotowane przez siły estońskie, co pozwala przypuszczać, iż nie były one zbyt skuteczne. Dzień po powrocie oba Nowiki zostały wysłane w rejon latarni Szepielewskiej w celu postawienia zagrody minowej. Osłaniane przez fort Krasnaja Gorka niszczyciele postawiły łącznie 110 min, czym uzupełniły zagrodę ustawioną tam uprzednio.
Radzieckie opracowania, na które powołują się Kosiarz oraz Baszkirow i współpracownicy, podają, że niszczyciele „Awtroił” i „Spartak” wysłano 25 grudnia 1918 roku do Tallinna w celu ostrzelania znajdujących się tam sił nieprzyjaciela. Następnego dnia niszczyciele te miały napotkać tam jednak krążowniki i niszczyciele Royal Navy. W trakcie odwrotu na obydwu niszczycielach radzieckich miało dojść do awarii, które ograniczyły ich prędkość, w rezultacie po tym, jak okręty brytyjskie doścignęły je i dodatkowo uszkodziły w wyniku ostrzału, obydwa okręty miały się poddać. Tej wersji wydarzeń nie potwierdzają nowsze badania historyków.
„Awtroił” miał wypłynąć w stronę Tallinna po zakończeniu remontu, 26 grudnia 1918 roku. Tego dnia Brytyjczycy przechwycili uwięzionego na mieliźnie „Spartaka” i dokonali na zdobytym okręcie rewizji. Znaleziono liczne dokumenty, z których wynikało, że blisko wyspy Hogland znajdować miał się w tym czasie rosyjski krążownik „Oleg”. W celu jego eliminacji wyruszyły w morze krążowniki HMS „Calypso”, HMS „Caradoc” i niszczyciel HMS „Wakeful”. Inne jednostki Royal Navy pozostały w odwodzie. O godzinie 2:00 w nocy doszło do spotkania między brytyjskimi okrętami a „Awtroiłem”, który płynął z wygaszonymi światłami. Brytyjscy oficerowie sugerowali dowodzącemu operacją komodorowi Thesigerowi atak na samotny niszczyciel, ten jednak obawiał się rosyjskich torped i słabej skuteczności artylerii w warunkach nocnych. Dopiero, gdy po dotarciu do Hoglandu nie odnotowano obecności bolszewickiego krążownika, Thesiger zdecydował się zaatakować wcześniej zignorowany niszczyciel. W tym celu wydał rozkaz wyjścia w morze stacjonującym w Tallinie niszczycielom HMS „Vendetta” i HMS „Vortigern”. Miały one patrolować wejście do Zatoki Fińskiej, podczas gdy okręty zespołu szły w luźnym szyku, tworząc w ten sposób pułapkę na samotną jednostkę.
Jako pierwsza z uczestniczących w obławie jednostek „Awtroiła” dostrzegła „Vendetta”. Miało to miejsce o świcie, w związku z czym odległość między okrętami była niewielka. W polu widzenia Nowika znajdował się również niszczyciel „Vortigern”. W efekcie dowódca Nikołajew wraz z załogą zdecydowali o niepodejmowaniu nierównej walki. Bolszewicki okręt odszedł od nieprzyjaciela z pełną prędkością 32 węzłów. O godzinie 11:00 znalazł się w rejonie latarniowca „Revelstein”. Idący wzdłuż estońskiego brzegu niszczyciel, na wysokości latarni Mohni został ostrzelany przez „Caradoca”, o czym o godzinie 12:25 niszczyciel poinformował bazę radiogramem. „Awtroił” zauważył wrogi krążownik o godzinie 12:30 i zmienił kurs na północny. W efekcie tego manewru został otoczony przez pięć jednostek nieprzyjaciela. O godzinie 12:35 depeszował o obserwacji nieprzyjacielskich jednostek, zaś o 12:48 wysłał ostatnią wiadomość, najprawdopodobniej dotyczącą rozpoznania nieprzyjaciela jako trójmasztowego krążownika. Thesiger po sukcesie poprzedniego dnia liczył, iż tym razem również uda mu się zdobyć sprawną jednostkę, ograniczył więc ostrzał do pojedynczych salw. Możliwe, że jedna z nich zniszczyła stengę, na której przymocowana była antena radiowa, co spowodowało, że okręt stracił łączność z bazą. Okrążony niszczyciel szybko wywiesił białą flagę. „Awtroił” został obsadzony przez załogę pryzową z niszczyciela „Vortigern”.
Aby wyjaśnić przechwycenie obu okrętów Rewolucyjna Rada Wojenna (ros. Революционный Военный Совет) powołała specjalną komisję. Według przedstawionego przez nią sprawozdania, głównymi przyczynami utraty niszczycieli było niewystarczające rozeznanie sił przeciwnika oraz zła organizacja operacji. Rekonesans opierano tylko na pojedynczej misji rozpoznawczej przeprowadzonej przez okręt podwodny „Tur”, w związku z czym nie wiedziano o obecności Royal Navy w Zatoce Fińskiej. Sam plan nie był znany wszystkim dowódcom, a jego twórca Fiodor Raskolnikow przeprowadzał w nim częste zmiany. Zarzucono też, że niszczyciele wyszły w morze bez wystarczającej ilości paliwa – na taki argument powoływali się wzięci do niewoli członkowie załóg, jednak nie jest pewne, czy nie była to tylko wymówka. Późniejsze publikacje jako dodatkowe przyczyny wymieniają zły stan techniczny jednostek, rozpolitykowanie załogi, zdrady carskich oficerów, woluntaryzm i brak doświadczenia Raskolnikowa, czy wreszcie postawę komisarzy.
Brytyjczycy nie byli początkowo zdecydowani co do przyszłości zdobytych niszczycieli. Przejęciem ich zainteresowani byli biali Rosjanie, ostatecznie jednak zdecydowano o przekazaniu okrętów Estonii. Wcześniej wynieśli oni z jednostek wszystkie wartościowe rzeczy, na przykład pianino z mesy „Awtroiła”, które trafiło na okręt Royal Navy. Uroczyste przekazanie kontrtorpedowców odbyło się 2 stycznia 1919 roku, kiedy to o godzinie 11:00 wywieszono na nich estońską banderę. Nowe okręty zostały zaklasyfikowane jako krążowniki torpedowe est. miiniristlejad. Problemem okazało się wymyślenie nowego imienia dla „Awtroiła” – dowódca marynarki admirał Johan Pitka stwierdził, że nowa nazwa powinna nawiązywać do starej, a nikt nie wiedział co ona oznacza. Przypuszczano, że może chodzić o któregoś z prawosławnych świętych, w związku z czym nadano jednostce imię statku z narodowego eposu Kalevipoeg – „Lennuk”. Statek ten miał być wykonany ze srebra przy pomocy fińskich i norweskich szkutników i miał mieć zdolność unoszenia się nad falami. O zmianie nazwy obwieszczono 4 stycznia, choć już dzień wcześniej gazeta Vaba Maa przekazała nieprawdziwą informację o nadaniu okrętowi nazwy „Uku”.
Brytyjczycy pojmali na „Awtroile” 118 lub 145 ludzi. Od razu aresztowali część załóg obu okrętów. Komisarz polityczny „Awtroiła” Nyniuk, wraz z Raskolnikowem, zostali wywiezieni do Wielkiej Brytanii i wymienieni na 19 brytyjskich jeńców w maju 1919 roku. Oficerom, podoficerom i specjalistom, którzy poddali się na niszczycielach, zaproponowano służbę w Eesti Merevägi, na co część z nich przystała. Z załogi „Awtroiła” zachował swoje stanowisko mechanik Ananicz, specjalista torpedowy Lewickij został oficerem torpedowym, zaś dotychczasowy dowódca Nikołajew otrzymał inne stanowisko oficerskie w estońskiej flocie. Łącznie w struktury estońskiej marynarki włączono na tym etapie 30 osób z załóg obu niszczycieli. Pozostałych marynarzy zamknięto w obozie na wyspie Naissaar, gdzie 3 grudnia dokonano selekcji bolszewików. Według relacji świadka A. Konurina Estończycy nakazali wystąpić z szyku wszystkim bolszewikom, a gdy nie spotkało się to z odzewem, zagrozili rozstrzelaniem co piątego z jeńców. Na tę deklarację odpowiedziało piętnastu marynarzy, którzy po przesłuchaniu zostali rozstrzelani. O losie pozostałych jeńców rozstrzygnąć miał trybunał, który rozpoczął pracę pod koniec stycznia. Wydał on łącznie 13 wyroków śmierci, 161 osób skazał na pracę przymusową (9 trzyletnią, a pozostałym do końca wojny), jedną na dozór policyjny, zaś 52 marynarzy uniewinniono. Większość z tych ostatnich przyjęto do służby wojskowej za połowę żołdu. W 1920 roku członkom załóg niszczycieli pozwolono na powrót do Rosji Radzieckiej. Spośród tych, którzy się na to zdecydowali, większość została zamordowana w ramach wielkiej czystki w latach 1937–1939.
Ponieważ „Spartak”, przemianowany później na „Wambolę”, miał przechodzić poważniejszy remont, „Awtroił” 3 stycznia pobrał od niego zapasy. Tego samego dnia na okręcie rozpoczęto niewielkie prace remontowe. Trwały one dwa dni, po których „Lennuk” odbył nocne próby morskie.
Służbę bojową „Lennuk” rozpoczął rankiem 6 stycznia, tuż po zakończeniu prób. Był to moment przejścia Estończyków do kontrofensywy, po miesięcznym paśmie zwycięstw bolszewików. Jej główny kierunek przebiegał wzdłuż linii kolejowej łączącej Tallin z Narwą. Sukces przyniosło siłom estońskim użycie pociągów pancernych oraz przeprowadzanie desantów na tyłach przeciwnika. W operacjach tych aktywny udział wziął nowy estoński niszczyciel. Okręt (po drodze zabierając na pokład admirała Pitkę) popłynął na wschód i ostrzelał wieś Zitra, po czym, między 12 a 15:20, osłaniał desant przeprowadzany ze statku „Moonsund”. W dniu następnym okręt od 8:00 wspierał ogniem nacierające wojska estońskie oraz fińskich ochotników. Z pokładu „Lennuka” wsparł walczących także desant żołnierzy przeprowadzony przy pomocy dwóch szalup. Kontrtorpedowiec zakończył operację o godzinie 16 i pod wieczór powrócił do Tallinna. Również 8 stycznia niszczyciel osłaniał desant. Tym razem o 7:40 rozpoczął ostrzał miasta Loksa, zużywając 100 pocisków. W akcji wspomagała go kanonierka „Lembit”. Desant zakończył się sukcesem. Kolejna operacja desantowa przeprowadzona miała zostać 10 stycznia w Kundzie. Niszczyciel wrócił się do Tallinna po zapasy i admirała Pitkę. Ostrzał Kundy rozpoczął o godzinie 10:30. W samym desancie wzięło udział 16 członków załogi „Lennuka”, jednak ze względu na mgłę musieli oni o godzinie 17:20 powrócić na pokład. Następnego dnia rano ponowiono, tym razem z powodzeniem, próbę desantu. Zarówno 11, jak i 12 stycznia okręt ostrzeliwał cele lądowe. Rankiem 13 stycznia „Lennuk” udał się w rejon Narwy, gdzie o 9:50 doszło do wymiany ognia pomiędzy okrętem a baterią nadbrzeżną, przy czym niszczyciel ostrzelał również miasto. O godzinie 18:00 okręt powrócił do Kundy.
„Lennuk” podczas wojny z bolszewikami postawił łącznie trzy zagrody minowe. Przygotowanie do stawiania pierwszej z nich rozpoczął 13 stycznia 1919 roku o godzinie 19. Przeładowanie z barki 50 min trwało do rana następnego dnia. Stawianie min rozpoczęto o 21:30. Zagrodę umieszczono na głębokości 2,4 metra, na północny wschód od wyspy Seskär. Po wykonaniu zadania, 15 stycznia niszczyciel powrócił do Tallina. Tego dnia wymieniono jedno z jego dziobowych dział. Niszczyciel miał postawić kolejną zagrodę, pomiędzy wyspą Seskär a zagrodą stawianą poprzednio. W tym celu, 16 stycznia, zabrał na pokład 50 min. Dodatkowo na pokład przyjęto 80-osobowy oddział desantowy, który pod Kundą przesiadł się na kanonierkę „Lot”. Zagrodę minową na głębokości 2,54 metra postawiono rankiem 17 stycznia.
Trzecią misję minową „Lennuk” rozpoczął znacznie później – 29 kwietnia. Miał on wraz z „Wambolą” postawić zagrodę minową pomiędzy wyspami Hogland i Moszcznyj. Na niszczyciel załadowano 100 min, po czym zespół wyruszył w morze. W nocy, o godzinie 1:35 „Wambola” zderzył się z krą i musiał powrócić do Tallinna. „Lennuk” kontynuował rejs, jednak o 4:15 i on zawrócił. Do Tallinna dotarł około 10 rano. Przerwaną akcję Nowiki wznowiły 6 maja, pod osłoną okrętów Royal Navy. Postawiły łącznie 202 miny na głębokości równej 2,4 metra. Na minach tej zagrody w listopadzie 1919 roku zatonęły radzieckie niszczyciele: „Gawrił”, „Konstantin” i „Swoboda”.
Ostatnim punktem oporu bolszewików na północnym wybrzeżu Estonii była Narwa. Pod wpływem sukcesów poprzednich akcji desantowych, podobną operację na większą skalę zdecydowano się przeprowadzić we wsi Utria, w celu zaskoczenia i odcięcia nieprzyjaciela. „Lennuk” wraz z „Lembitem” miał osłaniać desant, do którego przeprowadzenia wyznaczono: kanonierkę „Laene”, kanonierkę pomocniczą „Lot”, bliźniacze trałowce „Kalev” i „Olev”, holownik „Revel”, latarniowiec „Saritshev” i dwie inne małe jednostki. W skład lądujących sił weszło 400 Estończyków i 600 ochotników z Finlandii.
Operacja rozpoczęła się 17 stycznia 1919 roku, kiedy „Lennuk” ostrzelał baterię nieprzyjaciela w Merikiule. Bolszewicy odpowiedzieli strzelając szrapnelami. Pozostałym jednostkom z uwagi na wzburzone morze udało się wysadzić jedynie 200 ludzi. „Lennuk” prowadził ostrzał Narva-Jõesuu, dopóki żołnierze z desantu nie poinformowali go o ucieczce bolszewików z miasteczka. Niszczyciel ostrzelał następnie stację kolejową Korf oraz folwark Laagna. Wieczorem zabrano na pokład 20 rannych.
Sukces operacji wywołał panikę w wojskach bolszewickich broniących Narwy, co doprowadziło do zdobycia miasta 19 stycznia. Tego dnia niszczyciel powrócił w miejsce desantu. Po wystrzeleniu 10 pocisków do celów lądowych w rejonie Narva-Jõesuu został przeholowany do tamtejszego portu. Następnego dnia kontrtorpedowiec powrócił do Tallinna. W porcie zaokrętowano 35 żołnierzy, których niszczyciel dostarczył na wyspę Saaremaa, gdzie mieli spacyfikować tamtejsze powstanie. Druga już w tym miesiącu wymiana działa miała miejsce 21 stycznia. Tego dnia pokład „Lennuka” odwiedzili Johan Pitka i Johan Laidoner.
Niszczyciel raz jeszcze wyruszył w rejon Narwy w nocy 24 stycznia – na miejscu był o 8:20. Około godziny 10 przekazał 16 żołnierzy na pokład „Laene”, o 12 przeprowadził ostrzał wsi Keikela, a o 14 wsi Ilkini. Kolejne wsie okręt ostrzelał już 25 stycznia. Były to Wołkowo, Chorowo i Vyhia. Po wystrzeleniu kilkunastu pocisków powrócił do Tallinna.
Po aktywnym styczniu, większą część lutego okręt spędził w tallińskim porcie. „Lennuk” uczestniczył 24 lutego w obchodach pierwszej rocznicy ogłoszenia niepodległości Estonii. Jednostkę odwiedzili w tym dniu dowódcy armii i marynarki Johan Laidoner i Johan Pitka oraz oficer z Wielkiej Brytanii, zaś w dniu następnym okręt przyjął delegację Brytyjczyków i Finów. Po tych wizytach, 26 lutego, „Lennuk” wspomagany przez holowniki „Revel” i „Hektor”  wyszedł w morze w kierunku Libawy. Tam też 1 marca odbyło się spotkanie, w którym uczestniczyli: Johan Pitka, Rüdiger von der Goltz oraz delegacje rządu Kārlisa Ulmanisa i Royal Navy. Niszczyciel 3 marca powrócił do Tallina.
Po tej wizycie okręt spędził w porcie prawie dwa miesiące. W tym czasie, 16 marca, 50 marynarzy i 6 oficerów z załogi weszło w skład Morskiego Batalionu Desantowego. Po dziesięciu dniach walk na froncie pskowskim 52 członków załogi powróciło na jednostkę.
Kolejnym dyplomatycznym epizodem okrętu były odwiedziny delegacji Stanów Zjednoczonych, która wraz z Johanem Pitką weszła na okręt 16 kwietnia. Osiem dni później na pokładzie „Lennuka” do Libawy wybrali się Johan Pitka oraz przedstawiciele Royal Navy, Białych oraz Łotwy. Już na miejscu na pokładzie goszczono głównego dowódcę sił Wielkiej Brytanii na Bałtyku, kontradmirała Waltera Cowana. Okręt wraz z zespołem brytyjskim powrócił do Tallinna 27 kwietnia.
Eesti Merevägi aktywnie wspierała działania sojuszniczego Korpusu Północnego mające na celu zdobycie rosyjskiej stolicy. Natarcie Białych rozpoczęło się 13 maja. Tego dnia na „Lennuka” zaokrętował się Pitka i jednostka ruszyła na wschód. Następnego dnia, na wysokości Narwy ostrzelała cele lądowe wykorzystując do tego celu 63 pociski. Po 6 pocisków wystrzeliła w Zatoce Koporskiej oraz do Latarni Szepielewskiej. Po tej akcji niszczyciel wycofał się na zachód, do Zatoki Łużskiej, gdzie 15 maja o godzinie 18:16 rozpoczęto operację desantową. Po około dwóch godzinach artyleria okrętowa otworzyła ogień do fabryki szkła w Klejnowie, co z kolei spowodowało wymianę ognia z bolszewicką baterią. Niszczyciel został też zaatakowany działami fortu Sieraja Łoszad', co zmusiło go do odwrotu. Noc spędził zakotwiczony przy wyspie Seskär. Wraz z zespołem Royal Navy 16 maja kontynuował wspieranie wydesantowanych wojsk w Zatoce Łużskiej. Stamtąd ostrzeliwano cele lądowe.
Kolejnym miejscem desantu wojsk była Zatoka Koporska – 17 maja „Lennuk” wraz z dziewięcioma innymi okrętami asystował wojskom wyładowanym na brzeg. Dzień następny poświęcił na uzupełnienie paliwa w Tallinnie, a już 19 maja o 8:00 rano znalazł się ponownie w zatoce. W tym czasie bolszewicy ruszyli do przeciwnatarcia, jednak dzięki współpracy lądowo-morskiej udało się ich odeprzeć i wznowić ofensywę. Okręt przerwał działania bojowe 20 maja, aby ponownie pobrać paliwo – tym razem nie wrócił do portu, ale skorzystał z ładunku brytyjskiego zbiornikowca „Cleopatra”. Okręt działał w Zatoce Koporskiej nieprzerwanie od wieczornych godzin 20 maja do 25, kiedy powrócił do estońskiej stolicy. W tym czasie ostrzeliwał fabrykę szkła i wieś Koporie, na co odpowiadała ogniem Sieraja Łoszad'.
„Lennuk” ponownie pojawił się w Zatoce Koporskiej 7 czerwca. Do tego momentu Johan Pitka nadzorujący operację przebywał na niszczycielu „Wambola”. Niszczyciele zbliżyły się burtami i kontradmirał przeszedł na „Lennuka”. Gdy jednak o 15:22 uruchomiono maszyny, jedna z lin cumowniczych zablokowała lewą śrubę „Wamboli”. Niszczyciel udał się do Tallinna z jedną czynną śrubą, zaś „Lennuk” dołączył do niego 12 czerwca. Około północy okręt próbował zacumować przy burcie „Wamboli”, jednak i tym razem manewr nie przebiegł pomyślnie. Jednostki otarły się o siebie burtami, co spowodowało uszkodzenie trapów i żurawików na „Lennuku”. Okręt musiał oczekiwać na naprawę urządzeń, jednak gdy 25 czerwca zakończono remont i przeprowadzano próby zostały one ponownie uszkodzone. Tym razem żurawików nie można już było naprawić i jednostka musiała przejść na ręczny tryb obsługi szalup.
W związku z antybolszewickim powstaniem w fortach Krasnaja Gorka i Sieraja Łoszad', które wybuchło 13 czerwca, dowództwo estońskie uznało, iż wsparcie niszczycieli dla walczących w tym rejonie wojsk nie jest już potrzebne. Okręty zdecydowano się przerzucić na front walki z Landeswehrą. W wyniku zwycięstwa sił estońskich w lądowej bitwie pod Cēsis Landeswehra zaczęła wycofywać się w kierunku Rygi. Aby w pełni wykorzystać uzyskane zwycięstwo Johan Pitka przygotował plan odcięcia Niemców w mieście. Zakładał on, iż okręty zablokują przeciwnikowi dostęp do miejskich mostów na Dźwinie, co też spowoduje zagładę Landeswehry.
„Lennuk” wyszedł z portu w Tallinie wieczorem 29 czerwca. O 9:00 dnia następnego okręt wszedł w skład zespołu okrętów przeznaczonych do wykonania tego planu, razem z „Wambolą”, „Lembitem”, „Olewem” i „Kalewem”. O 12:45 zespół dołączył do kanonierki „Tasuja” przebywającej przy ujściu Gauji i rzucił kotwice. Został wykryty przez cztery niemieckie samoloty, które jednak nie podjęły walki. Zgrupowanie wyruszyło do ujścia Dźwiny, gdzie dotarło o 13:45. Trałowce „Olew” i „Sulew” oczyszczały rzekę z min. Za nimi podążały kontrtorpedowce, zaś pochód zamykały kanonierki. O godzinie 15:00 do okrętów podpłynął holownik „Pernau”, który wziął je za szwedzkie transportowce z żywnością. „Lennuk” wystrzelił do nieznanej jednostki o 15:20, na co holownik zatrzymał się i spuścił szalupę. Musiała ona, wraz z kutrem motorowym „Wamboli”, szybko schronić się za burtą „Lennuka” wobec rozpoczętego ostrzału karabinowego. Ponieważ siły estońskie zmierzające do miasta zostały zatrzymane, okręty rozpoczęły odwrót na pozycje wyjściowe. Wykrycie zespołu przez samolot przeciwnika zaowocowało ostrzałem grupy przez baterię z Mangaļsala, na co odpowiedzieć mógł tylko „Tasuja”. Przed godziną 18 „Lennuk” odłączył się od zespołu. Musiał on wkrótce po tym odegnać samolot przeciwnika ogniem przeciwlotniczym. Około 19:40 wyruszył do ujścia Dźwiny i otworzył ogień do baterii w Mangaļsala wykorzystując 27 pocisków. Nie był on jednak skuteczny, gdyż po przerwaniu ostrzału bateria odpowiedziała ogniem, oddając 5 wystrzałów.
Następnego dnia w stronę Rygi udały się tylko „Lennuk” i „Tasuja”. Niszczyciel ostrzelał rano folwark Carnikowa, zaś wieczorem, około godziny 20:40, odpowiedział na ogień baterii z Mangaļsala wystrzeliwując 31 pocisków.
Cały zespół brał udział w działaniach w ujściu Dźwiny 2 lipca. Tuż po godzinie 4 „Lennuk” ostrzelał Mangaļsalę kilkoma pociskami. Sama bateria odezwała się o godzinie 6:25, na co jednostki estońskie odpowiedziały ogniem na dystans 6,5 kilometra. Dziesięć minut później rozpoczęły ostrzał pozycji karabinów maszynowych, a następnie okrętów nieprzyjaciela, które znajdowały się na rzece. Około 9 niszczyciele otworzyły ogień do dwóch niemieckich samolotów, które zaatakowały kanonierkę „Lembit”. Podobna sytuacja powtórzyła się około godziny 15:50, jednak tym razem lotnicy zostali zmuszeni do ucieczki przed przystąpieniem do ataku. Ostatni raz dwa strzały w stronę „Lennuka” padły o godzinie 17:17. O godzinie 22:55 „Lennuk” pobrał od wracającego do Tallinna „Wamboli” część zapasów paliwa.
Ostatniego dnia operacji – 3 lipca – „Lennuk” o godzinie 11 ostrzelał baterię przeciwnika. Dalsze działania przerwano ze względu na podpisanie zawieszenia broni z bałtycką Landeswehrą – informacja ta została przekazana na okręt telegramem, który otrzymano o 11:45. Po południu okręt wyruszył do estońskiej stolicy, gdzie dotarł 4 lipca. Reprezentacja załogi okrętu brała 13 lipca udział w paradzie marynarki na Vabaduse väljak w Tallinie, gdzie świętowano zdobycie Rygi.
Po epizodzie w Zatoce Ryskiej okręty estońskie powróciły do działań wspierających ofensywę Białych na Piotrogród. „Lennuk” do akcji wyszedł 16 lipca, jako flagowy okręt Pitki. Po nocy spędzonej na redzie Narva-Jõesuu niszczyciel dotarł do Zatoki Koporskiej. Na wodach zatoki współdziałał z brytyjskimi okrętami podwodnymi „E 39” i „L 12” oraz torpedowcem „C 10”. Między godziną 7:00 od 10:00 sześciu marynarzy z załogi jednostki przeprowadziło rekonesans brzegu. Około godziny po ich powrocie na ląd zszedł kontradmirał Pitka. Kontrtorpedowiec powrócił do Tallinna o 22.
Podczas pobytu w porcie, 23 lipca, zdjęto z okrętu działo przeciwlotnicze Vickersa. Następnego dnia doszło do kolizji niszczyciela z holownikiem „Wrangel”. Uszkodzenie burty nie przeszkodziło w odwiedzinach francuskiego admirała, goszczonego na okręcie przez Pitkę. W nocy z 27 na 28 lipca niszczyciel wyruszył w jednodniowy rejs w kierunku wschodnim, w czasie którego przez cztery godziny holował parowiec „Vasa”.
Do działań wojennych „Lennuk” powrócił 2 sierpnia. Tego dnia dotarł on do Zatoki Łużskiej, zaś 3 sierpnia wspomagał „Wambolę” w patrolu na wodach Zatoki Koporskiej. „Lennuk” pełnił służbę w pobliżu frontu do końca miesiąca, czasami tylko wracając do stolicy. Do ważnego wydarzenia doszło 31 sierpnia, gdy niszczyciel znajdował się na wodach Zatoki Koporskiej. Radiotelegrafistom wchodzącym w skład załogi „Lennuka” udało się przechwycić radiogram, w którym Gieorgij Cziczerin przekazywał informacje o rozmowach w sprawie zawieszenia broni. Następnego dnia okręt został nieskutecznie ostrzelany 11 pociskami artylerii bolszewickiej. Inną groźną sytuacją było wejście na mieliznę, do którego doszło 3 września o 3:15. Początkowo okręt nie był w stanie uwolnić środkowej części kadłuba, która ugrzęzła w piasku. Pomogło zmniejszenie obciążenia – gdy kuter i szalupy znalazły się za burtą – udało się przy pełnej mocy wycofać jednostkę z płycizny. Niszczyciel 8 września  uzupełnił zapasy z przyholowanej barki, zaś 13 września powrócił do stolicy. Okręt gościł zagranicznych przedstawicieli Litwy i Łotwy, w towarzystwie kontradmirała Pitki i innych estońskich dostojników. Pod koniec miesiąca zajęto się kondycją techniczną „Lennuka”. Najpierw 25 września wymontowane zostało działo, które najprawdopodobniej było niesprawne. Następnego dnia kontrtorpedowiec trafił do stoczni Noblessner. Tam 28 września rozpoczęto przegląd jednostki, podczas którego nie dopatrzono się żadnych poważnych defektów. Ponowne wodowanie okrętu miało miejsce 3 października.
Kolejny raz niszczyciel wyruszył do akcji 12 października. Wraz z okrętami estońskimi i brytyjskimi 14 października uczestniczył w ostrzale rejonu Kaliszcze-Ustie, który rozpoczęto o godzinie 8 rano. Większość jednostek wycofała się o godzinie 12:50, ze względu na coraz celniejszy ogień prowadzony z fortu Krasnaja Gorka. „Lennuk” zareagował jednak odmiennie – wyruszył w stronę brzegu z najwyższą możliwą prędkością. Rozpoczął też ostrzeliwanie pozycji nieprzyjaciela w Ustie, gdzie znajdowała się bateria kalibru 152 milimetry. Ponieważ bolszewicy zobaczyli, iż okręty estońsko-brytyjskie odchodzą, zaprzestali ostrzału z baterii, co z kolei na niszczycielu uznano za zniszczenie jej własnym ogniem. W rzeczywistości bateria została wysadzona przez bolszewików następnego dnia, podczas wycofywania się przed natarciem Białych. O godzinie 16:20 17 października w rejonie Kaliszcze doszło do kolizji pomiędzy „Lennukiem” a parowcem „Władimir”. W jej wyniku doszło na niszczycielu do przecieku w burtowych zbiornikach paliwa, zerwana została kotwica i uszkodzono elementy śruby. W drugiej połowie października „Lennuk” uzupełnił paliwo w cieśninie Björkösund, 2 listopada znalazł się w Tallinnie.
9 listopada „Lennuk” znalazł się w doku stoczni Noblessner. W trakcie prac remontowych 12 listopada zaginęły kompasy jednostki. Śledztwa prowadzone w celu wykrycia sprawcy najprawdopodobniej nie przyniosły rezultatów, jednak 17 listopada kontradmirał Pitka karnie aresztował całą załogę niszczyciela (areszt anulował nazajutrz). Prace nad okrętem kontynuowano do końca roku, poza remontem został on również odmalowany. W stoczni też 3 stycznia 1920 roku zastało okręt zawieszenie broni.
Po zakończeniu wojny rozpoczęto demobilizację. Rozporządzenie wydano 10 lutego 1920 roku, zaś na „Lennuku” została ona przeprowadzona między 21 marca a 7 maja. Obsada okrętu została zredukowana ze 180 do 100 członków załogi. W ciągu pierwszych dwóch powojennych lat nie przeprowadzano na okręcie ćwiczeń bojowych. Odbyły się one dopiero w 1922 roku, po czym kontynuowano je corocznie latem.
Swoje podróże zagraniczne „Lennuk” rozpoczął od Finlandii. Pierwsza z nich miała miejsce 15 grudnia 1920 roku, jej celem było przewiezienie z Helsinek do Tallina trumny z ciałem rozstrzelanego przez Niemców Jüriego Vilmsa. W trakcie rejsu na pokładzie okrętu przebywali, między innymi, ojciec estońskiego działacza niepodległościowego oraz minister spraw zagranicznych Estonii Otto Strandman. Trumna została umieszczona na pokładzie o godzinie 13, zaś następnego dnia o godzinie 10 zniesiono ją w tallińskim porcie, skąd wyruszyła procesja żałobna. Do tego czasu pełnili przy niej wartę honorową kadeci.
Druga okazja do odwiedzenia Helsinek nadarzyła się 27 maja 1923 roku, kiedy to niszczyciel wraz z „Wambolą” i statkiem „Kungla” reprezentował estońską marynarkę wojenną na paradzie zorganizowanej z okazji odsłonięcia pomnika fińskich ochotników w estońskiej wojnie o niepodległość.
„Lennuk” odbył także rejs do Szwecji: w sierpniu 1928 roku wraz z „Wambolą” przewiózł tam Jaana Tõnissona, pełniącego funkcję starszego państwa.
Okręt dwukrotnie odwiedzał Łotwę. W 1929 roku odbyła się oficjalna podróż do Libawy. Zespół okrętów prócz „Lennuka” (na którym płynął dowódca Eesti Merevägi – Herman Salza) tworzyły „Wambola” i torpedowiec „Sulev”. Wizyta trwała od 4 do 8 sierpnia, zaś 9 sierpnia okręt odwiedził Rygę, gdzie doszło do wymiany salutów honorowych. Drugi raz niszczyciel znalazł się w Łotwie 12 czerwca 1931 roku. Reprezentował Estonię na paradzie w Libawie, która odbyła się z okazji dziesięciolecia marynarki wojennej Łotwy.
Pierwsze oferty zakupu obu estońskich niszczycieli pojawiły się już w 1920 roku. Sprawą zakupu zainteresowana była polska Marynarka Wojenna. Niszczyciele oglądał kapitan marynarki Mieczysław Bereśniewicz, który do Tallinna wyruszył 13 listopada. Transakcję tę storpedowali Brytyjczycy, którzy woleli widzieć niszczyciele w składzie marynarki wojennej Finlandii. Sami Finowie nie byli jednak zainteresowani zakupem jednostek i pozostały one na razie w Estonii.
Sprzedaż okrętów zaczęto ponownie rozważać po wybuchu wielkiego kryzysu, kiedy koszty ich utrzymania zaczęły być zbyt wysokie dla niewielkiego państwa. Pierwsze rozmowy przeprowadzono z firmą „Ludwig Bing u.Ko” w sierpniu 1931 roku. Cena proponowana przez stronę estońską wynosiła 2 225 000 estońskich koron. Zrezygnowano jednak ze względu na zobowiązania sojusznicze wobec Finlandii, których dotrzymać chciał Herman von Salza. Jedyną możliwością niepomniejszania sojuszniczego potencjału minowego była sprzedaż niszczycieli Finom. Estończycy złożyli im ofertę sprzedaży opiewającą na 1,55 milionów estońskich koron. Finowie byli zainteresowani zakupem, brakowało im bowiem jednostek tej klasy, musieli jednak dać odpowiedź odmowną. Przyczyną był zły stan gospodarki państwa, zaś niewielkie posiadane środki zdecydowano się przeznaczyć na rozbudowę sił powietrznych i lądowych.
Nowi chętni do nabycia okrętów pojawili się w pierwszych miesiącach 1933 roku. Zainteresowanie zakupem wykazały Kolumbia i Peru. Państwa te prowadziły ze sobą wojnę o Leticię – terytorium położone nad Amazonką. Oba państwa pragnęły powiększyć swoje marynarki wojenne, czego jako pierwsza próbowała dokonać Kolumbia. Korzystając z pośrednictwa francuskiego przedsiębiorstwa Aleksandra Kliagina prowadzili oni rozmowy z wieloma europejskimi państwami. O kontaktach z Estończykami doniosła Peruwiańczykom siatka wywiadowcza. W tej sytuacji prezydent Peru Sánchez Cerro nalegał na zakupienie estońskich jednostek, zanim zrobią to Kolumbijczycy. Wstępne rozmowy z Estonią prowadzone były w Brazylii.
Estończycy zdecydowali się na sprzedaż okrętów 5 kwietnia, co też zostało oficjalnie ogłoszone 11 kwietnia 1933 roku. Według komunikatu ministerstwa obrony okręty miały zostać sprzedane na złom za około 50 000 estońskich koron.
Do Estonii zaczęły wpływać liczne oferty zakupu Nowików. Aby nie drażnić Wielkiej Brytanii odrzucono ofertę Republiki Chińskiej, zaś po zweryfikowaniu pozostałych propozycji negocjacje podjęto z pośrednikami Kolumbii i Peru. Ze strony Aleksandra Kliagina rozmowy prowadził W. Gubin. Peruwiańczyków reprezentowała prowadząca już wcześniej pertraktacje z Estonią hamburska firma „Ludwig Bing u.Ko”, z upoważnienia której rozmowy prowadził Dmitrij Lebiediew – były generał carskiej armii i wykładowca tallińskiej szkoły wojskowej. Ze strony estońskiej transakcję negocjował minister obrony August Kerem oraz szef sztabu generalnego Juhan Tõrvand.
Pierwsza oferta Gubina złożona 4 lutego 1933 roku opiewała na kwotę 400 000 dolarów amerykańskich (około 1 492 000 estońskich koron po ówczesnym kursie). Lebiediew zaproponował 375 000 dolarów. W celu określenia dokładnej wartości okrętów Estończycy powołali komisję pod przewodnictwem Paula Gerretsa. W jej skład weszli komandor Wasilij Marson, komandor podporucznik N. Link i kapitan marynarki Johannes Santpank. Rezultatem prac komisji było przedstawione 5 maja zestawienie:
Mimo, iż suma proponowana przez stronę kolumbijską była wyższa, negocjatorzy estońscy skłaniali się do dokonania transakcji z Peruwiańczykami. Uznano, iż propozycja Gubina nie ma pokrycia w rzeczywistości, a jest jedynie fortelem mającym na celu przeszkodzenie Peruwiańczykom we wzmocnieniu ich marynarki wojennej. Konkurencyjna oferta posłużyła jednak do wynegocjowania wyższej ceny za sprzedawane okręty. Kwotę zwiększono początkowo do 387 000 dolarów, zaś w odpowiedzi na kontrpropozycję Gubina opiewającą na 500 000 dolarów została ona ostatecznie podniesiona do 410 000 dolarów amerykańskich. Decyzja o sprzedaży niszczycieli została zatwierdzona przez ministerstwo obrony 29 czerwca. Sfinalizowanie transakcji odbyło się 30 lipca 1933 roku. Wtedy to Estończycy otrzymali sumę 210 000 funtów szterlingów, zaś okręty znalazły się oficjalnie na liście jednostek marynarki wojennej Peru. „Lennuk” otrzymał nazwę „Almirante Guise”, zaś „Wambolę” przemianowano na „Almirante Villar”.
Estończycy poznali pierwsze szczegóły umowy 9 lipca, gdy gazety estońskie podały informacje o sprzedaży okrętów za 2 500 000 koron estońskich. Kwota ta wywołała oburzenie w społeczeństwie, temat podjęła też opozycja, która żądała dwukrotnego podniesienia kwoty transakcji. Śledztwo wszczęła też wojskowa prokuratura. Mimo iż dochodzenia nie wykazały nieprawidłowości, sprawa ciągle wywoływała wzburzenie opinii publicznej. Transakcja wywołała ostre spory podczas debaty parlamentarnej 19 grudnia. W roku 1934 kontrowersje w tej sprawie jeszcze się powiększyły. Włoski dziennik Il Popolo d'Italia zamieścił informacje na temat transakcji, według których pośrednicząca firma „Ludwig Bing u.Ko” zarobiła na transakcji 340 000 dolarów amerykańskich. Gdy tylko wiadomość ta dotarła do Estonii, przedstawiciel pośredników, Dmitrij Lebiediew uciekł z kraju, został jednak szybko zatrzymany w Rydze za sprawą estońskiej policji. Prowadzący negocjacje generał Juhan Tõrvand utracił w lutym stanowisko w sztabie generalnym, zaś 7 marca, po dotyczącej sprawy debacie parlamentarnej został usunięty z wojska. Został też, wraz z drugim negocjatorem Augustem Keremem, oskarżony o korupcję. Sprawa ciągnęła się wiele miesięcy, jednak 9 grudnia 1934 roku obaj zostali uniewinnieni. Pewne kontrowersje zakup przez pośredników wywołał również w Peru. Szczególnie sprawę sprzedaży okrętów wykorzystali działacze ruchu wabsów, krytykujący na jej przykładzie korupcję systemu parlamentarnego. Afera ta ułatwiła w pewnym stopniu zwycięstwo propozycji zmian konstytucyjnych, która na ich wniosek rozpatrywana była w referendum październikowym 1933 roku.
Estończycy pozyskane środki zainwestowali w dwa okręty podwodne – przyszły typ Kalev. Stały się one nowymi obiektami dumy narodowej, wypełniając tym samym lukę po sprzedanych niszczycielach.
Kolumbia nie pozostała w tyle za marynarką Peru – zakupiła od Portugalii dwa niszczyciele typu Vouga: „Caldas” i „Antioquia”. Aby zapobiec dotarciu jednostek do brzegów kolumbijskich planowano początkowo wysłać nowe jednostki do patrolowania Morza Karaibskiego z francuskich lub brytyjskich baz zaopatrzeniowych. Planu tego jednak nie zrealizowano.
Samo przeprowadzenie zakupionych Nowików do Ameryki Południowej nie było prostym przedsięwzięciem. Misję tą powierzono komandorowi Tomaso Pisarro, który stanął na czele Zgrupowania Niszczycieli. Do związku tego, oprócz „Almirante Villar” i „Almirante Guise”, dołączył zbiornikowiec „Pariñas”, który miał dowieźć do Estonii załogę i zapasy dla niszczycieli. Szkieletowe załogi dla okrętów sformowano już 3 lipca. „Pariñas” wyruszył z Callao 8 lipca 1933 roku, zaś do portu w Tallinnie dotarł 20 sierpnia. Na jego pokładzie przybyło 14 oficerów i 60 marynarzy. Do tego czasu dokonano przeglądu niszczycieli, a już po przybyciu załogi, 22 sierpnia, przeprowadzono próby jednostek. „Almirante Villar” pokonał w obie strony trasę Tallinn–Paldiski rozwijając maksymalnie prędkość 30,1 węzła. W czasie prób zginął jeden z marynarzy, który utonął po wypadnięciu za burtę. Oficjalne przekazanie okrętów odbyło się 23 sierpnia o godzinie 19:45, zaś podniesienie bandery 24 sierpnia. Okręty miały odbyć podróż do Wielkiej Brytanii z mieszanymi załogami (ze strony estońskiej dołączyło 2 oficerów i 28 marynarzy), dzięki czemu Peruwiańczycy mogli na bieżąco poznawać funkcjonowanie okrętów. Naukę utrudniała bariera językowa – nawet Georgij Miagede, tłumacz wydelegowany przez stronę estońską znał tylko język portugalski.
Okręty, żegnane przez publiczność, opuściły Tallinn 2 września o godzinie 16:00. Przeszły przez Kanał Kiloński i dotarły do angielskiego Gravesend 6 września. Tam swoją podróż zakończyli Estończycy, a ich miejsce zajęli Peruwiańczycy przywiezieni tydzień wcześniej przez transportowiec „Rimac”. Okręty wyruszyły w dalszą drogę 24 września. Sztorm w Zatoce Biskajskiej spowodował awarię w siłowni „Almirante Villar”. Sytuację wykorzystano do przeprowadzenia pokazowego remontu, który wykonano w hiszpańskim porcie Ferrol. Okręty osiągnęły Santa Cruz de Tenerife 17 października, zaś po dotarciu do São Vicente zespół otrzymał nowe wytyczne. Zamiast na peruwiańskie wybrzeże, okręty miały udać się do Iquitos, aby wesprzeć operującą tam kanonierkę „Lima” i torpedowiec „Tennente Rodriguez”. W trakcie rejsu do brazylijskiego Belém odnaleziono na jednostkach sześciu nielegalnych pasażerów, których wysadzono po dotarciu do portu 9 listopada. W rejs w górę Amazonki okręty wyruszyły 21 grudnia wraz z parowcem „Perene”, zaś swój punkt docelowy osiągnęły 3 stycznia 1934 roku. W tym czasie trwały już rokowania pokojowe pomiędzy Peru a Kolumbią, które zakończyły się 24 maja przekazaniem Leticii pod mandat Ligi Narodów. W tych okolicznościach niszczyciele mogły udać się do głównego peruwiańskiego portu – Callao. Okręty wyruszyły do Belém, stamtąd skierowały się do Port-of-Spain, a następnie do Fort-de-France, gdzie przeszły remont podwodnej części kadłuba. Zespół przepłynął Kanał Panamski, 2 lipca uzupełnił paliwo w Talara, by 3 dni później zakończyć swoją podróż w punkcie docelowym. Podczas rejsu ujawnił się główny problem niszczycieli – brak komory chłodzącej i słaba wentylacja, które nie przeszkadzały w pierwotnych warunkach klimatycznych służby – ale ogólna opinia o nowych nabytkach była pozytywna.
W 1935 roku, między styczniem a marcem, zespół okrętów w składzie „Almirante Guise”, „Almirante Villar”, „Almirante Grau”, „Rimac”, „R-3” i „R-4” odwiedził 9 peruwiańskich portów. W 1936 roku niszczyciele wraz z „Almirante Grau” i „Pariñas” przeszły remont w Panamie. W 1937 roku wykonano rejs szkoleniowy do chilijskiego Talcahuano, gdzie dokonano konserwacji podwodnej części kadłuba. W roku 1938 aktywność niszczycieli ograniczyła się do rejsu do Talara, odbytego w ciągu pierwszych dwóch miesięcy. W 1940 Nowiki, razem z „Almirante Grau” i „Coronelem Bolognesim”, odwiedziły 10 peruwiańskich portów. Przez większość tych lat okręty uczestniczyły w ćwiczeniach strzeleckich, które najczęściej odbywały się w Zatoce Guayaquil.
W 1941 roku Peru znalazło się w stanie wojny z Ekwadorem. Ze względu na znaczną przewagę nad marynarką wojenną przeciwnika, dowództwo peruwiańskie postanowiło aktywnie wykorzystać posiadane okręty. „Almirante Villar” stoczył 25 lipca nierozstrzygniętą potyczkę z ekwadorską kanonierką „Abdon Calderon” w okolicach północnego krańca Archipelagu Jambelí. Następnego dnia w ten rejon został wysłany „Almirante Guise”, miał on wykonać ostrzał miejscowości Puerto Bolivar, co też uczynił 27 lipca rano. Pomiędzy 30 lipca a 18 września 1941 roku niszczyciel uczestniczył wraz z innymi peruwiańskimi okrętami w patrolach przygranicznych wód od Talara na południu, do północnego krańca Archipelagu Jambelí. Udział w kampanii „Almirante Guise” zakończył pod koniec września, do Callao powrócił 30 września.
Ponieważ Peru wypowiedziało wojnę państwom Osi, marynarka wojenna otrzymała zadanie patrolowania północnego wybrzeża państwa. Uczestniczył w nim również „Almirante Guise”, który został pomalowany dwoma odcieniami szarej farby, co miało wywoływać wrażenie większych rozmiarów jednostki. W 1944 roku zadanie to przejęły ścigacze okrętów podwodnych sprowadzone ze Stanów Zjednoczonych, co pozwoliło na istotne zmniejszenie kosztów operacji.
W 1945 roku „Almirante Guise” przeszedł pomyślnie dwa przeglądy, jednak już w 1947 roku wymontowano z niego uzbrojenie i pozostałe wyposażenie. W maju 1949 roku został zakwalifikowany jako nieprzydatny, po czym jego kadłub sprzedano na złom za 225 000 soli. Rozbiórkę okrętu częściowo wykonano na wyspie San Lorenzo, po czym jego resztki zatopiono. Zostały one podniesione z dna w 1959 roku i odstawione na złom przez holownik „Selendon”.
Władze Estońskiej SRR 11 grudnia 1940 roku zdecydowały się upamiętnić członków załóg „Spartaka” i „Awtroiła” rozstrzelanych przez Estończyków na wyspie Naissaar. Wspominać miał ich napis na pomniku:
Szczątki marynarzy zostały ekshumowane i przeniesione do Tallinna, gdzie uroczyście ich pochowano. W rzeczywistości Estończycy zabili 27 marynarzy, w związku z czym część trumien wypełniono w zastępstwie drewnem.
Hartmut Ehlers. Marynarka Wojenna i Paramilitarne Siły Morskie Estonii 1918-1940. „Okręty Wojenne”, s. 46–50, 2012. Tarnowskie Góry: Wydawnictwo „Okręty Wojenne”. ISSN 1231-014X. 1/2012 (111) (pol.). 
Jan Bartelski. Jak szwedzki admirał został admirałem peruwiańskim. „Okręty Wojenne”, s. 20–21, 2006. Tarnowskie Góry: Wydawnictwo „Okręty Wojenne”. ISSN 1231-014X. Nr 76 (2/2006) (pol.). 
Jan Lewandowski: Estonia. Warszawa: Wydawnictwo TRIO, 2001, seria: Historia Państw Świata w XX Wieku. ISBN 83-88542-04-4. (pol.)
Leonid G. Baszkirow, Andres Waldre, Nikołaj W. Mitiuckow, John A. Rodriges. Niszczyciele Spartak i Awtroił cz. I. „Okręty Wojenne”, s. 26–35, 2002. Tarnowskie Góry: Wydawnictwo „Okręty Wojenne”. ISSN 1231-014X. Nr 51 (1/2002) (pol.). 
Leonid G. Baszkirow, Andres Waldre, Nikołaj W. Mitiuckow, John A. Rodriges. Niszczyciele Spartak i Awtroił cz. II. „Okręty Wojenne”, s. 16–20, 2002. Tarnowskie Góry: Wydawnictwo „Okręty Wojenne”. ISSN 1231-014X. Nr 52 (2/2002) (pol.). 
Leonid G. Baszkirow, Andres Waldre, Nikołaj W. Mitiuckow, John A. Rodriges. Niszczyciele Spartak i Awtroił cz. III. „Okręty Wojenne”, s. 18–26, 2002. Tarnowskie Góry: Wydawnictwo „Okręty Wojenne”. ISSN 1231-014X. Nr 53 (3/2002) (pol.). 
Leonid G. Baszkirow, Andres Waldre, Nikołaj W. Mitiuckow, John A. Rodriges. Niszczyciele Spartak i Awtroił cz. IV. „Okręty Wojenne”, s. 24–28, 2002. Tarnowskie Góry: Wydawnictwo „Okręty Wojenne”. ISSN 1231-014X. Nr 54 (4/2002) (pol.). 
Leonid G. Baszkirow, Andres Waldre, Nikołaj W. Mitiuckow, John A. Rodrigez. Niszczyciele Spartak i Awtroił cz. V. „Okręty Wojenne”, s. 14–23, 2002. Tarnowskie Góry: Wydawnictwo „Okręty Wojenne”. ISSN 1231-014X. Nr 55 (5/2002) (pol.). 
А. А. Чернышов: «Новики». Лучшие эсминцы Российского Императорского флота. Moskwa: Коллекция, Яуза, ЭКСМО, 2007, s. 53–57, seria: Арсенал-Коллекция. ISBN 978-5-699-23164-5. (ros.)
А. Б. Широкорад. Корабельная артиллерия Российского флота 1867–1922 гг.. „Морская коллекция”, s. 9–10, 1997. Moskwa: Моделист-конструктор. Nr 2 (14) (ros.). 
John Campbell: Naval weapons of World War Two. Annapolis: Naval Institute Press, 1985, s. 362–363. ISBN 0-87021-459-4. (ang.)
Praca zbiorowa: Морская артиллерия отечественного военно-морского флота. Petersburg: Лель, 1995, s. 18–21. ISBN 5-86761-003-X. (ros.)
Edmund Kosiarz: Pierwsza wojna światowa na Bałtyku. Gdańsk: Wydawnictwo Morskie, 1979, seria: Historia morska. ISBN 83-215-3234-9. (pol.)
Tomasz Paluszyński: Walka o niepodległość Estonii 1914–1920. Poznań: Wyższa Szkoła Języków Obcych w Poznaniu, 2007. ISBN 978-83-60241-01-1. (pol.)
Piotr Łossowski: Kraje bałtyckie na drodze od demokracji parlamentarnej do dyktatury (1918–1934). Wrocław: Zakład Narodowy im. Ossolińskich – Wydawnictwo, 1972. (pol.)
Tadeusz Zubiński: Mitologia estońska i liwska. Sandomierz: Armoryka, 2011. ISBN 978-83-62661-11-4. (pol.)
Azerbejdżan uczestniczy w Konkursie Piosenki Eurowizji w 2008. Od czasu debiutu konkursem w kraju zajmuje się azerska telewizja publiczna İctimai TV (İTV).
W latach 2008–2010 reprezentanci wybierani byli podczas krajowego festiwalu Land of Fire, od 2011 do 2013 – podczas eurowizyjnych selekcji Milli seçim turu. Natomiast w 2014 podczas Talent Show Böyük Səhnə. Od 2015 reprezentant kraju jest wybierany wewnętrznie.
Azerbejdżan wygrał finał 56. Konkursu Piosenki Eurowizji w 2011, a do 2013 rokrocznie plasował się w pierwszej „dziesiątce” finałowej klasyfikacji. Do 2018 reprezentanci kraju za każdym razem zdobywali awans do finału konkursu, a jedyną wykonawczynią, która nie zakwalifikowała się do stawki finałowej, była Aisel, uczestniczka konkursu w 2018.
Azerska telewizja İctimai TV (İTV) została członkiem Europejskiej Unii Nadawców (EBU) podczas 58. Rady Generalnej zorganizowanej w Stambule latem 2007. W listopadzie stacja potwierdziła debiut w 53. Konkursu Piosenki Eurowizji. 2 lutego 2008 w Heydər Əliyev adına İdman Kompleksi odbyły się krajowe selekcje Land of Fire 2008, których organizatorami był azerski nadawca, Luxen Ltd. oraz EuroMedia Company. W eliminacjach wzięło udział trzech uczestników, którzy wykonali po dwa utwory: zespół Unformal („La La La” i „Little Muse”), Aynur İsgəndərli („Swear That You Will Stay”, „Rhythm of Fire”) oraz Elnur Hüseynov („If You’re Never Back”, „Day After Day” w duecie z Samirem Cavadzadəm). Zwycięzcę wybrała trzynastoosobowa komisja sędziowska. Konkurs wygrali Elnur i Samir z piosenką „Day After Day”. W trakcie narodowego finału wystąpiły trzy zwyciężczynie poprzednich Konkursów Piosenki Eurowizji: Sertab Erener (2003), Rusłana (2004) i Marija Šerifović (2007).
Na początku kwietnia w Modern World Studios w Londynie reprezentanci nagrali nową wersję konkursowej piosenki. Przed konkursem rozpoczęli trasę promocyjną po Europie, w ramach której wystąpili w Andorze, Grecji, Łotwie i Ukrainie. W tym czasie odbyły się też pierwsze próby do występu eurowizyjnego oraz impreza Day After Day Party zorganizowana przez azerską delegację w Studenckim Centrum Kultury w Belgradzie.
20 maja Elnur i Samir wystąpili jako siódmi w kolejności w pierwszym półfinale Konkursu Piosenki Eurowizji. Podobnie jak w oficjalnym teledysku do utworu, odegrali postać anioła i demona. W trakcie prezentacji na scenie tańczyło dwóch tancerzy z grupy baletowej A6, którzy nałożyli białe anielskie skrzydła. Dzięki zajęciu szóstego miejsca w półfinale awansowali do finału rozgrywanego 24 maja. Zdobyli w nim 132 punkty, zajmując ósme miejsce.
W 2009 azerska telewizja ogłosiła, że reprezentant na 54. Konkurs Piosenki Eurowizji organizowany w Moskwie będzie wybrany wewnętrznie przez siedmioosobową komisję sędziowską. Wybór padł na wokalistkę AySel. Do 1 lutego do redakcji krajowego nadawcy napłynęło 30 propozycji piosenek, spośród których wybrano jedną – utwór „Always”, który został napisany przez persko–szwedzkiego muzyka, Arasha. Kompozycję zachowaną w stylu szwedzkiego popu z tradycyjnymi azerskimi brzmieniami otwiera dźwięk perskiego taru. 12 lutego ogłoszono, że na konkurs pojedzie zarówno piosenkarka, jak i autor utworu.
Podczas jednej z prób w Sportowym Kompleksie „Olimpijskij” w Moskwie reprezentantów odwiedził ówczesny premier Rosji, Władimir Putin. 14 maja duet wystąpił w drugim półfinale konkursu i z drugiego miejsca (180 punktów) awansował do finału rozgrywanego 16 maja. Wystąpili w nim jako jedenaści w kolejności i zajęli trzecie miejsce po zdobyciu 207 punktów, w tym m.in. maksymalnej liczby dwunastu punktów od Turcji.
Na początku stycznia ogłoszono szczegóły azerskich eliminacji do 55. Konkursu Piosenki Eurowizji oraz półfinalistów selekcji. 2 marca 2010 w półfinale selekcji w Buta Palace w Baku wystąpili: Azad Şabanov („Smile”), grupa Milk $ Kisses („I Am on Fire”), Məryəm Şabanova („I’ve Had Enough”), Safura („Söz ver”), Elli Miçiyeva („Up, Up”) i Ülviyyə Rəhimova („In Love”). Do finału eliminacji, który odbył się 1 marca, awansowali: Milk & Kisses, Məryəm Şabanova oraz Safura. Każdy z z nich wykonał trzy spośród czterech propozycji: „Drip Drop” (autorstwa Stefana Örna i Sandry Bjurman), „Under My Skin” (Stefan Örn, Phil Anquetil), „Soulless” (Anders Lundström) oraz „Cancelled” (Stefan Örn, Negin, Random). Siedmioosobowa komisja sędziowska (w składzie İsmayıl Ömərov, Fərhad Bədəlbəyli, İbrahim Quliyev, Lalə Kazımova, Murad Adıgözəlzadə, Mənzər Nurəliyeva i Fərhad Hacıyev) zdecydowała, że reprezentantką kraju będzie Safura. 18 marca zdecydowano, że wystąpi w konkursie z utworem „Drip Drop”.
Niedługo po narodowym finale reprezentantka rozpoczęła próby eurowizyjne. Choreografię do jej występu ułożył JaQuel Knight. W maju opublikowano bałkańską wersję językową utworu, którą współtworzył Željko Joksimović, która szybko zasłynęła w Europie. W tym samym czasie Safura rozpoczęła trasę promocyjną po Niemczech, Holandii, Grecji, Szwajcarii, Belgii, Polski, Rosji, Ukrainie i Szwecji.
27 maja Safura wystąpiła jako siódma w kolejności w drugim półfinale konkursu. Po zdbyociu 113 punktów z drugiego miejsca do finału rozgrywanego 29 maja. Wystąpiła w nim z pierwszym numerem startowym i piąte miejsce po zdobyciu 145 punktów, w tym m.in. maksymalnych not z Bułgarii, Malty, Turcji i Ukrainy.
15 listopada 2010 rozpoczął się pierwszy z siedmiu półfinałów preselekcji do 56. Konkursu Piosenki Eurowizji, w których łącznie wystąpiło 77 uczestników. W każdej z rund wzięło udział jedenastu kandydatów. Ostatecznie w finale eliminacji wystąpiła piątka wokalistów: İlhamə Qasımova, İlqarə İbrahimova, Aynişan Quliyeva, Eldar Qasımov i Nigar Camal. 11 marca 2011 podczas finału azerskich selekcji ogłoszono, że reprezentantami Azerbejdżanu w konkursie będzie duet Eldar Qasımov i Nigar Camal. Eldar wystąpił w szóstym półfinale z utworem „Just the Way You Lie”, a Nigar – w siódmym z piosenką „Düm Tek Tek” Hadise. W rundzie finałowej Eldar zaśpiewał „Je t’aime”, a Nigar – „Cry Me a River”. Ich eurowizyjną piosenką został utwór „Running Scared”.
10 maja wystąpili w pierwszym półfinale Konkursu Piosenki Eurowizji jako przedostatni, osiemnaści w kolejności i z drugiego miejsca (122 punkty) awansowali do finału rozgrywanego 14 maja. Wystąpili w nim z 19. numerem startowym i zajęli pierwsze miejsce, zdobywszy 221 punktów.
Dzięki zwycięstwu Ell i Nikki w 2011, 57. Konkurs Piosenki Eurowizji odbył się w Baku, w specjalnie na tę okazję wybudowanym – Bakı Kristal Zalı. Od 15 do 25 października można było zgłaszać się do udziału w krajowych selekcjach Milli seçim turu. Łącznie do siedziby telewizji İctimai TV przesłano 119 kandydatur. Podczas specjalnych przesłuchań, które odbyły się 3, 5 i 7 listopada, każdy z nich musiał zaprezentować swoje zdolności wokalne, wykonując dwie piosenki. Ostatecznie trzyosobowa komisja (Zəhra Bədəlbəyli, Tünzalə Ağayeva i Natavan Şeyxova) wyselekcjonowała 72 półfinalistów.
W każdym z dziewięciu półfinałów wzięło udział ośmiu wokalistów. Zwycięzcami kolejnych rund Milli seçim turu zostali: Orxan Kərimli, Məryəm Sadıqova, Xəyyam Mustafazadə, Fəqan Səfərov, Elton İbrahimov, Adil Baxışlı, Səbinə Babayeva i Arzu İsmayılova. 12 lutego w Heydər Əliyev Sarayı zorganizowano finał selekcji, w których udział wzięło pięciu finalistów. Trzech zwycięzców półfinałów wyeliminowano. Reprezentantką kraju została Sabina Babayeva, której eurowizyjny utwór „When the Music Dies” zaprezentowano 17 marca.
W maju reprezentantka rozpoczęła trasę promocyjną, wystąpiła na koncertach w Wielkiej Brytanii, Holandii, Belgii i Malcie.Jako reprezentantka gospodarzy miała zapewnione miejsce w finale widowiska, 26 maja wystąpiła w finale Konkursu Piosenki Eurowizji z 13. numerem startowym. Prezentacji towarzyszyły ogniste wizualizacje, które sprawiały, że na sukni piosenkarki pojawił się efekty płomieni ognia. Ostatecznie zdobyła 150 punktów, które przełożyły się na zajęcie czwartego miejsca. 
Azerska telewizja potwierdziła udział w 58. Konkursie Piosenki Eurowizji w Malmö. Do udziału w selekcjach Milli seçim turu zgłosiło się 128 uczestników, spośród których wybrano najlepsze 100 propozycji. Do półfinałów zakwalifikowano 79 artystów. 14 marca odbył się finał krajowych eliminacji, do których zakwalifikowano dziesięciu kandydatów; w finale wystąpili: Leyla Qafari (z utworem „Pride”), Vüqar Muradov („Baby Baby”), Valeriya Hüseynzadə („If This Is Love”), Leyla Əliyeva („Welcome to the Sun”), Fərəh Hadıyeva („We Are One”), Nigar Hüseynova („I Still Believe”), Vlada Axundova („Big Time”), Rəvanə Əliyeva („Lovely King”), Aysel Babayeva („Sleazy Mo”) i Fərid Məmmədov („Hold Me”). Finał eliminacji wygrał Fərid Məmmədov z piosenką „Hold Me”.
16 maja reprezentant wystąpił jako czwarty w drugim półfinale konkursu i z pierwszego miejsca (139 punktów) awansował do finału rozgrywanego 18 maja. Wystąpił w nim jako dwudziesty w kolejności i zdobył 234 punkty, które pozwoliły na zajęcie wysokiego, drugiego miejsca. Podczas występów na scenie stało szklane podium, na którym reprezentant rozpoczął śpiewać. Pomysłodawcą prezentacji był Fokas Ewangelinos.
Pod koniec listopada 2013 krajowy nadawca potwierdził udział w 59. Konkursie Piosenki Eurowizji w Kopenhadze. Reprezentantem kraju został zwycięzca muzycznego talent-show Böyük Səhnə, który ostatecznie wygrała Dilarə Kazımova. Jej konkursową piosenką został utwór „Start a Fire”.
6 maja wystąpiła jako ósma w kolejności w pierwszym półfinale konkursu i z dziewiątego miejsca zakwalifikowała się do finału rozgrywanego 10 maja. Zajęła w nim 22. miejsce na 26. uczestników.
W sierpniu 2014 azerski nadawca publiczny potwierdził udział w 60. Konkursie Piosenki Eurowizji w Wiedniu. W marcu 2015 telewizja ogłosiła, że reprezentantem kraju będzie Elnur Hüseynov z piosenką „Hour of the Wolf”.
21 maja wystąpił jako trzynasty w kolejności podczas drugiego półfinału i z dziesiątego miejsca zakwalifikował się do sobotniego finału. Wystąpił w nim jako dwudziesty czwarty w kolejności i zajął dwunaste miejsce z 49 punktami na koncie.
W połowie września 2015 krajowy nadawca wyraziła chęć udziału w 61. Konkursie Piosenki Eurowizji organizowanym w Sztokholmie. Pod koniec stycznia 2016 potwierdził, że reprezentant kraju zostanie wybrany wewnętrznie. Zgłoszenia dla zainteresowanych udziałem wykonawców trwały od 29 stycznia do 10 lutego. 10 marca ogłoszono, że kraj reprezentować w konkursie będzie Səmra Rəhimli. Trzy dni później premierę miała jej konkursowa piosenka – „Miracle”.
10 maja reprezentantka wystąpiła w pierwszym półfinale konkursu i z szóstego miejsca zakwalifikowała się do finału rozgrywanego 14 maja. Zajęła w nim 17. miejsce po zdobyciu 117 punktów, w tym 44 pkt. od jury (19. miejsce) i 73 punktów od telewidzów (12. miejsce).
We wrześniu 2016 azerska telewizja potwierdziła udział w 62. Konkursie Piosenki Eurowizji w Kijowie. W grudniu ogłoszono, że reprezentantką kraju będzie, wybrana wewnętrznie przez telewizję, Diana „Dihaj” Hacıyeva, która wystąpiła jako chórzystka podczas występu Səmry Rəhimli w konkursie w 2016. W marcu 2017 premierę miała jej konkursowa piosenka – „Skeletons”.
11 maja reprezentantka wystąpiła jako ósma w kolejności w pierwszym półfinale konkursu i z ósmego miejsca awansowała do finału rozgrywanego 13 maja. Zaprezentowała się w nim z dwunastym numerem startowym i zajęła czternaste miejsce po zdobyciu 120 punktów w tym 42 punkty od telewidzów (11. miejsce) i 78 pkt od jurorów (12. miejsce).
W sierpniu 2017 azerski nadawca potwierdził udział w 63. Konkursie Piosenki Eurowizji w Lizbonie. 8 listopada ogłoszono, że kraj będzie reprezentować, wybrana wewnętrznie przez telewizję, Aysel Məmmədova. W marcu 2018 premierę miała jej konkursowa piosenka „X My Heart”.
8 maja wystąpiła jako pierwsza w kolejności w pierwszym koncercie półfinałowym i zajęła jedenaste miejsce, nie zakwalifikując się do finału. Została tym samym pierwszą reprezentantką w historii udziału kraju w konkursie, która nie awansowała do stawki finałowej.Zajmując tym samym najgorsze miejsce w historii udziału Azerbejdżanu w konkursie.
Azerbejdżan uczestniczy w Konkursie Piosenki Eurowizji od 2008. Poniższa tabela uwzględnia nazwiska wszystkich azerskich reprezentantów, tytuły konkursowych piosenek oraz wyniki w poszczególnych latach:
Poniższe tabele pokazują, którym krajom Azerbejdżan przyznaje w finale najwięcej punktów oraz od których państw azerscy reprezentanci otrzymują najwyższe noty.
Azerbejdżan był gospodarzem Konkursu Piosenki Eurowizji w 2012, który odbył się w Bakı Kristal Zalı w Baku.
Nagrody im. Marcela Bezençona – trofea dla najlepszych konkurencyjnych piosenek w finale, które zostały po raz pierwszy rozdane podczas 47. Konkursu Piosenki Eurowizji zorganizowanego w Tallinnie w Estonii. Pomysłodawcami nagrody są: Christer Björkman (reprezentant Szwecji w 1992 roku, obecny Szef Delegacji Szwecji) oraz Richard Herrey (członek szwedzkiego zespołu Herreys, który wygrał Konkurs Piosenki Eurowizji 1984). Statuetka nosi nazwisko twórcy Konkursu Piosenki Eurowizji – Marcela Bezençona.
Nagroda Kompozytorska (zwycięzcę wybierają kompozytorzy biorący udział w konkursie)Spis poniżej uwzględnia azerskich zdobywców Nagrody im. Marcela Bezençona:
Spis poniżej przedstawia wszystkich azerskich komentatorów konkursu oraz krajowych sekretarzy podających punkty w finale.

Azulejo – cienkie ceramiczne płytki, najczęściej kwadratowe, pokryte nieprzepuszczalnym i błyszczącym szkliwem. Powierzchnia azulejo jest jedno lub wielokolorowa, gładka lub z fakturą. Płytek azulejo używano jako elementów mozaik składających się z wielu, czasem ponad kilku tysięcy elementów, pokrywających całe ściany, oraz jako oddzielnych kompozycji dekoracyjnych.
Motywy wykonywane z azulejo miały postać scen historycznych, mitologicznych, ikonografii religijnej, oraz całej gamy elementów dekoracyjnych zarówno geometrycznych, jak i roślinnych. Mozaiki bardzo często pokrywały całe ściany i podłogi w pałacach, ogrodach, kościołach, klasztorach, a także mieszkaniach czy miejscach użyteczności publicznej.
Płytki azulejo o bardzo różnych kształtach i kolorystyce stały się najbardziej charakterystycznym środkiem wyrazu i najbardziej ekspresyjnym rodzajem sztuki, głównie portugalskiej, rozwijanym i używanym przez ponad pięćset lat, ale także sztuki hiszpańskiej, choć w mniejszym stopniu. Azulejo stały się czymś więcej niż tylko atrakcyjnym elementem dekoracyjnym. Wykonane z taniego materiału płytki stanowiły najlepszy sposób na podniesienie estetyki budynków, a także nadanie im niepowtarzalnego wyglądu, a przede wszystkim zapewnienia higieny wnętrz.
Obecnie ze względu na dekoracyjne własności i odporność na wodę, płytki azulejo stosuje się do wykładania ścian kuchni, łazienek, oraz innych pomieszczeń narażonych na wilgoć.
Technika produkcji azulejo została opracowana i wprowadzona na Półwysep Iberyjski przez Maurów. Początkowo mozaiki przedstawiały wzory geometryczne, ale po upowszechnieniu się tej techniki w Hiszpanii także motywy roślinne, a celem ich układania była chęć ożywienia i urozmaicenia monotonnych powierzchni nazywana horror vacui – wstrętem do pustki.
Technika pokrywania płytek trwałym i jednorodnym szkliwem polegała na powlekaniu ich płynną zawiesiną tlenków metali. W celu uzyskania różnych barw szkliwa stosowano tlenki kobaltu dla barwy niebieskiej, miedzi dla zielonej, manganu dla brązowej i czarnej, żelaza dla żółtej i cyny dla białej. W celu nałożenia drugiej warstwy szkliwa układano płytki poziomo na specjalnych stojakach i wypalano. Gotowe azulejo posiadały trzy charakterystyczne punkty powstałe w miejscach podparcia płytek, które są obecnie jednym z kryteriów oceniania ich autentyczności.
Początkowo płytki nie miały określonych rozmiarów, ale od XVI do XIX wieku głównie ze względu na wzrost produkcji, znormalizowano rozmiary hiszpańskich i portugalskich płytek, nadając im formę kwadratów o boku od 13,5 do 14,5 cm.
Alicatado: technika układania mozaik polegająca na cięciu przy pomocy obcęgów płytek azulejo na kawałki o różnych kształtach i rozmiarach. Każdy kawałek jest w jednym kolorze i tworzy część mniej lub bardziej skomplikowanego wzoru. Technika ta była bardzo popularna w XVI i XVII wieku, ale ze względu na dużą pracochłonność została zastąpiona przez nowocześniejsze techniki.Corda seca: technika, która pierwotnie opracowana w XIV wiecznej Persji skąd przywędrowała na Półwysep Iberyjski na przełomie XV i XVI wieku polegała na malowaniu płytek na więcej niż jeden kolor. Aby kolory na płytce nie zlewały się podczas malowania i wypalania, barwniki były rozpuszczane nie w wodzie, ale w mieszaninie manganu, oleju lnianego i innych tłuszczów.
Aresta (lub Cuenca): technika polegająca na odciskaniu metalowym lub drewnianym stemplem, kształtów w mokrej glinie, z której wytwarzano płytki, w celu odseparowania kolorów i przeciwdziałania mieszaniu się barwników. Odciśnięcie kształtów powodowało powstanie ostrych krawędzi (małych ścianek) zapobiegających rozlewaniu się farby. Takie uproszczenie procesu spowodowało spadek cen płytek, oraz dało możliwość tworzenia nowych, bardziej skomplikowanych wzorów. Technika ta była najpopularniejsza w Sewilli i Toledo, dwóch największych centrach produkcji azulejo, a także w Portugalii, gdzie opracowano płytkę z wysokim reliefem (azulejo relevado) i standardowym wzorem winorośli. Bardzo rzadką odmianą azulejo były płytki typu „lustre”, o lustrzanej powierzchni pokrytej srebrem lub brązem, które nanoszono w piecu w trzykrotnie niższej temperaturze niż wypalało się szkliwa.MajolikaWłoska technika, która pojawiła się na Półwyspie Iberyjskim w połowie XVI stulecia. Pochodzenie słowa majolika jest dość niejasne, przypuszcza się jednak, że wywodzi się ono od nazwy wyspy i portu Majorka, dużego eksportera azulejo, lub pojęcia Opera di Mallica, którym od XV wieku określano włoskie towary eksportowane z Malagi. Z kolei używana od XVII wieku nazwa fajans pochodzi od włoskiego miasta Faenza, gdzie pierwszy raz wyprodukowano ten rodzaj ceramiki.Technika wytwarzania majoliki zrewolucjonizowała również produkcję azulejo, pozwalając na łatwiejsze malowanie wprost na szkliwie. Po pierwszym wypalaniu na powierzchnię płytki nakładano bazę emalii w postaci gęstego mlecznobiałego roztworu minerałów i metali (cyny, tlenków ołowiu, piasku kwarcowego, soli i topników), z której powstawała druga warstwa szkliwa. Zastosowanie tlenków cyny pozwalało na uzyskanie półprzezroczystego białego szkliwa, na które nanoszono pigmenty z tlenków metali, pozwalające uzyskać pięć kolorów: kobaltowy niebieski, brązowy zielony, manganowy brunatny, antymonowy żółty i żelazowy czerwony (najtrudniejszy do uzyskania). Rozpuszczone pigmenty bardzo szybko wsiąkały w powierzchnię podczas malowania, co uniemożliwiało późniejsze korygowanie wzoru i zmuszało malującego pracownika do bardzo szybkiego nanoszenia rysunku. Następnie płytki były wypalane w temperaturze co najmniej 850 °C i dopiero po zakończeniu tego procesu ujawniał się kolor naniesionego na nie wzoru.
Półprzemysłowe azulejoW XIX wieku wprowadzono półprzemysłowe techniki produkcji azulejo (opisane poniżej).
Azulejo aerografado (lub zdobienie w trzecim wypalaniu): nanoszenie wzoru przy pomocy aerografu poprzez cynkowy szablon. W portugalskiej Fábrica de Sacavém wykorzystywano tę technikę zdobniczą w epoce Art déco.
Azulejo esgrafitado: technika zdobnicza polegająca na usuwaniu wierzchniej warstwy szkliwa przez wydrapywanie ostrym narzędziem, a następnie wypełnieniu tak powstałego wzoru czarnym bitumem lub białym wapnem.
Azulejo esponjado: nanoszenie barwnika na powierzchnię płytek przy pomocy gąbki lub pędzla, dla uzyskania faktury skały. Technika opracowana w XVIII stuleciu i stosowana głównie na płytkach do pokrywania schodów.
Azulejo estampado: drukowana płytka zdobiona nanoszonymi na powierzchnię szkliwa wzorami lub kalkomanią.
Azulejo estampilhado: zdobienie płytek poprzez odciskanie na nich wzoru przy pomocy rzeźbionego stalowego stempla z farbą.
Decoração ao grande fogo: „dekorowanie w wysokiej temperaturze”, zdobienie szkliwa płytek po pierwszym wypaleniu i powtórne wypalanie w temperaturze 800 °C.
Decoração ao fogo de mufla: „dekorowanie w średniej temperaturze”, nanoszenie wzoru na płytki bez szkliwa lub ze szkliwem i powtórne wypalanie w średniej temperaturze.
Albarrada (od arabskiego słowa albarrello oznaczającego wazę z dwoma uszami lub dzban na wodę): azulejo, które pojawiły się w XVII wieku jako pojedyncze elementy zdobnicze, a od XVIII wieku stosowane jako motywy powtarzalne, przedstawiające najczęściej kwiaty w dzbanach, wazonach, koszach, wazach lub czarach wzbogacone dodatkowymi elementami (sylwetki dzieci, ptaków, delfinów). Ze względu na powtarzalność wzoru stosowano ten typ mozaiki do zdobienia cokołów budynków lub ścian ogrodów, ale także ścian klasztorów i budynków sakralnych. Symboliką wazonu z kwiatami była doskonałość duszy, jak pisał portugalski mnich Juan de la Cruz, kwiaty symbolizują doskonałość duszy, a bukiet kwiatów, doskonałość duchową.
Alminha: panele azulejo o niewielkich rozmiarach lub jako element samodzielny, przedstawiające sceny alegoryczne najczęściej dusze w czyśćcu. Często na płytkach malowano również inicjały P.N. (od Padre Nosso – Ojcze nasz) lub A.V. (od Ave Maria).
Atlante: mozaika w stylu starożytnym przedstawiająca sylwetkę męską, używana w XVII i XVIII wieku zamiast figur na kolumnach.
Azulejo enxaquetado: tworząca szachownicę mozaika składająca się z płytek o kontrastowych kolorach, stosowana w Portugalii od XVI do połowy XVII wieku.
Azulejo de figura avulsa: każda płytka azulejo przedstawiała osobną kompozycję (kwiat, zwierzę itp. lub fragment bardziej skomplikowanej sceny). W Portugalii najczęściej produkowano tego typu płytki w XVIII wieku. Malowany na nich wzór był wyłącznie koloru niebieskiego z ozdobnymi elementami na krawędziach, które pełniły funkcję pewnego rodzaju optycznego łącznika pomiędzy płytkami. Najczęściej układano je w kuchniach i na klatkach schodowych, także w obiektach sakralnych oraz innych budynkach. Azulejo tego typu były popularne w epoce Nowego Państwa (Estado Novo) na początku drugiej połowy XX wieku. Bardziej skomplikowane kompozycje tego typu układano z płytek holenderskich.
Azulejo de padrão: „standardowe azulejo” płytki ułożone w powtarzający się deseń złożony z kwadratów od 2 × 2 do 12 × 12 płytek, które przybierają formę dywanu.
Azulejo de tapete: „azulejo – dywan”, mozaiki układane w bardzo dużej liczby płytek, pokrywające duże powierzchnie. Krawędzie mozaiki często zakańczano fryzami lub kontrastowymi pasami upodabniającymi całą kompozycję do dywanu. Najczęściej wykorzystywano je jako pokrycie ścian kościołów i klasztorów, wplatając w powtarzający się wzór obrazy wotywne przedstawiające sceny z życia świętych lub Chrystusa.
Balaústre: kolumienka używana jako dekoracyjny element balustrad. Mozaiki tego typu układano głównie w XVIII wieku w celu uzyskania efektu przestrzennego.
Barra: „pas” – poziomy lub pionowy pas wykonany z dwóch lub więcej sąsiadujących ze sobą linii płytek azulejo dla uzyskania określonego efektu dekoracyjnego. W tym samym celu stosuje się kompozycję cercadura w postaci pasa z tylko jednej linii azulejo. Z kolei faixa jest pasem z połówek płytek azulejo (o kształcie prostokąta) i była używana jako obramowanie mozaiki.
Cartela: sposób dekoracji, który osiągnął największą popularność w baroku. Przy pomocy tej metody przedstawiano scenę lub konkretny obraz otoczony ramką zdobioną ornamentami roślinnymi, mającą za zadanie optyczne odseparowanie obrazu od otaczających go elementów. Często ramka miała postać tarczy lub zwoju pergaminu.
Figura de convite: „witająca postać” – charakterystyczna w XVIII i XIX wieku mozaika przedstawiająca umieszczaną naprzeciw wejścia domów szlacheckich (na ganku, na podeście schodów) osobę (lokaja, kobietę, wojownika itd.), którą wykonywała zapraszający gest w kierunku mieszkania lub domu. Była symbolem bogactwa, siły i arystokratycznego pochodzenia mieszkańców. Postacie były naturalnej wielkości i układano je od samej podłogi. Mozaiki te pojawiły się po raz pierwszy około 1730 roku i są charakterystycznymi dla sztuki portugalskiej motywami, unikalnymi w skali świata. Inspiracją do ich powstania były prawdopodobnie postacie teatralne, a pierwszym, który stworzył dzieło tego typu, był anonimowy artysta podpisujący się inicjałami P.M.P
Painéis historiados: „panel historyczny”, przedstawiający wydarzenie historyczne, scenę mitologiczną, religijną lub z życia codziennego.
Trempe: mały trójnóg, który zapewniał optymalne wykorzystanie przestrzeni pieca do wypalania azulejo.
Nazwa azulejo pochodzi prawdopodobnie od arabskiego słowa azzelij (lub al zuleycha, al zuléija, al zulaiju, al zulaco) oznaczającego mały gładki kamień, które było używane w odniesieniu do mozaik bizantyjskich spotykanych na Bliskim Wschodzie. Równie popularna jest teoria o genezie nazwy azulejo od hiszpańskiego i portugalskiego słowa azul oznaczającego kolor niebieski, pochodzącego z kolei od perskiego لاژورد: lazhward – lapis lazuli). Duża część produkowanych w Portugalii azulejo była właśnie niebieska i prawdopodobnie stąd wywodzi się ta teoria.
Płytki do tworzenia mozaik zaczęto stosować już w starożytności, od czasów starożytnego Egiptu poprzez Mezopotamię, technika produkcji płytek szeroko rozprzestrzeniła się wraz z kulturą Islamu najpierw w Afryce północnej, docierając do śródziemnomorskich krajów Europy, a zwłaszcza na Półwysep Iberyjski, który pozostawał pod panowaniem Maurów do XIV wieku. Arabowie nabyli wiedzę na temat szkliwienia płytek dzięki chińskiej porcelanie, która docierała jedwabnym szlakiem do bliskowschodnich centrów artystycznych. Obecność Maurów na Półwyspie Iberyjskim spowodowała, dzięki muzułmańskim rzemieślnikom, rozprzestrzenienie się i udoskonalenie technik produkcji azulejo, między XI a XVI wiekiem, głównie w Maladze, Walencji (Manises, Paternal) i Talavera de la Reina, oraz największym centrum produkcji płytek w Sewilli. Na przełomie XV i XVI wieku technologia produkcji azulejo dotarła do Portugalii, kraju z długą tradycją w dziedzinie wyrobu ceramiki. Początkowo płytki importowano z Hiszpanii, ale po rozpoczęciu własnej produkcji, która charakteryzowała się bardzo wysoką jakością, rozpoczęto ich sprzedaż nie tylko na rynkach krajowych, ale także poza granice, głównie do kolonii portugalskich Brazylii, Afryki i Indii.
Ze względu na duże własności dekoracyjne azulejo zaczęto ich używać także w krajach europejskich, głównie Holandii, a w mniejszym stopniu także we Włoszech i Anglii, ale w żadnym z tych krajów azulejo nie osiągnęło takiej popularności i wielkości produkcji jak w Portugalii, stając się niemal narodową sztuką tego państwa.
Na Półwyspie Iberyjskim wytwarzano ceramikę na długo przed przybyciem Maurów. Już we wczesnym średniowieczu na terenie obecnej Hiszpanii, korzystając z doświadczeń starożytnych Rzymian i zamieszkujących do VIII wieku tamte tereny Wizygotów, produkowano ceramiczne naczynia. Inspiracji do zdobień dostarczała sztuka starożytnego Egiptu i Mezopotamii, a później także krajów chrześcijańskich, śródziemnomorskich, a później północnoeuropejskich. Wszystkie te wpływy, które w XI wieku spotkały się z kulturą muzułmańską, doprowadziły do powstania nowego rodzaju sztuki, mozaik układanych z małych kawałków ceramicznych płytek, będących wbrew pozorom bardzo spójną mieszanką stylów.
Na początku XI wieku po najeździe przez Maurów na Półwysep Iberyjski pojawiły się nowe technologie wytwarzania i zdobienia ceramiki. Zaczęto stosować szkliwa, które zapewniały odporność na wodę, oraz stanowiły doskonałe podłoże do pokrywania ceramiki kolorem i dekoracyjnymi. Stosowano przezroczyste lub zielonkawe szkliwa na bazie ołowiu pokrywane wzorami oraz metalizowane w podobny sposób jak naczynia z Mezopotamii, Persji czy Egiptu.
Techniki te stały się wkrótce bardzo popularne na Półwyspie Iberyjskim, a na południu obecnej Hiszpanii zaczęły powstawać centra produkcji ceramiki, z których największym była Malaga. Z tego okresu wywodzą się służące do wykładania elewacji płytki o metalicznym, złotym połysku. W XII wieku zbudowano w Sewilli wielki meczet z półkulistą kopułą pokrytą takimi płytkami, oraz wiele innych budynków zdobionych w podobny sposób. Zgodnie z zapiskami arabskiego kartografa Al-Idrisiego podróżującego w 1154 roku do Calatayud, budowle te była obiektem wielkiego podziwu podróżujących przez Sewillę.
W XV wieku na skutek presji chrześcijan przeniesiono wytwórnie metalizowanych płytek z Malagi do położonego dalej na wschód Manises, co przyczyniło się do powstania między oboma miastami strefy, w której działało i działa do dziś większość hiszpańskich wytwórni azulejo.
Pierwsze pokryte szkliwem (emaliowane) płytki przeznaczone do pokrywania całych ścian i elewacji nie pojawiły się przed końcem wieku XII. Współcześni specjaliści oceniają, że tendencja ta przywędrowała z Persji wraz z uchodźcami, którzy przybyli do Al-Andalus (Andaluzji) po najeździe Czyngis-chana i rozwinęli ją dopiero w XIV i XV wieku.
Powszechną praktyką na południu Hiszpanii było wykładanie kolorowo zdobionymi płytkami podłóg, oraz lamperii. Ówczesny andaluzyjski kronikarz i kolekcjoner poezji Ibn Said pisał w 1240 roku na temat produkowanych w Andaluzji ceramicznych płytek nazywanych al zuléija (azulejo), które: posiadają wiele kolorów, a przybysze ze wschodu używają ich przybysze ze wschodu do upiększenia swoich mieszkań zamiast kolorowego marmuru.
Na przykładzie pierwszych płytek azulejo mudéjar widać jak zmieniały się dekoracje powierzchni, zdobionych coraz bardziej skomplikowanymi wzorami, arabeskami, misternymi kształtami geometrycznymi, które wymagały mistrzowskiej wręcz dokładności. Przykłady mozaik hiszpańsko-mauretańskich azulejo mudéjar można do dziś podziwiać w dawnej twierdzy mauretańskich kalifów Alhambra w Grenadzie.
W XIV i XV wieku technika produkcji azulejo pozwalała już na uzyskiwanie dowolnych kształtów, a warsztaty produkujące płytki, zatrudniające wykwalifikowanych robotników stanowiły znaczącą część gospodarki Granady. Zaczęto produkować azulejo na eksport, sprzedając je głównie do płacących złotem sułtanatów w Sudanie. W samej Hiszpanii podłogi i lamperie wykładane płytkami azulejo stały się przedmiotem pożądania ludzi wykształconych, arystokratów i wszystkich tych, którzy docenili piękno i wygodę użytkowania pokrytych nimi powierzchni.
W epoce panowania muzułmańskiego strefa wokół Walencji stanowiła ważne skupisko przemysłu ceramicznego. Zręczna polityka handlowa przyczyniła się do rozwinięcia doskonałej sieci dystrybucji azulejo zarówno do muzułmańskich, jak i chrześcijańskich państw położonych w basenie Morza Śródziemnego poprzez ówcześnie najaktywniejszy port śródziemnomorski w Walencji. Produkowane w Manises i Paternal płytki azulejo docierały drogą morska do Republiki Weneckiej i dalej do Ligurii, Egiptu, Syrii, a nawet Turcji.
Prawdopodobnie najważniejszym odbiorcą hiszpańskiego azulejo były jednak Włochy. W latach 1445–1447 Alfons V Aragoński zlecił przyozdobienie podłóg zamku Castel Nuovo w Neapolu płytkami z Manises dekorowanymi własnym herbem. Wybrani w XV wieku pochodzący z Hiszpanii papieże Kalikst III, a później Aleksander VI także zamawiali mozaiki z Manises do dekoracji komnat watykańskich.
Po 1500 roku warsztaty z Manises i Granady straciły na znaczeniu na korzyść innych miast, głównie Sewilli i Toledo. Miasta te przodowały w produkcji azulejo nowymi technikami, rozpoczynając wytwarzanie znormalizowanych kwadratowych płytek znacznie łatwiejszych do układania, a przede wszystkim tańszych w produkcji. Ponadto dzięki powtarzalnemu kształtowi wytwarzanie azulejo rozpoczęło się na skalę masową. Kwadratowe płytki wkrótce zaczęły zdobywać rynek hiszpański, później europejski, a także amerykański, głównie ze względu na niższą od azulejo wytwarzanego w Manises cenę.
Produkowane w tamtym okresie w Sewilli azulejo można obecnie podziwiać w Wielkiej Brytanii, w komnatach Watykanu przyozdobionych płytkami na polecenie papieża Leona X, czy w zamku San Angelo w Rzymie, oraz pałacach w Neapolu i Genui.
Jednym z prekursorów nowych technik był mieszkający w Sewilli Włoch Francisco Niculoso Pisano, który wprowadził modę na mozaiki ścienne (murale) przedstawiające mniej lub bardziej złożone sceny figuralne. Mozaiki takie zamówił do pałacu Alcázar w Sewilli król hiszpański Karol V. Panelami azulejo z powtarzalnymi motywami o tematyce religijnej ozdobiono krużganki, korytarze i klatki schodowe w klasztorach El Escorial i de la Encarnación w Madrycie.
W XVI stuleciu hiszpańsko-mauretańskie techniki ostatecznie zastąpiono włoskimi, uzupełniając wystrój klasztorów El Escorial i de la Encarnación mozaikami z tysięcy płytek produkowanych nowymi sposobami. Autorami tych mozaik byli Cea Bermúdez i Juan Flores, a od 1570 Juan Fernández.
Wpływ na sztukę azulejo, jaki wywarł Francisco Niculoso Pisano, zachował się najdłużej w Talavera de la Reina, gdzie tradycyjne płytki produkowano do początku XVIII wieku.
Do czasów współczesnych produkuje się w Hiszpanii pokryte szkliwem dekoracyjne płytki, również mozaiki składające się z od kilku do bardzo wielu elementów. Odejście od tradycyjnych technik na korzyść nowych i wprowadzenie produkcji przemysłowej spowodowało, że dziś termin azulejo jest zdecydowanie mniej popularny w Hiszpanii niż w sąsiedniej Portugalii, gdzie mozaiki azulejo stały się niemalże sztuką narodową.
W 1498 roku król portugalski Manuel I Szczęśliwy odbył podróż do Hiszpanii, gdzie zafascynowały go wnętrza wyłożone mauretańską mozaiką. Po powrocie do kraju zdecydował o wybudowaniu rezydencji podobnej do budynków, które odwiedził w Saragossie, Toledo i Sewilli wprowadzając tym samym mauretańsko-hiszpańską technologię azulejo do Portugalii. Obecnie Pałac Narodowy w Sintrze jest jednym z najwspanialszych przykładów początków stosowania azulejo, importowanych od 1503 z warsztatów w Sewilli (które zaopatrywały głównie południowe Włochy).
Chociaż stare techniki (alicatado, corda-seca, aresta) nadal były stosowane, tak samo jak islamskie tradycyjne i bardzo skomplikowane zdobnictwo złożonymi motywami geometrycznymi, zaczęto wprowadzać także bardziej europejskie motywy roślinne, głównie w stylu gotyckim z silnymi wpływami ówczesnej lokalnej sztuki portugalskiej, która z kolei była prawdopodobnie inspirowana ceramiką della Robbia importowaną z Włoch. Epoka wielkich odkryć geograficznych (1415–1499) dokonywanych głównie przez portugalskich żeglarzy przyczyniła się do rozpowszechnienia (akulturacji) azulejo na świecie. Przykładowym motywem charakterystycznym dla sztuki portugalskiej tamtego okresu jest sfera armilarna, która po raz pierwszy pojawiła się w pałacu w Sintrze, a obecnie znajduje się także na fladze Portugalii jako przypomnienie ekspansji morskiej tego kraju.
Majolika, nowa pochodząca z Włoch technika umożliwiająca malowanie bezpośrednio na wierzchniej, szkliwionej stronie płytki, przywędrowała na Półwysep Iberyjski w XV wieku wraz z włoskim artystą Francisco Niculoso. Początkowo niedoceniana, technika ta zyskała na znaczeniu później, zwłaszcza po osiedleniu się włoskich artystów we Flandrii (głównie w Antwerpii) i Francji. Pierwsze hiszpańskie i portugalskie warsztaty zostały założone w połowie XVI wieku przez pochodzących z Flandrii rzemieślników, dając początek rodzimej produkcji płytek dotychczas importowanych z Holandii i Włoch.
Poza techniką produkcji z Włoch przejęto również tematykę renesansową, która z czasem ewoluowała w kierunku manieryzmu ze specyficznym dla artystów flandryjskich stylem graficznym charakteryzującym się bardzo estetycznym i harmonijnym sposobem malowania niemal „muśnięciem pędzla”.
Kompozycje figuralne, w odróżnieniu od odziedziczonych po sztuce islamskiej wzorów geometrycznych, zaczęły pojawiać się już po soborze trydenckim. Przedstawiały one głównie sceny i alegorie religijne, mitologiczne, bitewne i satyryczne wzorowane na zagranicznych miedziorytach. Używano także płytek z rysunkami detali architektonicznych, których zadaniem było stworzenie złudzeń optycznych głębi (trompe-l'oeil – dosłownie mylące oko), oraz całej gamy manierystycznych elementów dekoracyjnych ożywiających tworzonych z portugalskich azulejo obrazów (putti – wieńce, medaliony, trofea, wazy, owoce i kwiaty). Azulejo tamtego okresu stało się konkurencyjnym do malarstwa ściennego środkiem wyrazu wśród ówczesnych mistrzów. Jednymi z najsłynniejszych portugalskich mistrzów stosujących tę technikę byli Marçal de Matos (autor między innymi Adoracji pasterzy mozaiki stworzonej około 1580 roku, znajdującej się w kościele Santo André) i Francisco de Matos (prawdopodobnie bratanek Marçala, twórca między innymi Cudu świętego Rocha w kaplicy świętego Rocha w Lizbonie). Obaj czerpali pomysły z renesansowych i barokowych dzieł malarskich mistrzów flandryjskich i francuskich.
Równolegle opracowano, głównie na życzenie kleru, inny rodzaj dekoracyjnych płytek azulejo, które charakteryzowały się mniejszym nakładem pracy i przez to tańszych w produkcji. Azulejo enxaquetado były używane do pokrywania dużych powierzchni ścian kościołów i klasztorów, gdzie nie było potrzeby dużego zróżnicowania wzorów. Kompozycje te stosowane od XVI do XVII wieku były układane głównie z jednobarwnych płytek w dwukolorowe mozaiki, przeważnie biało-niebieskie lub biało-zielone, w postaci ukośnej siatki. Wprowadzenie płytek typu azulejo de padrão z powtarzalnym wzorem zmniejszyło pracochłonność układania mozaik na rozległych powierzchniach ścian.
Wraz z utratą przez Portugalię suwerenności po śmierci Sebastiana I i wojnie o sukcesję portugalską znacznie zmniejszyło się zapotrzebowanie na bogato zdobione i skomplikowane mozaiki, a popularność zyskały znacznie prostsze i tańsze standardowe płytki azulejo o wzorach inspirowanych indyjskimi i perskimi dywanami z charakterystycznymi ornamentami nazywane azulejo de tapete. Płytki tego typu były barwione w trzech kolorach, niebieskim, żółtym i zielonym, które to zgodnie z portugalskim poczuciem estetyki uważane były za egzotyczne. Zdobienia miały postać złożonych motywów głównie roślinnych ograniczonych ramkami i pasami z motywami religijnymi. Stanowiły one substytut kobierców pokrywających ołtarze i zdobiących wnętrza kościołów oraz klasztorów. W mozaikach tych używano małych paneli (zwanych rejestrami) przedstawiającymi sceny figuralne lub podobizny świętych, wkomponowanych w siatkę utworzoną ze standardowych jednokolorowych płytek.
Pojawiły się również nawiązujące do XVII-wiecznych, mozaiki nazywane grotescos, powstałe na skutek dość krótkotrwałych w Europie wpływów włoskich, które jednak wyraźnie zarysowały się w portugalskiej sztuce wytwarzania azulejo. Zawierały one fantastyczne sceny, burleski, umieszczone w mozaice w sposób chaotyczny, bez kontekstu, ale w postaci bardzo realistycznego szkicu. Pomimo obcej tematyki doskonale oddawały portugalskiego ducha epoki filipińskiej.
Kolejną napływową techniką będącą konsekwencją powielania północnoeuropejskich wzorów, ale o innej rodzimej tematyce jest pochodząca z Flandrii albarrada. Motywy w postaci wazonów z kwiatami zdobyły w Portugalii dużo większą popularność niż w kraju, z którego się wywodzą.
Wraz z odzyskaniem niepodległości w 1640 również szlachta odzyskała swoją pozycję, rozpoczęto budowę wielu pałaców i rezydencji, przez co znacznie wzrosło zapotrzebowanie na płytki azulejo przeznaczone do wykładania wnętrz i ogrodów. W produkowanych ówcześnie płytkach zgodnie z tradycją holenderską ograniczono liczbę kolorów do żółtego, niebieskiego i używanej bardzo oszczędnie zieleni i brązu. Tematem stały się sceny polowań, idylli, oraz charakterystyczne holenderskie sceny tematyczne przedstawiające pięć zmysłów, jako postaci ukazanych w sytuacjach odpowiadających danemu zmysłowi (słuchających muzyki, pijących i jedzących, dotykających się).
W drugiej połowie XVII wieku pojawiły się słynne kompozycje nazywana macacaria (od portugalskiego słowa oznaczającego małpę), przedstawiające przeważnie w dwóch kolorach, żółtym i niebieskim, ubrane w stroje i wykonujące ludzkie czynności małpy. Mozaiki te były ironicznym żartem i formą moralnej karykatury wobec osób promujących i kopiujących obce obyczaje bez zrozumienia ich. Tematyka ta pojawiła się po raz pierwszy w XV wieku, ale dopiero David Teniers, malarz flandryjski, który powrócił do niej w XVII stuleciu, spowodował wzrost jej popularności, która trwała aż do wieku XIX.
Pod koniec XVII wieku nastąpiła zmiana kolorystyki azulejo na białą i niebieską. Tendencja ta przywędrowała z Holandii, gdzie rozpoczęto produkcję płytek inspirowanych podobnie zdobioną chińską porcelaną przywożoną drogą morską do Europy, znajdującej uznanie nie tylko wśród Holendrów, którzy pierwsi zaczęli produkować białe i niebieskie płytki, ale i Portugalczyków. Zamiłowanie Holendrów do malowania miniatur (enkele tegels) nie szło jednak w parze z monumentalistycznymi gustami Portugalczyków, którzy preferowali i zamawiali w holenderskich warsztatach duże panele bardziej odpowiadające portugalskiej architekturze. Tematem mozaik były sceny o tematyce religijnej, dworskiej i militarnej. Popularne były również płytki typu figura avulsa przedstawiające niezależną scenę lub kompozycję, układano najczęściej w kuchniach, na klatkach schodowych, także w obiektach sakralnych. Typowym wzorem były motywy zwisającej żywności, złowionych ryb lub upolowanej zwierzyny.
Praca w jednym tylko kolorze, niebieskim, pomijając białą barwę tła, wymagała od artysty o wiele większej koncentracji i precyzji malowania, co jest najbardziej widoczne w pracach twórców holenderskich Willema van der Kloeta i Jana van Oorta. Wytwarzające azulejo warsztaty portugalskie wobec zwiększających się zamówień z kraju szybko poprawiły jakość produkowanych przez siebie płytek, rozwijając własną szkołę malowania, której prekursorem był mieszkający w Portugalii Hiszpan Gabriel del Barco. Pierwsze płytki były słabe technicznie i jakościowo, ale następcy Gabriela del Barco z biegiem czasu rozwinęli sztukę ich malowania do poziomu mistrzostwa, co skutkowało powstaniem w Lizbonie warsztatów rodzimych mistrzów takich jak António Pereira, António Oliveira Bernardes z synem Policarpo de Oliveira Bernardes, Manuel dos Santos i anonimowego twórcy podpisującego się inicjałami P.M.P. W latach 1687–1698 król Portugalii wprowadził całkowity zakaz importu azulejo, którego celem było chronienie produkcji płytek rodzimych artystów.
W drugiej połowie XVIII wieku wzrosło zapotrzebowanie na azulejo, które zaczęła zamawiać również Brazylia, i bogaceniu się państwa za panowania Jana V dzięki eksploatacji brazylijskich kopalni diamentów i złota. Tak wielka liczba zamówień spowodowała znaczny rozwój produkcji azulejo, głównie paneli painéis historiados. Mozaiki tego okresu miały charakter barokowy, przedstawiały sceny rodzajowe obwiedzione ramą o bardzo wybujałym zdobieniu, takim, że zyskiwała ona niemalże wagę głównego tematu obrazu. Najczęściej przedstawiano sceny mitologiczne, biblijne, alegorie, polowania oraz sceny z życia codziennego. Bogactwo ornamentów oraz wykorzystanie ciemnych barw w celu uzyskania złudzenia głębi inspirowane było dziełami ówcześnie tworzących słynnych grafików takich jak Jean Bérain, Claude Audran III, Gilles Marie Oppenord, Nicolas Pineau, Pierre Lepautre i wielu innych. Doprowadziły one do powstania licznych wypukłych i wklęsłych form w kształcie muszli, kwiatów, kartuszy, putti, baldachimów, witających postaci (figura de convite), oraz imitacji konstrukcji architektonicznych takich jak balustrady.
W kościołach płytkami azulejo pokrywano całe powierzchnie łącznie z sufitami, sklepieniami używając ich jako dopełnienia charakterystycznych dla portugalskiego baroku złoconych rzeźb obramowaniami z płytek o pofalowanych powierzchniach.
Do trzęsienia ziemi w 1755 roku najsłynniejszymi twórcami portugalskiego azulejo byli Nicolau de Freitas, Teotónio dos Santos, Valentim de Almeida i Bartolomeu Antunes.
W połowie XVIII stulecia rozwinął się we Francji styl rokoko, który wkrótce znalazł swe odbicie także w sztuce zdobienia portugalskich płytek azulejo. Powrócono do wielokolorowych zdobień, początkowo tylko żółtych, zielonych i fioletowych, tę ostatnią barwę wykorzystując później do malowania monochromatycznych scen w centrum kompozycji. Do łask wróciły również bogate zdobienia, ornamenty wzorowane na rzeźbach tworzącego ówcześnie Gideona Sainta. Wcześniej grube i bogate obramowania przedstawianych scen znacznie straciły na swej objętości, stając się asymetrycznymi, przedstawiającymi kwiaty oraz zwoje pergaminu. Grafiki Jeana Antoine'a Watteau dyktowały tematykę przedstawianych scen, które otaczano misternie i bogato zdobionymi obramowaniami.
Niespodziewane trzęsienie ziemi w 1755 roku spowodowało konieczność odbudowy Lizbony i powrót do produkcji standardowych płytek azulejo (azulejo de padrão), tańszych i prostszych w układaniu. Konieczność układania na fasadach odbudowywanych budynków bardzo dużej ilości prostych i mniej zdobnych płytek doprowadziła do powstania bardzo prostych w montażu paneli (rejestrów) przedstawiających zazwyczaj świętego, patrona mającego chronić dom od katastrof naturalnych, które umieszczano najczęściej jako jedyne ozdoby na szczytach fasad domów lub we fryzach okien i drzwi. Ten typ azulejo jest nazywany potocznie azulejo pombalino od portugalskiego polityka Sebastião José de Carvalho e Melo. znanego bardziej jako Markiz de Pombal, który kierował odbudową Lizbony po trzęsieniu, nadając jej nowy klasycystyczny, mniej dekoracyjny niż poprzednie, styl architektoniczny.
Na skutek inwazji francuskiej w 1807 Portugalia przerwała eksport do Brazylii, co spowodowało znaczny spadek produkcji azulejo. Równolegle Brazylia rozpoczęła własną produkcję azulejo, a do końca XIX stulecia zaobserwowano znaczący wzrost zainteresowania płytkami, zwłaszcza w północnej części kraju gdzie wykładano nimi całe fasady domów. Tendencja ta była podyktowana głównie względami praktycznymi, gdyż znajdujące się w strefie klimatu równikowego budynki były narażone na długotrwałe deszcze, przed którymi chroniła wodoodporna powierzchnia płytek, jednocześnie odbijając intensywne promieniowanie słoneczne, zapobiegając nagrzewaniu się ścian i pozwalając zachować niższą temperaturę wewnątrz. Początkowo produkowano azulejo tylko w kolorze białym, by wkrótce wprowadzić proste w formie mozaiki dwukolorowe.
Wraz ze spadkiem dostaw azulejo z Portugalii rozpoczęto import płytek z Anglii, Francji i Holandii. Okazało się jednak, że tamtejsze wzornictwo nie trafiało w gusta Brazylijczyków, dlatego wkrótce odrodził się import płytek portugalskich.
Po zakończeniu okupacji francuskiej rozpoczęła się fala powrotów z Brazylii obywateli portugalskich. Wraz z powracającymi Portugalczykami przywędrowały nowe brazylijskie trendy w produkcji azulejo, które wkrótce znalazły swe odbicie także w twórczości rodzimej, głównie w rejonie miasta Porto. Tu również zaczęto pokrywać, produkowanym już przemysłowo azulejo, całe powierzchnie ścian domów, co z jednej strony było postrzegane jako pozbawianie mieszkań przytulnej atmosfery przez stosowanie gładkich i zimnych powierzchni i nazywania ich ceramicznymi domami, z drugiej zaś jako łatwy i tani sposób podniesienia estetyki ścian zewnętrznych.
Wraz z nastaniem w Portugalii epoki romantyzmu pojawiły się nowe trendy w produkcji azulejo, najbardziej widoczne w pracach Luísa Ferreiry, łączącego nowe techniki z tematyką poprzednich epok, oraz Jorge Colaço tworzącym w nurcie historyzmu.
Na przełomie wieków XIX i XX pojawiły się secesjne azulejo tworzone przez takich artystów jak Rafael Bordalo Pinheiro, Júlio César da Silva i José António Jorge Pinto. W 1885 Rafael Bordalo Pinheiro założył fabrykę ceramiki w Caldas da Rainha, gdzie stworzył wiele wzorów płytek, z których miasto jest znane do dziś. W fabryce znajdowało się muzeum São Rafael z pracami właściciela fabryki, takich jak panele z motywami dekoracyjnymi czy satyrycznymi.
W latach 30. pojawiły się pierwsze azulejo w stylu art déco autorstwa António Costy. Monumentalne mozaiki autorstwa Jorge Colaço składające się z ponad 20 tysięcy elementów ozdobiły stację metra São Bento w Porto. Mają one postać historycznej sceny, niemal obrazu-pocztówki i są jednymi z najbardziej godnych uwagi mozaik azulejo stworzonych w XX wieku. Fasady kościołów Santo Ildefonso i Congregados dodatkowo potwietrzają mistrzostwo Jorge Colaço. Inni tworzący w Porto w tym okresie artyści to Mário Branco i Silvestre Silvestri, autorzy wykonanej w 1912 mozaiki na bocznej ścianie kościoła Carmo i Eduardo Leite twórca imitującego XVIII-wieczny styl wystroju kaplicy Almas.
Kolejni wiodący ówcześnie artyści to Jorge Nicholson Moore Barradas, Jorge Martins, Menez i Paula Rego. Maria Keil w ciągu 25 lat (1957–1982) zaprojektowała 19 abstrakcyjnych mozaik zdobiących stacje metra w Lizbonie. Dzięki jej pracom sztuka azulejo stała się na powrót popularna w Portugalii, a jej praca na stacji Intendente jest uważana za arcydzieło sztuki współczesnej. W 1988 zlecono dekorację nowych stacji metra kolejnym artystom: Júlio Pomar (stacja Alto dos Moinhos), Maria Helena Vieira da Silva (stacja Cidade Universitária), Rolando Sá Nogueira (stacja Laranjeiras) i Manuel Cargaleiro (stacja Colégio Militar).
Biorąc pod uwagę różnorodną tematykę portugalskich mozaik i dbałość o szczegóły przedstawianych scen, stanowią one jedno z najoryginalniejszych dóbr kultury Portugalii, będąc jednocześnie zapisem nie tylko wydarzeń historycznych, ale także upodobań i gustu ludzi żyjących na przestrzeni pięciu wieków.
Sonia Mucznik – The Azulejos of Lisbon: Art and Decoration, a Short Survey; Wydział historii sztuki uniwersytetu w Tel Awiwie. (ang.)
Margarida Calado, Jorge Henrique Pais da Silva – Dicionário de Termos da Arte e Arquitectura; Editorial Presença, Lisboa 2005, ​ISBN 972-23-3336-4​ (port.)
João Castel-Branco Pereira – Portuguese Tiles From The National Museum Of Azulejo, Lizbona 1995. ​ISBN 0-302-00661-3​ (port.)
Rioletta Sabo, Jorge Nuno Falcato – Azulejos in Portugal – Fliesendekor in Palästen, Gärten und Kirchen, Hirmer Verlag, Monachium 1998, ​ISBN 3-7774-7640-4​ (niem.)
Hans Koepf, Günther Binding – Bildwörterbuch der Architektur; Alfred Kröner Verlag, Stuttgart 1999, ​ISBN 3-520-19403-1​ (niem.)
Fábrica de Cerâmica Viúva Lamego Katalog założonej w 1849 i działającej do dziś fabryki płytek azulejo. (port.)
