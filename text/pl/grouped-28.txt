
Einojuhani Rautavaara (wym. fińska ˈɛi̯nɔjuhɑni ˈrɑu̯tɑvɑːrɑ) (ur. 9 października 1928 w Helsinkach, zm. 27 lipca 2016 tamże) – fiński kompozytor muzyki poważnej uznawany za najwybitniejszego po Jeanie Sibeliusie, nauczyciel kompozycji i krytyk muzyczny.   
Zostawił po sobie ponad 150 kompozycji, w tym 8 symfonii, 9 oper, 14 koncertów na różne instrumenty oraz kompozycji wokalnych i muzyki kameralnej. Jego twórczość jest zróżnicowana – początkowo tworzył kompozycje modernistyczne, opierające się na dodekafonii (np. opera Kaivos), potem jego muzyka była określana jako neoromantyczna i mistyczna, czego przykładem są Symfonia Nr. 7 Angel of Light i Autumn Gardens.
Jego ojciec – Eino Rautavaara (1876–1939), obdarzony barytonem, był jednym z założycieli Fińskiej Opery Narodowej (fiń. Suomen Kansallisooppera), która z początku funkcjonowała pod nazwą Kotimainen Ooppera a od 1914 roku jako Suomalainen Ooppera. Na rzecz śpiewu porzucił karierę bankiera i udał się za granicę, by kształcić swój głos. Współpracował z fińskimi kompozytorami m.in. z Selimem Palmgrenem (1878–1951) i Oskarem Merikantem (1868–1924). Stworzył wiele kreacji scenicznych, m.in. jako Alfio w operze „Rycerskość wieśniacza”, jako Kaspar w operze „Wolny strzelec” i jako Fryderyk von Telramund w operze „Lohengrin”. Od 1912 roku pracował jako kantor w luterańskim kościele w helsińskiej dzielnicy Kallio. W 1923 roku zrezygnował z kariery operowej i zajął się nauczaniem śpiewu i prowadzeniem chóru.  
Jego matka Elsa była lekarzem i pomagała ubogim. Dzieciństwo spędził w dzielnicy Kallio, gdzie jego ojciec pracował jako organista w kościele. 
Kiedy urodził się Einojuhani, Eino miał karierę śpiewaczą za sobą. Matka zorganizowała synowi lekcje gry na fortepianie, chociaż Einojuhani nie przejawiał jeszcze zainteresowań muzycznych. Dopiero w latach 40. XX w., po śmierci rodziców, Einojuhani jako nastolatek zaczął interesować się muzyką. Ojciec zmarł w sierpniu 1939 roku, a matka w kwietniu 1944 roku. 
Po śmierci rodziców, Rautavaarą zaopiekowała się jego ciotka, Hilja Teräskeli, która zerwała z religijnością domu rodzinnego i podobnie jak jego matka studiowała medycynę. Razem udali się do Turku, gdzie Hilja została mianowana profesorem na wydziale okulistyki miejscowego uniwersytetu. Rautavaara znalazł tam biografie kompozytorów Sävelten mestareita opracowane przez fińskiego kompozytora Sulha Rantę (1901–1960), które stały się natchnieniem do pisania własnych kompozycji. Nie uczył się jednak systematycznie – przeżywał okres wzlotów i upadków, czasem zaczynał wręcz naukę od nowa. Okres ten skończył się, gdy miał 17 lat – znalazł wtedy nową nauczycielkę – Astrid Joutseno. Jej liberalne podejście odpowiadało przyszłemu kompozytorowi. 
W 1948 roku został przyjęty do Akademii Sibeliusa w Helsinkach. Początkowo zapisał się na zajęcia z kompozycji do Selima Palmgrena (1878–1951), ten jednak uznał, że Rautavaara musi najpierw zdobyć dobre podstawy z harmonii. Dopiero po śmierci Palmgrena w 1951 roku, kiedy katedrę kompozycji objął Aarre Merikanto (1893–1958), Rautavaara został przyjęty w poczet studentów kompozycji, a Merikanto zachęcał go, by został kompozytorem. 
W 1955 roku Fundacja Kusewickiego (ang. Koussevitzky Foundation) z okazji 90. urodzin Sibeliusa podarowała kompozytorowi stypendium dla młodego muzyka wybranego przez Sibeliusa. Stypendium umożliwiało pobyt w Tanglewood Music Center i studia w Juilliard School lub w Eastman School of Music. Sibelius wybrał Rautavaarę, którego utwory słyszał grane w radio. W 1953 roku Rautavaara stworzył neoklasyczny utwór A Requiem in Our Time, a rok później wygrał konkurs kompozytorski Thora Johnsona (1913–1975) (ang. Thor Johnson Composer’s Competition) w Cincinnati. W tym okresie powstał też pierwszy kwartet smyczkowy oraz inspirowany muzyką ludową Pelimannit.
Rautavaara studiował w Juilliard School w latach 1955–1956 u Vincenta Persichettiego (1915–1987) a w roku 1955 u Rogera Sessionsa (1896–1985) i Aarona Coplanda (1900–1990) w ramach szkoły letniej muzycznej w Tanglewood Music Center w Tanglewood. Amerykańscy nauczyciele zachęcili go do eksperymentów z atonalnością.
Rautavaara wrócił do Europy w 1957 roku, uzyskał dyplom Akademii Sibeliusa i w tym samym roku rozpoczął naukę u Władimira Vogla (1896–1984) w szwajcarskiej Asconie. W latach 1957–1958 uczył się w Hochschule für Musik und Tanz (Szkoła Muzyki i Tańca) w Kolonii u Rudolfa Petzolda. Poznawał wtedy technikę dodekafoniczną i jej „dramatyzm” i stworzył operę Kaivos (pol. „Kopalnia”) na niej opartej (1957–58/60). Kaivos zapoczątkowała dodekafoniczny okres twórczości Rautavaary, który trwał dziesięć lat. Potem porzucił ten gatunek na 20 lat, skupiając się na kompozycjach kameralnych, orkiestrowych i wokalnych. 
W lutym 1959 roku, nauczycielka muzyki i mezzosopranistka Mariaheidi Suovanen (1927–2004) poprosiła kompozytora o towarzyszenie jej podczas uroczystości z okazji 20-lecia Fińskiej Fundacji Kultury (fiń. Suomen Kulttuurirahasto). Tak rozpoczęły się relacje między Rautavaarą a Suovanen, którzy wkrótce wzięli ślub. Małżeństwo trwało ponad 20 lat, jednak nie było udane i zakończyło się w 1982 roku. Para miała troje dzieci: Yrję, Markojuhaniego i Olofa. Mimo niepowodzeń osobistych Rautavaara przeżywał twórczy okres w karierze kompozytorskiej. Powstało wtedy wiele jego wybitnych dzieł, np. „Anioł Zmierzchu” (Angel of Dusk).
W latach 1959–1961 Rautavaara był archiwistą Helsińskiej Orkiestry Filharmonicznej (fiń. Helsingin kaupunginorkesteri). Cztery lata później został dyrektorem Instytutu Muzycznego Käpylä (fiń. Käpylän musiikkiopisto) w Helsinkach. Stanowisko to piastował do 1966 roku, gdy rozpoczął pracę dydaktyczną w Akademii Sibeliusa, gdzie prowadził zajęcia ze studentami do 1990 roku – od roku 1966 nauczał teorii muzyki a w latach 1976–1988 kompozycji. Jego uczniami byli m.in.: Kalevi Aho, Magnus Lindberg, Olli Mustonen i Esa-Pekka Salonen. W okresie tym zajmował się również krytyką muzyczną.  
W 1971 roku Uniwersytet w Oulu zamówił u Rautavaary kantatę, która miała być wykonana podczas pierwszej w historii uczelni uroczystości nadania stopni naukowych w następnym roku. Rautavaara zdecydował się stworzyć niekonwencjonalną kantatę i zamiast chóru użył w swoim utworze głosów arktycznych ptaków nagranych na taśmę magnetofonową. Tak powstała kompozycja „Arktyczny śpiew” (Cantus arcticus) znana także jako „Koncert na ptaki i orkiestrę”. Wykorzystuje ona m.in. łabędzia krzykliwego (Cygnus cygnus) i górniczka zwyczajnego (Eremophila alpestris). 
Wykonanie kompozycji okazało się międzynarodowym sukcesem. W 1975 roku Rautavaara został przyjęty do Szwedzkiej Królewskiej Akademii Muzycznej. W latach 1982–85 stworzył operę „Tomasz” (Thomas).  
W 1984 roku Rautavaara poślubił piosenkarkę i pedagog Sinikkę Koivisto. Od 1998 roku mieszkał w Helsinkach. Brał udział w sesjach nagraniowych. W międzyczasie pisał Symfonię Nr. 7 na zlecenie Orkiestry Symfonicznej w Bloomington. Postanowił nazwać ją „Symfonią Bloomington”, jednak Reijo Kiilunen (założyciel fińskiej wytwórni muzycznej wydającej muzykę klasyczną – „Ondine”) podpowiedział mu nowy tytuł, którym dzieło zostało ostatecznie opatrzone. Nowa nazwa – „Anioł Światła” (Angel of the Light) – zaskoczyła publiczność i przyczyniła się wraz z kampanią reklamową do zwiększenia popularności dzieła.
W styczniu 2004 roku Rautavaara niemal umarł po doznaniu rozwarstwienia aorty. Jego żona była przy nim i zdążyła wezwać pomoc na czas. Kompozytor został na sześć miesięcy przeniesiony do szpitala. Gdy odzyskał pełnię zdrowia i go opuścił, powrócił do komponowania. Zmarł 27 lipca 2016 roku w szpitalu w Helsinkach wskutek komplikacji pooperacyjnych.
Rautavaara był pracowitym i płodnym kompozytorem, piszącym w wielu stylach i gatunkach. Stworzył ponad 150 kompozycji. Główną częścią jego spuścizny są symfonie (8) i koncerty (14). Tworzył też muzykę kameralną: kwartety smyczkowe, utwory na gitarę i głos i wiele innych. W jego dorobku znajdują się też opery, często biograficzne – „Tomasz” (Thomas), Vincent czy Aleksis Kivi oraz czerpiące z fińskiego eposu Kalevala – „Mit o Sampo” (Sammon ryöstö) czy „Marjatta, skromna dziewczyna” (Marjatta matala neiti). Rautavaara uznawany jest za najwybitniejszego fińskiego kompozytora po Jeanie Sibeliusie. Jego twórczość można podzielić na kilka okresów:
Wczesne kompozycje Rautavaary były otwarcie modernistyczne, często wykorzystywały technikę 12-tonową. Wraz z Erikiem Bergmanem, Rautavaara był pionierem muzyki serialnej w Finlandii. Symfonia Nr. 3 z 1961 roku jest najprawdopodobniej pierwszym w całości serialnym utworem fińskim. Z wczesnego okresu pochodzi wiele dzieł fortepianowych, zwłaszcza sonat. Innymi ważnymi pracami stworzonymi w tym czasie są Symfonia Nr. 4 a także pierwsza opera Rautavaary – Kaivos (pol. „Kopalnia”), której libretto – napisane również przez kompozytora – powstało z inspiracji opowiadaniami węgierskich emigrantów, którzy uciekli do Szwajcarii po upadku powstania węgierskiego w 1956 roku. Emigranci opowiadali o górnikach uwiezionych pod ziemią. Kaivos opowiada historię górników podczas rządów  totalitarnych, którzy przeciwstawiają się partii rządzącej i rozpoczynają strajk. Rautavaara zgłosił Kaivos do konkursu dla kompozytorów Fundacji Jenny i Anttiego Wihuri, jednak dzieło nie zdobyło nagrody, a jedynie dyplom, ponieważ organizatorzy obawiali się reakcji ZSRR, z którym Finlandia chciała zachować jak najlepsze relacje. Opera doczekała się jedynie produkcji telewizyjnej w 1963 roku – pierwszej produkcji opery w historii telewizji fińskiej, a na deskach teatralnych została wystawiona prawie 50 lat po powstaniu. Jej Wykonanie z Tampere z 2010 roku zostało nominowane do Grammy, jednak nagrody nie zdobyło. Sam Rautavaara uważał Kaivos za prawdopodobnie najlepszą operę jaką napisał.   
Pod koniec lat 60. XX w. Rautavaara odszedł od kompozycji serialnych i zmienił styl komponowania. Zainspirowali go inni kompozytorzy, m.in. Johann Sebastian Bach (I Koncert wiolonczelowy) i Claude Debussy (Anadyomene). Dzieła Rautavaary stały się eklektyczne oraz bardziej romantyczne.
Lata 70. XX wieku to najpłodniejszy okres kompozytora. Większość kompozycji utworzonych w tym czasie jest popularnych do dziś. Kompozycje Rautavaary stały się bardziej delikatne, subtelne i sentymentalne; ważną rolę zaczął odgrywać w nich chór. Powstało wtedy wiele kompozycji na chór, z których wyróżniają się m.in. Vigilia i True and False Unicorn – oba z 1971 roku. Następnie powstała kompozycja „Arktyczny śpiew” (Cantus Arcticus) na głosy ptaków nagrane na taśmę magnetyczną i orkiestrę oraz „Księga życia” (Elämän kirja) na chór żeński – oba z 1972 roku. 
Rautavaara tworzył też dzieła operowe – część z nich została zainspirowana poematem Kalevala, jak np.: „Mit o Sampo” (Sammon ryöstö) (1981) czy „Marjatta, skromna dziewczyna” (Marjatta matala neiti) (1975). Późniejsze utwory operowe to: „Tomasz” (Thomas) (1982–85) – opera o XII-wiecznym biskupie Tomaszu, który zabiegał o chrystianizację Finlandii, lecz zrezygnował ze stanowiska oskarżony o sfałszowanie depeszy papieskiej; Vincent (1986–87) – opera o Vincencie van Goghu i „Dom słońca” (Auringon talo) (1989-90) – opera o bliźniaczkach, które wraz ze swoimi bogatymi rodzicami musiały wyemigrować z Rosji do Finlandii po rewolucji. Ich wykonanie było sukcesem i przyniosło sławę oraz renomę Rautavaary jako kompozytora oper.
Kompozycje Rautavaary z tego okresu zmieniły nieco swój styl, na bardziej mistyczny i neoromantyczny. Powstało też wiele dzieł inspirowanych aniołami, często z nimi w tytule np. Symfonia Nr. 7 „Anioł światła” czy koncert na kontrabas i orkiestrę „Anioł zmierzchu”. Kompozytor zaczął chętnie wykorzystywać kontrapunkt aleatoryczny. Symfonia Nr. 7 w wykonaniu Helsińskiej Orkiestry Symfonicznej zdobyła w 1997 roku Cannes Classical Award w kategorii Najlepsze Nagranie Muzyki Żyjącego Kompozytora (ang. Best Disc of Music by a Living Composer) oraz nominację do nagrody Grammy. Z tego okresu pochodzi też III Koncert fortepianowy („Dar Snów”).
W tym okresie powstawały głównie utwory orkiestrowe, np. Book of Visions, Manhattan Trilogy oraz Before the Icons – kontynuacja utworu fortepianowego Icons. W 2005 roku powstał utwór na skrzypce i fortepian „Stracone krajobrazy” (Lost landscapes) wykonany po raz pierwszy przez japońską skrzypaczkę Midori Gotō. Dzieło A Tapestry of Life zostało wykonane premierowo przez Nowozelandzką Orkiestrę Symfoniczną w kwietniu 2008 roku. Następnie powstał koncert perkusyjny „Inkantacje” oraz drugi koncert wiolonczelowy napisany dla norweskiego wiolonczelisty Trulsowi Mørkowi. W 2010 roku powstało Christmas Carol wykonane przez chór dziecięcy i męski King’s College (Cambridge) na Festiwalu Dziewięciu Lekcji i Kolęd (ang. Festival of Nine Lessons and Carols). W 2011 powstały dwie większe kompozycje – Missa a Capella i Into the Heart of Light.
Samuli Tiikkaja: Tulisaarna: Einojuhani Rautavaaran elämä ja teokset. 2014. ISBN 978-951-851-573-2. (fiń.)
Hilary Finch: Guided by Angels: an interview with Einojuhani Rautavaara (ang.). W: Gramophone.co.uk [on-line]. 2016-07-28. [dostęp 2017-04-18].
Ekspedycja Franklina z 1845 roku – zaginiona brytyjska ekspedycja badawcza do Arktyki, kierowana przez kapitana Johna Franklina. Wyprawa opuściła Anglię w 1845 roku na dwóch okrętach, HMS „Erebus” i HMS „Terror”. Franklin był oficerem Royal Navy i doświadczonym badaczem, który służył w trzech poprzednich wyprawach arktycznych, w tym w dwóch jako dowódca. Czwarta i ostatnia ekspedycja, którą dowodził w wieku 59 lat, miała za zadanie pokonanie ostatniej, nieprzebytej części Przejścia Północno-Zachodniego. Po kilku wczesnych zgonach wśród uczestników, oba okręty zostały zatrzymane przez lód w Cieśninie Wiktorii, w pobliżu Wyspy Króla Williama w kanadyjskiej Arktyce. Wszyscy członkowie wyprawy, 129 osób, w tym Franklin, zaginęli.
Naciski żony Franklina, lady Jane Franklin, i innych osób na Admiralicję sprawiły, że w 1848 roku rozpoczęto poszukiwania zaginionej wyprawy. Częściowo dzięki sławie Franklina i nagrodzie wyznaczonej przez Admiralicję, wielu kolejnych badaczy dołączyło do poszukiwań, w których w 1850 roku brało udział aż jedenaście statków brytyjskich i dwa amerykańskie. Kilka spośród tych jednostek spotkało się na wschodnim wybrzeżu wyspy Beechey, gdzie znaleziono pierwsze ślady wyprawy, w tym groby trzech marynarzy. W 1854 roku podróżnik John Rae, podczas prac badawczych w pobliżu kanadyjskiego wybrzeża na południowy wschód od Wyspy Króla Williama, uzyskał od miejscowych Inuitów przedmioty należące do członków wyprawy i opowieści o ich losie. Grupa poszukiwawcza Francisa Leopolda McClintocka w 1859 roku znalazła notatkę, pozostawioną na Wyspie Króla Williama, zawierającą szczegółowe informacje na temat wyprawy. Poszukiwania zaginionych i ich śladów trwały przez większą część drugiej połowy XIX wieku. Dopiero w 2014 roku grupa badawcza kierowana przez Agencję Parków Kanady odnalazła wrak „Erebusa” na zachód od wyspy O’Reilly, we wschodniej części Zatoki Królowej Maud w Archipelagu Arktycznym. Dwa lata później członkowie Arctic Research Foundation znaleźli wrak „Terroru” w zatoce Wyspy Króla Williama, zachowany w idealnym stanie. Od tamtego czasu prowadzone są badania i wyprawy nurkowe na oba wraki.
W 1981 roku grupa naukowców na czele z Owenem Beattie, profesorem antropologii z Uniwersytetu Alberty, rozpoczęła serię badań grobów, ciał i innych dowodów pozostawionych przez ludzi Franklina na wyspach Beechey i Króla Williama. Doszli do wniosku, że marynarze pochowani na wyspie Beechey najprawdopodobniej zmarli na zapalenie płuc i, być może, gruźlicę, a także, że ich stan zdrowia mogło pogorszyć zatrucie ołowiem ze źle zalutowanych puszek z zapasów okrętowych. Później zasugerowano, że źródłem ołowiu mogły być nie konserwy, lecz system destylacji wody zainstalowany na okrętach. Badania z drugiej dekady XXI wieku wskazały, że zatrucie ołowiem prawdopodobnie nie było istotnym czynnikiem, a przyczyną złego stanu zdrowia załogi mogło być niedożywienie, w szczególności niedobór cynku – przypuszczalnie z powodu braku świeżego mięsa w diecie.
Połączone dowody ze wszystkich badań sugerują, że nie wszyscy członkowie wyprawy umarli szybko. Ślady nacięć na kościach ludzkich znalezionych na Wyspie Króla Williama są postrzegane jako oznaki ludożerstwa wśród głodujących. W kolejnych latach po 1845 roku hipotermia, głód, choroby (w tym szkorbut) i zatrucie bądź niedobór mikroelementów, wraz z długotrwałym działaniem niesprzyjających warunków środowiska, przy braku odpowiedniej odzieży i żywności, doprowadziły do śmierci wszystkich członków ekspedycji.
W epoce wiktoriańskiej media kreowały Franklina na bohatera, pomimo fiaska wyprawy i doniesień o kanibalizmie. Komponowano o nim piosenki, w rodzinnym Spilsby, w Londynie i w Tasmanii postawiono pomniki dowódcy, przypisując mu odkrycie Przejścia Północno-Zachodniego, choć w rzeczywistości przepłynął je w całości dopiero Roald Amundsen podczas wyprawy w latach 1903–1906. Zaginiona ekspedycja Franklina jest tematem wielu dzieł sztuki, w tym piosenek, wierszy, opowiadań i powieści, a także filmów telewizyjnych.
Europejskie poszukiwania krótszej, zachodniej drogi morskiej z Europy do Azji, rozpoczęły się z podróżą Krzysztofa Kolumba w 1492 roku i trwały aż do połowy XIX wieku, przy czym prym w wyprawach badawczych wiodła Anglia. Te z wypraw, które były udane, poszerzały europejską znajomość geografii półkuli zachodniej, zwłaszcza Ameryki Północnej, a wraz ze wzrostem wiedzy coraz więcej uwagi kierowano ku Arktyce. Do odkrywców z XVI i XVII wieku, którzy badali Amerykę Północną, należeli Martin Frobisher, John Davis, Henry Hudson i William Baffin. W 1670 roku utworzenie Kompanii Zatoki Hudsona przyczyniło się do postępu w badaniach północnych wybrzeży i interioru Kanady, oraz mórz arktycznych. Osiemnastowiecznymi badaczami tych terytoriów byli m.in. Samuel Hearne, James Cook, Alexander Mackenzie i George Vancouver. Do 1800 roku ich odkrycia przekonująco wykazały, że w umiarkowanych szerokościach geograficznych pomiędzy Oceanem Atlantyckim i Spokojnym nie istnieje żeglowne Przejście Północno-Zachodnie.
W latach 1804–1845 drugim sekretarzem Admiralicji był sir John Barrow. Od początku urzędowania nalegał, aby Royal Navy zakończyła badania Przejścia Północno-Zachodniego wokół Kanady i zdobyła biegun północny. W ciągu następnych czterech dekad, badacze tacy jak John Ross, David Buchan, William Edward Parry, Frederick William Beechey, James Clark Ross, George Back i Peter Warren Dease poprowadzili owocne wyprawy w kanadyjską Arktykę. Wśród tych podróżników był John Franklin, zastępca dowódcy wyprawy do bieguna północnego na statkach „Dorothea” i „Trent” w 1818 roku i dowódca lądowych wypraw do i wzdłuż północnych wybrzeży Kanady w latach 1819–1822 i 1825–1827. Do 1845 roku wszystkie te ekspedycje zmniejszyły niezbadany obszar północnej Kanady do czworoboku o powierzchni około 181 300 km². To przez ten nieznany obszar miała płynąć wyprawa Franklina, kierując się na zachód przez Cieśninę Lancastera, a następnie na zachód i południe, zależnie od tego jak pozwolą warunki lodowe, linia brzegowa i inne przeszkody. Całkowity dystans był równy około 1670 km.
Barrow, mający 82 lata i zbliżający się do końca swojej kariery, długo rozważał, kto powinien dowodzić wyprawą mającą przebyć Przejście Północno-Zachodnie i, być może, odkryć otwarte morze polarne wokół bieguna północnego. Jego pierwszy kandydat, Parry, był zmęczony Arktyką i uprzejmie odmówił. Drugi, James Clark Ross, również odmówił, gdyż obiecał niedawno poślubionej żonie, że skończył z Arktyką. Trzeci kandydat Barrowa, James Fitzjames, został odrzucony przez Admiralicję z powodu młodego wieku. Barrow rozważał kandydaturę George’a Backa, ale uznał go za zbyt kłótliwego. Z kolei Francis Crozier był zbyt nisko urodzony i był Irlandczykiem, co stanowiło liczący się argument przeciwko jego kandydaturze. Barrow niechętnie wybrał pięćdziesięciodziewięcioletniego Franklina. Wyprawa miała się składać z dwóch okrętów, HMS „Erebus” i HMS „Terror”, które miały już za sobą antarktyczną wyprawę badawczą w latach 1841–1844, dowodzoną przez Jamesa Clarka Rossa. Franklin został mianowany dowódcą „Erebusa”, a kapitanem „Terroru” i zastępcą dowódcy wyprawy został Crozier, który kierował już tym okrętem podczas ekspedycji Rossa do Antarktyki. Franklin 7 lutego 1845 roku otrzymał dowództwo, a 5 maja tego samego roku oficjalne instrukcje od Admiralicji.
„Erebus” o tonażu 378 ton i „Terror” o tonażu 331 ton były mocno zbudowane i zostały wyposażone w najnowsze wynalazki techniki. Obie jednostki wyposażono w silniki parowe napędzające śrubę okrętową; nie były to typowe silniki okrętowe, wcześniej napędzały lokomotywy na linii z Londynu do Croydon. Pozwalały okrętom płynąć z szybkością 4 węzłów (7,4 km/h).
Inne zaawansowane rozwiązania technologiczne jakie wykorzystano, to wzmocnienie wręg masywnymi belkami i żelaznym pokryciem, centralne ogrzewanie parowe dla wygody załogi, oraz możliwość schowania śrub i żelaznych sterów w żelaznej osłonie, dla zabezpieczenia przed uszkodzeniem. Okrętowe biblioteki zawierały ponad 1000 książek, a zapasy zakonserwowanej lub puszkowanej żywności były przygotowane na trzy lata. Na pokładzie dostępna była także pianola z 50 utworami, a wśród innowacji technologicznych był aparat fotograficzny mogący rejestrować obrazy metodą dagerotypową.
Dostawcą żywności dla wyprawy był Stephen Goldner, który otrzymał zlecenie 1 kwietnia 1845 roku, zaledwie siedem tygodni przed wypłynięciem wyprawy. Zamówienie opiewało na 8000 puszek, a konieczny pośpiech wpłynął na obniżenie jakości towaru. Późniejsza kontrola puszek zamówionych przez Royal Navy odkryła, że w puszkach znajdowały się nieświeże, nawet gnijące kawałki mięsa, a czasem też odpadki żywnościowe, takie jak zakrzepła krew, kawałki ozorów i jelit. Wybuchł skandal, a sir John Ross oskarżył dostawcę konserw o przyczynienie się do klęski wyprawy. Jak później stwierdzono, także lutowanie było „grubo i niechlujnie zrobione, a lut spływał po wewnętrznej powierzchni jak wosk ze świecy”.
Dużą część załogi stanowili Anglicy, wielu z północnej Anglii, a prócz nich także Irlandczycy i Szkoci. Jedynymi oficerami, którzy pełnili służbę w Arktyce, poza Franklinem, Crozierem i porucznikiem Grahamem Gore’em, byli asystent chirurga i dwóch lodomistrzów.
Oprócz sir Johna Franklina, który był porucznikiem-gubernatorem Ziemi Van Diemena (Tasmanii), w skład załogi wchodziły dwie inne osoby związane z badaczami Australii, którzy również zginęli tragicznie. Komandor Henry Le Vesconte był kuzynem Williama Johna Willsa, współdowodzącego wyprawą z 1861 roku, która jako pierwsza przekroczyła kontynent australijski z południa na północ; Burke i Wills zginęli w drodze powrotnej. William Gibson, steward na HMS „Terror”, był starszym bratem Alfreda Gibsona, który zaginął w 1874 roku podczas wyprawy pod kierownictwem Ernesta Gilesa, mającej przekroczyć pustynie Australii Zachodniej ze wschodu na zachód, i został upamiętniony w nazwie Pustyni Gibsona. Do tych związków nawiązuje zapis w dzienniku Gilesa z 21 kwietnia 1873 roku:
Wyprawa wyruszyła rankiem 19 maja 1845 roku z Greenhithe w Anglii, z 24 oficerami i 110 członkami załogi. Okręty na krótko zatrzymały się w Stromness na Orkadach na północ od Szkocji, a stamtąd odpłynęły ku Grenlandii w asyście HMS „Rattler” i statku transportowego „Barretto Junior”.
Na wyspach Whalefish (duń. Kronprinsen Ejland) w zatoce Disko na zachodnim wybrzeżu Grenlandii, zarżnięto na mięso 10 wołów, ze statku transportowego przeniesiono zapasy na „Erebus” i „Terror”, a członkowie załogi napisali ostatnie listy do domu. Korespondencja informuje m.in., że Franklin zabronił przeklinania i pijaństwa. Przed wyruszeniem ze składu załogi wyłączono pięciu mężczyzn i odesłano ich do Anglii na pokładzie „Rattlera” i „Barretto Junior”, przez co załogi ostatecznie liczyły 129 ludzi. Inni Europejczycy po raz ostatni widzieli członków wyprawy w końcu lipca 1845 roku, kiedy to statki wielorybnicze „Prince of Wales” pod dowództwem kpt. Dannetta i „Enterprise” pod dowództwem kpt. Roberta Martina napotkały na Morzu Baffina „Terror” i „Erebusa”, oczekujące na dobrą pogodę, by przekroczyć Cieśninę Lancastera.
W ciągu następnych 150 lat, inne wyprawy, podróżnicy i naukowcy, poskładali fragmenty informacji o dalszych losach wyprawy. Ludzie Franklina spędzili zimę 1845–1846 na wyspie Beechey, gdzie trzech członków załogi zmarło i zostało pochowanych. Latem 1846 roku „Terror” i „Erebus” dotarły do wybrzeży Wyspy Króla Williama, gdzie we wrześniu utknęły w lodzie i uważa się, że już nigdy nie popłynęły dalej. Załoga spędziła na Wyspie Króla Williama zimy na przełomie lat 1846–1847 i 1847–1848. Według notatki z 25 kwietnia 1848, którą zostawili na wyspie Fitzjames i Crozier, Franklin zmarł 11 czerwca 1847 roku. Do kwietnia 1848 roku życie straciło poza nim także dziewięciu oficerów i piętnaście innych osób. Pozostali przy życiu planowali wyruszyć pieszo 26 kwietnia 1848 roku w stronę rzeki Back na kanadyjskim stałym lądzie. Większość jednak zmarła na wyspie, a jedynie trzydziestu do czterdziestu ludzi zdołało dotrzeć do północnego wybrzeża kontynentu, setki kilometrów od najbliższego przyczółka zachodniej cywilizacji, do którego nigdy się nie dostali.
Brytyjska opinia publiczna była zaniepokojona po dwóch latach bez żadnej wiadomości od Franklina; lady Franklin, a także członkowie parlamentu i brytyjscy dziennikarze, zaapelowali do Admiralicji, aby wysłać grupę poszukiwawczą. Admiralicja opracowała trójetapowy plan poszukiwań wprowadzony w życie wiosną 1848 roku. Lądem, w dół rzeki Mackenzie w stronę arktycznego wybrzeża Kanady, wyruszyła ekspedycja pod kierownictwem sir Johna Richardsona i Johna Rae. Ruszyły także dwie wyprawy morskie, jedna weszła w wody Archipelagu Arktycznego przez Cieśninę Lancastera, a druga od strony Pacyfiku. Ponadto Admiralicja wyznaczyła nagrodę w wysokości 20 tys. funtów (1,843 mln £ według kursu z 2018 roku) „dla jakiejkolwiek grupy lub grup, z dowolnego kraju, która udzieli pomocy załogom okrętów badawczych pod dowództwem sir Johna Franklina”. Wyprawa Rossa została zatrzymana przez lód w Cieśninie Lancastera i prowadziła poszukiwania na saniach, wysyłając je na południe – w dobrym kierunku, ale nie dość daleko. Po porażce planu poszukiwawczego wzrosły obawy, lecz także zainteresowanie opinii publicznej Arktyką, aż „poszukiwanie Franklina stało się nie mniej niż krucjatą”. Popularne stały się ballady, takie jak „Lady Franklin’s Lament”, poświęcona poszukiwaniu zaginionego męża przez lady Franklin.
Wielu ochotników przyłączyło się do poszukiwań. W 1850 roku po wodach kanadyjskiej Arktyki pływało jedenaście brytyjskich okrętów i dwa amerykańskie. Kilka z nich spotkało się na wschodnim wybrzeżu wyspy Beechey, gdzie znaleziono pierwsze artefakty pozostawione przez wyprawę, w tym pozostałości obozu z zimy 1845–1846 i groby Johna Torringtona, Johna Hartnella i Williama Braine’a. Nie znaleziono natomiast żadnej wiadomości od Franklina. Wiosną 1851 roku pasażerowie i załogi kilku statków obserwowali ogromną górę lodową koło Nowej Fundlandii, która niosła dwa statki; nie zbadano ich jednak uważnie. Pojawiły się głosy, że mogły to być „Erebus” i „Terror”, ale obecnie wiadomo, że tak nie było; prawdopodobnie były to porzucone statki wielorybnicze.
W 1852 roku Edward Belcher otrzymał dowództwo wyprawy w poszukiwaniu sir Johna Franklina. Była ona nieudana. Szczególnie nieszczęśliwa była niezdolność Belchera do zjednania sobie podwładnych w arktycznym rejsie; dowódca nie radził sobie także z dowodzeniem jednostkami wśród lodów. Cztery z pięciu statków (HMS „Resolute”, „Pioneer”, „Assistance” i „Intrepid”) zostały porzucone w paku lodowym, za co Belcher stanął przed sądem wojskowym, który go jednak uniewinnił. Jeden z tych statków, HMS „Resolute”, został później odzyskany w stanie nienaruszonym przez amerykańskich wielorybników i powrócił do Wielkiej Brytanii. Drewno ze statku zostało później wykorzystane do budowy trzech biurek, z których jedno, biurko Resolute, zostało podarowane przez królową Wiktorię prezydentowi USA Rutherfordowi B. Hayesowi; było ono następnie używane przez kilku prezydentów w Gabinecie Owalnym w Białym Domu.
W 1854 roku John Rae zdobył świadectwa o losie wyprawy podczas zwiadu na półwyspie Boothia, prowadzonego dla Kompanii Zatoki Hudsona. 21 kwietnia 1854 w pobliżu Pelly Bay (obecnie Kugaaruk) Rae spotkał Inuitę, który powiedział mu o grupie od 35 do 40 białych ludzi, umierających z głodu w pobliżu ujścia rzeki Back. Inni Inuici potwierdzili tę opowieść, wraz ze szczegółami takimi jak kanibalizm wśród umierających marynarzy. Rae uzyskał od nich też wiele przedmiotów, w tym kilka srebrnych łyżek i widelców później zidentyfikowanych jako należące do Franklina, Fitzjamesa, Croziera i Roberta Osmera Sargenta, mata z „Erebusa”. Raport Rae został przekazany Admiralicji, która w październiku 1854 roku wezwała Kompanię Zatoki Hudsona do wysłania wyprawy w dół rzeki Back w poszukiwaniu śladów ekspedycji.
James Anderson i James Stewart z Kompanii zdobyli dalsze wiadomości, podróżując łodzią na północ do ujścia rzeki Back. W lipcu 1855 roku Inuici opowiedzieli im o grupie qallunaat („biali” w Inuktitut), którzy pomarli z głodu na wybrzeżu. W sierpniu Anderson i Stewart znaleźli kawałek drewna z napisem „Erebus” i drugi z napisem „Mr. Stanley” (nazwisko chirurga z „Erebusa”) na wyspie Montreal w zatoce Chantrey Inlet, gdzie rzeka Back wpada do morza.
Pomimo odkryć Rae i Andersona, Admiralicja nie planowała kolejnej wyprawy poszukiwawczej. Wielka Brytania 31 marca 1854 roku oficjalnie uznała członków ekspedycji za zmarłych na służbie. Uwagę Royal Navy zaprzątała w tym czasie wojna krymska. Lady Franklin nie udało się przekonać rządu do sfinansowania nowych poszukiwań, ale osobiście sfinansowała jeszcze jedną wyprawę pod dowództwem Francisa Leopolda McClintocka. Szkuner „Fox”, kupiony dzięki zbiórce publicznej, wypłynął z Aberdeen 2 lipca 1857 roku. W kwietniu 1859 roku grupy poszukiwawcze na saniach ruszyły na badania na Wyspie Króla Williama. 5 maja grupa z porucznikiem Royal Navy Williamem Hobsonem na czele, znalazła dokument w kopcu pozostawionym przez Croziera i Fitzjamesa. Znajdowały się w nim dwie wiadomości. Pierwsza, z 28 maja 1847 roku, informowała, że „Erebus” i „Terror” przezimowały w lodzie u północno-zachodniego wybrzeża Wyspy Króla Williama, a wcześniej zimowały na wyspie Beechey po opłynięciu Wyspy Cornwallisa. „Sir John Franklin dowodzi wyprawą. Wszystko w porządku” – głosiła notatka. Ta notatka zawiera istotne błędy; w szczególności informuje, że ekspedycja zimowała na wyspie Beechey zimą 1846–1847, a nie 1845–1846 jak w rzeczywistości. Druga wiadomość, napisana na marginesach tego samego arkusza papieru, była znacznie gorsza. Z datą 25 kwietnia 1848 roku informowała, że „Erebus” i „Terror” były uwięzione w lodzie przez półtora roku i że załoga opuściła okręty 22 kwietnia. Zginęło dwudziestu czterech oficerów i członków załogi, w tym Franklin – 11 czerwca 1847, zaledwie dwa tygodnie po napisaniu pierwszej notatki. Dowódcą wyprawy został Crozier, 105 ocalałych planowało wyruszyć następnego dnia, kierując się na południe w kierunku rzeki Back.
Wyprawa McClintocka znalazła również ludzki szkielet na południowym wybrzeżu Wyspy Króla Williama. Nadal ubrany, posiadał trochę dokumentów, w tym patent marynarza dla starszego bosmana Henry’ego Peglara (ur. 1808), dowódcy bocianiego gniazda na HMS „Terror”. Jednak uniform należał do stewarda, zatem bardziej prawdopodobne, że było to ciało Thomasa Armitage’a, stewarda prochowni na „Terrorze” i towarzysza Peglara, którego dokumenty niósł. Wśród dokumentów znajdują się tajemnicze listy, których adresatów trudno jest zidentyfikować, napisane od tyłu (przypuszczalnie dla ukrycia treści przed innymi załogantami). Dające się odczytać fragmenty zawierają wspomnienia marynarza, ale też nawiązania do wydarzeń z wyprawy – w tym fragmenty wiersza napisanego na okoliczność pogrzebu, prawdopodobnie samego Franklina (brał on udział w bitwie pod wspomnianym tam Trafalgarem). W innym miejscu na zachodnim skraju wyspy, Hobson odkrył łódź ratunkową, zawierającą dwa szkielety i różne artefakty. W łodzi znajdowało się wiele porzuconych przedmiotów, w tym buty, jedwabne chustki do nosa, pachnące mydło, gąbki, kapcie, grzebienie do włosów i liczne książki, wśród nich kopia powieści Pleban z Wakefieldu. McClintock także zdobył wiadomości od Inuitów o dramatycznym końcu wyprawy.
Charles Francis Hall poprowadził dwie wyprawy między 1860 i 1869 rokiem. Hall mieszkał wśród Inuitów w pobliżu Zatoki Frobishera na Ziemi Baffina, a później w Repulse Bay na kontynencie; na południowym wybrzeżu Wyspy Króla Williama znalazł obozowiska, groby i artefakty, i był zdania, że wśród Inuitów nie znajdzie się żaden ocalały z wyprawy Franklina. W 1869 roku lokalni Inuici pokazali mu płytki grób na Wyspie Króla Edwarda, zawierający dobrze zachowane szczątki kostne i fragmenty odzieży. Szczątki zostały przewiezione do Anglii i pochowane pod pomnikiem Franklina w Greenwich Old Royal Naval College w Londynie. Biolog Thomas Henry Huxley badał szczątki i doszedł do wniosku, że należały do H.T.D. Le Vesconte’a, porucznika z HMS „Erebus”. Analizy z 2009 roku zasugerowały, że był to jednak Harry Goodsir, asystent chirurga na „Erebusie”. Choć Hall doszedł do wniosku, że wszyscy członkowie wyprawy Franklina nie żyją, uważał, że znalezione zostaną dokumenty wyprawy, ukryte gdzieś pod kamiennym kopcem. Przy współudziale przewodników Ebierbinga i Tookoolito, Hall zebrał setki stron opowieści Inuitów. Wśród tych materiałów są opisy odwiedzin porzuconych okrętów Franklina i spotkania z grupą białych mężczyzn na południowym wybrzeżu Wyspy Króla Williama w pobliżu Washington Bay. W latach 90. XX wieku te zeznania zostały szczegółowo zbadane przez Davida C. Woodmana i stały się podstawą dwóch książek, Unravelling the Franklin Mystery (1992) i Strangers Among Us (1995), w których rekonstruuje ostatnie miesiące wyprawy.
W nadziei znalezienia nieznanych dokumentów, porucznik Frederick Schwatka z Armii Stanów Zjednoczonych zorganizował w latach 1878–1880 ekspedycję na Wyspę Króla Williama. Schwatka zebrał drużynę, obejmującą Inuitę, który pomagał Hallowi, wyprawił się do Zatoki Hudsona na szkunerze „Eothen” i ruszył dalej na północ pieszo i z pomocą psich zaprzęgów. Przepytywał Inuitów, odwiedzał znane lub możliwe miejsca pobytu ludzi Franklina i przezimował na wyspie. Chociaż Schwatka nie odnalazł dokumentów, w swoim przemówieniu na kolacji, zorganizowanej na jego cześć przez Amerykańskie Towarzystwo Geograficzne w 1880 roku, podkreślił, że jego wyprawa ma na koncie „najdłuższą podróż saniami w historii, zarówno pod względem czasu, jak i odległości” – trwała 11 miesięcy i 4 dni, a przebyła 4360 km. Była to pierwsza arktyczna wyprawa, w której biali ludzie polegali wyłącznie na diecie Inuitów, i pozwoliła stwierdzić, że ponad wszelką rozsądną wątpliwość ewentualne dokumenty wyprawy Franklina zostały utracone. Wyprawa Schwatki nie znalazła żadnych śladów ludzi Franklina na południe od miejsca, znanego jako Zatoka Głodu na półwyspie Adelaide. Miejsce znajdowało się daleko na północ od celu Croziera, rzeki Back, kilkaset kilometrów od najbliższego przyczółka zachodniej cywilizacji nad Wielkim Jeziorem Niewolniczym. Woodman opisał informacje Inuitów, że między 1852 i 1858 rokiem Crozier i jeszcze jeden uczestnik wyprawy byli widziani w okolicy Baker Lake, około 400 km dalej na południe, gdzie w 1948 roku Farley Mowat znalazł „bardzo stary kopiec, nie normalnej eskimoskiej budowy”, w którym znajdowały się resztki drewnianego pudełka ze złączami typu jaskółczego ogona.
Od wschodu: James Clark Ross (HMS „Enterprise”, HMS „Investigator”), z powodu zalodzenia dotarł tylko do wyspy Somerset.
Od zachodu: HMS „Plover”, HMS „Herald” do cieśniny Beringa; William Pullen osiągnął ujście Mackenzie łodzią wielorybniczą.1850
Od zachodu: Richard Collinson (HMS „Enterprise”), Robert McClure (HMS „Investigator”) do cieśniny Beringa. McClure’a koło Wyspy Banksa zatrzymał lód i po dwóch zimach „Investigator” został opuszczony, załoga wyruszyła na wschód ku statkom ekspedycji Belchera, stając się pierwszymi Europejczykami, którzy przebyli Przejście Północno-Zachodnie. Collinson dopłynął do Coronation Bay, dalej na wschód niż jakikolwiek inny statek.
Od wschodu: Horatio Austin (HMS „Resolute”), Erasmus Ommanney (HMS „Assistance”) i 2 statki parowe, „Pioneer” (kpt. Sherard Osborn) i „Intrepid” (kpt. John Bertie Cator). Ommanney znalazł obóz Franklina na wyspie Beechey. Cztery statki Austina spotkały się wokół wyspy z niżej wymienionymi, zostały uwięzione przez lód i wiosną wysłały sanie we wszystkich kierunkach. Do zimy 1851 roku opuściły Arktykę.
Od wschodu: Charles Forsyth („Prince Albert”), finansowany przez lady Franklin; wycofał się z poszukiwań.
Od wschodu: Edwin de Haven (USS „Rescue”, USS „Advance”), pierwsza ekspedycja sfinansowana przez Grinnella.1851
William Kennedy („Prince Albert”) dociera do cieśniny Bellotta, udowadniając, że wyspa Somerset jest wyspą.1852
Edward Belcher, pięć statków: HMS „Assistance” (Belcher), HMS „Resolute” (Henry Kellet), „Pioneer” (Sherard Osbourne), „Intrepid” (Francis Leopold McClintock) i statek pomocniczy HMS „North Star” (William Pullen); przeprowadzono wiele poszukiwań na saniach, uratowano załogę HMS „Investigator”; wszystkie statki wmarzły w lód i zostały opuszczone, z wyjątkiem „North Star”. Dołączyły do nich statki zaopatrzenia „Breadalbane”, który został zgnieciony przez lód i HMS „Phoenix”, który w 1854 roku wraz z „North Star” przejął załogi innych statków, w tym „Investigatora” McClure’a.
McClintock znalazł artefakty na Wyspie Króla Williama, w tym łódź na płozach, zawierającą dwa trupy.1869
W czerwcu 1981 roku Owen Beattie, profesor antropologii z Uniwersytetu Alberty, wraz z zespołem badaczy i asystentów przyjechał z Edmonton na Wyspę Króla Williama, przemierzając zachodnie wybrzeże wyspy śladami ludzi Franklina sprzed 132 lat. Wyprawa miała na celu znaleźć przedmioty i szczątki, które mogłaby zbadać nowoczesnymi metodami kryminalistycznymi, w celu ustalenia personaliów i przyczyn śmierci 129 zaginionych. Zespół znalazł artefakty archeologiczne, pozostawione przez XIX-wiecznych Europejczyków i drobne szczątki ludzkie, jednak mniej niż oczekiwano. Badania kości ludzi Franklina wykazały obecność wgłębień i złuszczeń, często spotykanych w przypadkach niedoboru witaminy C, przyczyny szkorbutu. Po powrocie do Edmonton Beattie porównał notatki z Jamesem Savelle, archeologiem Arktyki, i zauważył ślady wskazujące na kanibalizm. Analizy laboratoryjne próbek kości w laboratorium w Albercie wykazały nieoczekiwanie wysoki poziom ołowiu w kościach marynarzy, 226 ppm (części na milion), dziesięciokrotnie wyższy niż w próbce kontrolnej pobranej z kości Inuitów z tego samego regionu geograficznego (26–36 ppm).
W czerwcu 1982 roku zespół składający się z Beattie i trzech studentów (byli to Walt Kowall, Arne Carlson i Arsien Tungilik) został przetransportowany na zachodnie wybrzeże Wyspy Króla Williama, podążając śladami McClintocka z 1859 roku i Schwatki z przełomu 1878–1879. Podczas tej wyprawy w pobliżu łodzi odkrytej przez McClintocka znaleziono szczątki od sześciu do czternastu mężczyzn i artefakty, w tym podeszwę buta z kolcami dorobionymi dla lepszej przyczepności.
Po powrocie do Edmonton w 1982 roku, Beattie próbował znaleźć przyczynę wysokiej zawartości ołowiu stwierdzonej w badaniach z 1981 roku. Możliwymi przyczynami był ołowiany lut, jakim zamknięto konserwy, folia ołowiowa, którą były zamknięte inne pojemniki na żywność, barwniki spożywcze, wyroby tytoniowe, pewterowe naczynia, oraz knoty świec. Badacz doszedł do wniosku, że efekty szkorbutu w połączeniu z zatruciem ołowiem, mogły być śmiertelne dla załogi Franklina. Jednak jako że zawartość ołowiu w kościach może być wynikiem jego kumulowania się przez całe życie, a nie w trakcie jednej wyprawy, hipoteza mogła być sprawdzona tylko poprzez badanie kryminologiczne zachowanych tkanek miękkich. Beattie zdecydował się zbadać groby marynarzy pochowanych na wyspie Beechey.
Po uzyskaniu zgody prawnej zespół Beattie odwiedził wyspę Beechey w sierpniu 1984 roku, aby przeprowadzić autopsje trzech pochowanych tam członków załogi. Zaczęli od pierwszego zmarłego członka załogi, palacza Johna Torringtona. Po zakończeniu autopsji Torringtona, ekshumacji i krótkiej analizie ciała Johna Hartnella, zespół, pod presją czasu i zagrożony przez pogodę, wrócił do Edmonton z próbkami tkanki i kości. Analiza pierwiastków śladowych w tkankach Torringtona wykazała, że „musiał doświadczać poważnych problemów psychicznych i fizycznych spowodowanych zatruciem ołowiem”. Chociaż sekcja zwłok wykazała, że zapalenie płuc było główną przyczyną śmierci marynarza, zatrucie ołowiem zostało uznane za istotny czynnik.
Podczas ekspedycji zespół odwiedził miejsce oddalone o około kilometr na północ od miejsca pochówku, aby zbadać fragmenty setek puszek porzuconych przez ludzi Franklina. Beattie zauważył, że były one niewłaściwie zalutowane ołowiem, który prawdopodobnie miał bezpośredni kontakt z żywnością. Publikacja wyników ekspedycji z 1984 roku i zdjęcie zwłok Torringtona, które dobrze zachowały się przez 138 lat spoczynku w wiecznej zmarzlinie w tundrze, przyczyniły się do ponownego zainteresowania mediów i opinii publicznej zaginioną ekspedycją Franklina.
Późniejsze badania sugerują, że innym potencjalnym źródłem ołowiu mogły nie być konserwy, a systemy obiegu słodkiej wody zainstalowane na okrętach. K.T.H. Farrer argumentował, że „to niemożliwe, żeby ktoś mógł przyjąć z puszkowanego jedzenia dawkę ołowiu, 3,3 mg dziennie przez osiem miesięcy, konieczną do podniesienia PbB do poziomu 80 μg/dl, przy którym objawy zatrucia ołowiem pojawiają się u osób dorosłych, a teza, że ołów w kościach dorosłych może być „utopiony” w ołowiu spożywanym przez okres kilku miesięcy, a nawet trzech lat, wydaje się trudno akceptowalna”. Ponadto puszkowana żywność była w tym okresie w powszechnym użyciu w Royal Navy, a jej spożycie nie doprowadziło do znaczącego wzrostu przypadków zatrucia ołowiem w innych miejscach. Okręty tej ekspedycji były natomiast wyposażone w przerobione silniki lokomotyw parowych służące jako napęd pomocniczy, które wymagały do pracy około tony czystej wody na godzinę. Jest wysoce prawdopodobne, że właśnie z tego powodu okręty zostały wyposażone w unikalny system destylacji wody, który musiał powodować, biorąc pod uwagę używane wówczas materiały, że woda miała bardzo wysoką zawartość ołowiu. William Battersby argumentował, że jest to znacznie bardziej prawdopodobna przyczyna wysokiego poziomu ołowiu w szczątkach członków ekspedycji, niż konserwy.
Kolejne badania grobów zostały podjęte w 1986 roku i sfilmowane przez ekipę programu Nova, co pokazano później w telewizyjnym filmie Buried in Ice z 1988 roku. Radiolog i lekarz medycyny Derek Notman z Uniwersytetu Minnesoty oraz technik radiologii, Larry Anderson, wykonali w trudnych warunkach terenowych liczne zdjęcia rentgenowskie szczątków członków załogi przed autopsją. W badaniach pomagali specjalistka od arktycznej odzieży ochronnej Barbara Schweger i patolog Roger Amy.
Beattie i jego zespół zauważyli, że ktoś inny próbował już ekshumować Hartnella. Kilof uszkodził drewnianą pokrywę trumny i brakowało na niej tabliczki. Badania dokumentacji w Edmonton wykazały później, że sir Edward Belcher, dowódca jednej z wypraw w poszukiwaniu Franklina, nakazał ekshumację Hartnella w październiku 1852 roku, ale wysiłki zniweczyła wieczna zmarzlina. Miesiąc później Edward A. Inglefield, dowódca kolejnej ekspedycji, dokończył ekshumację i usunął tabliczkę z trumny. W przeciwieństwie do grobu Hartnella, grób szeregowca Williama Braine’a był w dużej mierze nienaruszony. Po ekshumacji zespół zauważył, że pochówek był pośpieszny. Ramiona, ciało i głowa zmarłego były niestarannie ułożone w trumnie, a jeden z jego podkoszulków był włożony tył na przód. Trumna była za mała, pokrywa przyciskała nos zmarłego. Wieko trumny zdobiła duża miedziana tablica z jego imieniem i innymi danymi osobistymi.
W 1992 roku zespół archeologów i antropologów sądowych zidentyfikował miejsce oznaczone „NgLj-2” na zachodnim wybrzeżu Wyspy Króla Williama. Miejsce odpowiada opisowi miejsca znalezienia łodzi przez wyprawę McClintocka. Wykopaliska pozwoliły odkryć prawie 400 kości i ich fragmentów oraz artefakty, od kawałków glinianych fajek po guziki i mosiężne okucia. Badania tych kości przez Anne Keenleyside, kryminolożkę ekspedycji, wykazały podwyższony poziom ołowiu i wiele nacięć „odpowiadających odcinaniu mięsa”. Na podstawie tych badań ogólnie zaakceptowano, że przynajmniej niektóre grupy ludzi Franklina w ostateczności uciekły się do kanibalizmu. Badanie opublikowane w „International Journal of Osteoarchaeology” wykazało, że oprócz śladów odcinania mięsa, 35 kości miało oznaki pękania i wygładzania o garnek, które występują, gdy końcówki kości gotowanych we wrzącej wodzie ocierają się o garnek, w którym są umieszczane, co zwykle występuje w końcowym stadium kanibalizmu, kiedy wygłodzeni ludzie wydobywają szpik kostny, aby uzyskać ostatnie dostępne resztki wartości odżywczych.
W 1992 roku David C. Woodman, autor książek o wyprawie wraz ze specjalistą od magnetometrii, Bradem Nelsonem, zorganizował „Project Ootjoolik”, aby odnaleźć wrak, który według Inuitów spoczywał w wodach w pobliżu półwyspu Adelaide. W poszukiwaniach wykorzystane były samoloty National Research Council i Kanadyjskich Sił Zbrojnych, wyposażone w czułe magnetometry; z wysokości ok. 60 m przebadany został duży obszar na zachód od Grant Point. Zidentyfikowano ponad 60 wyraźnych anomalii magnetycznych, z których pięć uznano za mające cechy najbardziej zbliżone do oczekiwanych od okrętów Franklina.
W 1993 roku dr Joe McInnis i Woodman zorganizowali próbę zidentyfikowania priorytetowych celów z poprzedniego roku. Wyczarterowany samolot lądował na lodzie w trzech miejscach, wywiercono otwory w lodzie i spuszczono przez nie mały sonar sektorowy. Jednak ze względu na warunki pogodowe i niepewną nawigację, nie udało się dokładnie określić położenia otworów i nic nie znaleziono, chociaż stwierdzono, że woda ma ponad 20 m głębokości, co było obiecujące dla dalszych poszukiwań.
W 1994 roku Woodman zorganizował i poprowadził badania terenowe od Richard Collinson Inlet do (współczesnego) Victory Point w poszukiwaniu zakopanych „skrytek”, o których wspominał inuicki myśliwy Supunger. Dziesięcioosobowy zespół spędził dziesięć dni na poszukiwaniach, sponsorowanych przez Royal Canadian Geographical Society, nie znalazł jednak śladu skrytek.
W 1995 roku wspólną ekspedycję zorganizowali Woodman, George Hobson i amerykański poszukiwacz przygód Steven Trafton – każdy z nich planował osobne poszukiwania. Grupa Traftona udała się na Wyspy Clarence, by zbadać historie Inuitów o „kopcu białego człowieka”, ale nie dotarła do celu przez lód. Grupa dr. Hobsona, w towarzystwie archeolog Margaret Bertulli, badała obóz znajdujący się kilka kilometrów na południe od Cape Felix, gdzie znaleziono kilka pomniejszych artefaktów. Woodman, wraz z dwoma towarzyszami, udał się na południe od Wall Bay do Victory Point i zbadał wszystkie prawdopodobne miejsca obozowania wzdłuż tego wybrzeża, znajdując tylko zardzewiałe puszki na wcześniej nieznanym obozowisku w pobliżu Cape Maria Louisa.
W 1997 roku kanadyjska firma filmowa Eco-Nova zorganizowała wyprawę „Franklin 150”, aby przy użyciu sonaru zbadać większą liczbę lokalnych anomalii magnetycznych stwierdzonych w 1992 roku. W wyprawie uczestniczyli archeolodzy Robert Grenier i Margaret Bertulli, a Woodman ponownie był historykiem wyprawy i koordynatorem poszukiwań. Badania prowadzono z lodołamacza kanadyjskiej straży przybrzeżnej „Sir Wilfrid Laurier”. Przebadano około 40 kilometrów kwadratowych w pobliżu Kirkwall Island, bez rezultatu. Kiedy grupy zwiadowcze odnalazły na plażach wysepek na północ od wyspy O’Reilly fragmenty blachy miedzianej i drewna, które mogły być pozostałościami zaginionej wyprawy, poszukiwania zostały przekierowane do tego obszaru, ale niesprzyjające warunki pogodowe uniemożliwiły intensywne prace przed zakończeniem wyprawy. Eco-Nova nagrała na temat tej ekspedycji odcinek serialu dokumentalnego Oceans of Mystery pt. Search for the Lost Fleet.
Woodman zorganizował jeszcze trzy ekspedycje kontynuując badania magnetometryczne możliwych miejsc spoczynku wraków: prywatnie sponsorowaną wyprawę w 2001 roku oraz irlandzko-kanadyjskie wyprawy poszukiwawcze w 2002 i 2004 roku. Wykorzystały one magnetometry przenoszone na saniach, pracujące na lodzie morskim i dokończyły przerwane badania w północnym obszarze (2001, okolice Kirkwall Island) oraz w całym obszarze południowym (okolice wyspy O’Reilly, 2002 i 2004). Wszystkie anomalie magnetyczne o wysokim priorytecie zostały zidentyfikowane przez sonar jako formacje geologiczne. W 2002 i 2004 roku, na małej wysepce na północny wschód od wyspy O’Reilly, znaleziono małe artefakty i miejsca usytuowania namiotów.
W sierpniu 2008 roku pierwsze poszukiwania zorganizowała agencja Parks Canada, prowadził je archeolog Robert Grenier. W badaniach uczestniczył również inuicki historyk Louis Kamookak z Gjoa Haven, którego badania historii mówionej pomogły we wskazaniu celów.
25 lipca 2010 roku w płytkiej wodzie w zatoce Mercy Bay u północnego wybrzeża Wyspy Banksa został znaleziony wrak, zidentyfikowany jako HMS „Investigator”. Okręt ten został uwięziony przez lód w 1853 roku, w trakcie poszukiwań ekspedycji Franklina, a następnie został porzucony przez załogę. Zespół Parks Canada poinformował, że jest w dobrym stanie, spoczywa prosto na głębokości około 11 metrów.
1 września 2014 roku większa kanadyjska wyprawa do Cieśniny Wiktorii znalazła dwa przedmioty na Hat Island w Zatoce Królowej Maud w pobliżu Wyspy Króla Williama – drewniany obiekt, prawdopodobnie zatyczkę kluzy łańcucha kotwicznego, przez który przechodziła do znajdującego się poniżej schowka; a także część żurawika do wodowania łodzi ratunkowych, oznaczonego dwoma szerokimi grotami strzał Royal Navy.
Ekspedycja ogłosiła, że w dniu 7 września 2014 roku zlokalizowała jeden z dwóch okrętów Franklina. Okręt jest zachowany w bardzo dobrym stanie, obraz z sonaru bocznego ukazywał nawet deski pokładowe. Wrak leży na dnie wschodniej części Zatoki Królowej Maud, na zachód od O’Reilly Island. 1 października na posiedzeniu Izby Gmin premier Stephen Harper potwierdził, że jest to wrak HMS „Erebus”. Wrak Erebusa spoczywa na głębokości 11 metrów i znajduje się znacznie dalej na południe, niż ostatnia znana pozycja (u wejścia do Cieśniny Wiktorii), w związku z czym pojawiła się hipoteza, że marynarze mogli powrócić na okręt w desperackiej próbie przebicia się na południe.
11 września 2016 ekspedycja Arctic Research Foundation poinformowała o znalezieniu wraku HMS „Terror”, zachowanego w doskonałym stanie, na głębokości 24 m w zatoce Wyspy Króla Williama, nazwanej wcześniej Terror Bay (68°54′13″N 98°56′18″W). Nazwa zatoki pochodzi od okrętu, ale została nadana w 1910 roku, kiedy nie przypuszczano, że może on właśnie tam spoczywać. Kluczowe dla jego odnalezienia okazały się doniesienia Inuity Sammy’ego Kogvika, który sześć lat wcześniej widział obiekt wystający z wód zatoki – przypuszczalnie maszt. Długo podejrzewano, że po porzuceniu na północy Cieśniny Wiktorii „Terror” został zmiażdżony przez lód, ale wrak spoczywa 96 km dalej na południe niż miejsce, w którym miało to się stać. Jest w doskonałym stanie; prawie wszystkie luki zostały zamknięte, a trzy z czterech okien kajuty kapitana Croziera mają nawet zachowane szyby. Nie wiadomo, czy okręt zdryfował do zatoki opuszczony, czy też niektórzy ocaleni powrócili na niego, próbując płynąć na południe.
Badania terenowe, wykopy i ekshumacje rozpoczęte w 1981 roku trwały ponad 10 lat. Wyniki badań artefaktów oraz szczątków ludzkich wykazały, że pochowani na wyspie Beechey najprawdopodobniej zmarli na zapalenie płuc i być może na gruźlicę, co zasugerowano po znalezieniu dowodów na chorobę Potta u Braine’a. Raporty toksykologiczne wskazywały na zatrucie ołowiem jako prawdopodobny czynnik. Nacięcia znalezione na kościach niektórych członków załogi były postrzegane jako oznaki kanibalizmu. Dowody sugerowały, że połączenie zimna, głodu i chorób, w tym szkorbutu, zapalenia płuc i gruźlicy, których skutki pogarszało zatrucie ołowiem, doprowadziło do śmierci wszystkich członków wyprawy Franklina.
Nowsze badania chemiczne próbek kości i paznokci pobranych od Hartnella i innych członków załogi podają w wątpliwość rolę zatrucia ołowiem. Badanie z 2013 roku wykazało, że poziomy ołowiu w kościach członków załogi były niezmienne w czasie ich życia, i że nie ma żadnej różnicy izotopowej między koncentracją ołowiu w starszych i młodszych materiałach kostnych. Gdyby załoga zatruła się ołowiem ze stopu lutowniczego używanego do uszczelniania puszek lub z zasobów wodnych okrętów, zarówno stężenie ołowiu, jak i jego skład izotopowy wykazywałyby skokową zmianę w ciągu ostatnich kilku miesięcy życia. Interpretację tę wsparło badanie z 2016 roku, które sugerowało, że zły stan zdrowia załogi mógł w rzeczywistości wynikać z niedożywienia, a w szczególności z niedoboru cynku, prawdopodobnie z powodu braku mięsa w diecie. W tym badaniu wykorzystano mikrofluorescencję rentgenowską (µXRF) do określenia poziomów ołowiu, miedzi i cynku w paznokciu Hartnella w ostatnich miesiącach jego życia i odkryto, że poza ostatnimi tygodniami stężenie ołowiu mieściło się w zdrowych granicach. W przeciwieństwie do niego, poziom cynku był znacznie niższy niż normalnie i wskazywał, że Hartnell cierpiał na chroniczny niedobór cynku, wystarczający do poważnego osłabienia jego układu odpornościowego i zwiększający podatność na gruźlicę, którą marynarz był już zakażony. W ciągu ostatnich kilku tygodni życia jego choroba spowodowałaby rozkład tkanki kostnej, tłuszczowej i mięśniowej, uwalniając wcześniej zgromadzony w nich ołów do krwiobiegu, co spowodowałoby wzrost poziomu ołowiu stwierdzony we wcześniejszej analizie tkanek miękkich i włosów. Poziom ołowiu stwierdzony u marynarzy, którzy zostali pochowani na wyspie Beechey i tych, którzy przeżyli dłużej i zginęli na Wyspie Króla Williama nie różni się, co przeczy hipotezie postępującego zatrucia ołowiem. Także porównanie ze szczątkami współczesnych im żołnierzy brytyjskich z Antigui nie potwierdza, żeby marynarze Franklina byli szczególnie zatruci tą substancją w porównaniu z innymi członkami Royal Navy. Natomiast opisy wyglądu marynarzy, których dostarczyli Inuici, można interpretować jako świadectwa zmian fizycznych wynikających z gruźlicy rozsianej, skutkującej niedoczynnością kory nadnerczy.
W 2017 roku Douglas Stenton, dyrektor ds. dziedzictwa na terytorium Nunavut w północno-wschodniej Kanadzie, zasugerował, że czworo Europejczyków, których szczątki znaleziono w trakcie prac, mogło być kobietami. Początkowo archeolog podejrzewał, że testy DNA nie przyniosą nowych wniosków, ale ku swojemu zdziwieniu odkrył, że w próbkach materiału genetycznego nie ma chromosomu Y. Stenton przyznał, że choć wiadomo, że kobiety służyły w Royal Navy w XVII, XVIII i na początku XIX wieku, to wynik testu może oznaczać, że DNA po prostu uległo degradacji; dalsze testy dały niejednoznaczne wyniki. Zdaniem badacza jest bardzo mało prawdopodobne, że na pokładach dwóch okrętów ukryły się cztery przebrane kobiety; nie można tego jednak całkowicie wykluczyć.
Warunki pogodowe początkowo zwiodły uczestników wyprawy; w liście z Grenlandii James Fitzjames pisał, że miejscowy człowiek poinformował go, że lato jest szczególnie ciepłe, a Morze Baffina wolne od lodu aż po Cieśninę Lancastera, jednak już następna zima okazała się bardzo surowa. Franklin wybrał drogę po zachodniej stronie Wyspy Króla Williama, która wprowadziła „Erebusa” i „Terror” w masy lodu spychanego z północy w cieśniny Archipelagu Arktycznego, które „nie zawsze topnieją podczas krótkiego lata”. Dominujące wiatry pchają lód na południowy wschód przez Cieśninę Mac Clintocka ku Cieśninie Wiktorii; lód napływa także z północnego zachodu, przez Peel Sound, uniemożliwiając powrót. Ekspedycja miała miejsce pod koniec tzw. małej epoki lodowej, okresu ochłodzenia na półkuli północnej, co prawdopodobnie dodatkowo pogorszyło warunki lodowe i obniżyło temperatury, na jakie wystawieni zostali podróżnicy. Tymczasem droga wzdłuż wschodniego wybrzeża Wyspy Króla Williama w lecie regularnie staje się wolna od lodu i została później wykorzystana przez Roalda Amundsena podczas udanego przebycia Przejścia Północno-Zachodniego.
Ekspedycja Franklina, uwięziona w lodzie przez dwie zimy w Cieśninie Wiktorii, była zorganizowana przez marynarkę i nie była dobrze wyposażona ani wyszkolona do podróży lądowych. Niektórzy członkowie załóg kierujący się na południe od „Erebusa” i „Terroru” ciągnęli wiele przedmiotów, które nie były potrzebne do przetrwania w Arktyce. McClintock zauważył dużą liczbę ciężkich przedmiotów w znalezionej łodzi ratunkowej i uznał je za „nagromadzenie zbędnego ciężaru, o małej użyteczności i bardzo prawdopodobne, że nadwerężającego siły załóg sań”.
1845, 28 lipca: ostatnie spotkanie członków wyprawy przez Europejczyków (statek wielorybniczy na Morzu Baffina).
1845–1846: ekspedycja zimuje na wyspie Beechey. Trzej członkowie załogi umierają z powodu chorób płuc i zostają pochowani.
1846: HMS „Erebus” i HMS „Terror” opuszczają wyspę Beechey i płyną na południe Peel Sound w kierunku wyspy Króla Williama.
1847–1848: ekspedycja ponownie zimuje na Wyspie Króla Williama, po tym jak lód nie rozmarzł w 1847 roku.
1848, 22 kwietnia: po roku i siedmiu miesiącach uwięzienia w lodzie marynarze porzucają „Erebusa” i „Terror”.
1848, 25 kwietnia: data drugiej notatki, informującej o śmierci 24 ludzi i planach wyruszenia 26 kwietnia na południe, ku rzece Back.
1851 (?): inuiccy łowcy widzą czterech mężczyzn, którzy wciąż próbują udać się na południe; jest to ostatnia zweryfikowana obserwacja ocalałych (jak donosi Charles Hall).
1852–1858 (?): Inuici mogli widzieć Croziera i jeszcze jednego ocalałego, znacznie dalej na południe, w rejonie Baker Lake.
1854: John Rae przeprowadza wywiady z miejscowym Inuitą, który przekazuje mu przedmioty z wyprawy i mówi mu o ludziach umierających z głodu, którzy uciekli się do kanibalizmu.
1859: McClintock znajduje opuszczoną łódź i wiadomości na formularzu Admiralicji w kopcu na Wyspie Króla Williama.
Najbardziej znaczącym wynikiem ekspedycji Franklina było naniesienie na mapy kilku tysięcy kilometrów nieznanej wcześniej linii brzegowej przez ekspedycje poszukujące zaginionych okrętów i załóg. Jak zauważył Richard Cyriax, „utrata ekspedycji zapewne zwiększyła zasób wiedzy [geograficznej] znacznie bardziej, niż sprawiłby to jej sukces”. Także entuzjazm Admiralicji brytyjskiej w kwestii Arktyki znacznie osłabł. Wiele lat upłynęło przed ekspedycją Naresa, a jego deklaracja, że „nie ma przejścia” do bieguna północnego, oznaczała koniec historycznego zaangażowania Królewskiej Marynarki Wojennej w badania Arktyki, koniec epoki, w której takie działania były powszechnie postrzegane przez brytyjską opinię publiczną jako właściwe wydatki ludzkiego wysiłku i zasobów pieniężnych. Biorąc pod uwagę, jak trudne i ryzykowne było dla profesjonalnych badaczy przekroczenie Przejścia Północno-Zachodniego, niemożliwe było, żeby tej trasy używały przeciętne statki handlowe tamtej epoki.
Ujmując rzecz słowami artykułu z The Athenaeum: „Uważamy, że możemy uczciwie zważyć koszty i skutki tych ekspedycji arktycznych i zapytać, czy warto ryzykować tak dużo dla tak trudnego do osiągnięcia celu, który gdy zostanie osiągnięty, jest tak bezwartościowy”. Zwieńczona sukcesem wyprawa Roalda Amundsena na statku Gjøa w latach 1903–1905 zakończyła wielowiekowe poszukiwania Przejścia Północno-Zachodniego.
Przez lata po zaginięciu ekspedycji, media wiktoriańskie przedstawiały Franklina jako bohatera, który poprowadził swoich ludzi w poszukiwaniu Przejścia Północno-Zachodniego. Pomnik Franklina w jego rodzinnym mieście nosi napis „Sir John Franklin – odkrywca Przejścia Północno-Zachodniego”, a pomniki przed klubem Athenaeum w Londynie i na Tasmanii zdobią podobne napisy. Chociaż los ekspedycji, w tym możliwość kanibalizmu, był szeroko komentowany i dyskutowany, pozycja Franklina w oczach wiktoriańskiej opinii publicznej nie była zagrożona. Wyprawa była przedmiotem wielu dzieł literatury faktu, w tym dwóch książek Kena McGoogana, „Fatal Passage” i „Lady Franklin’s Revenge”.
Tajemnica otaczająca ostatnią ekspedycję Franklina była tematem filmu telewizyjnego NOVA „Arctic Passage” z 2006 roku; dokumentu telewizyjnego z 2007 roku „Franklin’s Lost Expedition” w Discovery HD Theater; a także kanadyjskiego filmu dokumentalnego z 2008 roku, „Passage”. W odcinku serialu dokumentalnego ITV1 z 2009 roku „Billy Connolly na końcu świata”, prezenter Billy Connolly i jego ekipa odwiedzili wyspę Beechey, sfilmowali groby i opisali ekspedycję Franklina.
Ku pamięci zaginionej ekspedycji jedna z jednostek podziału Terytoriów Północno-Zachodnich Kanady, obejmująca wyspy arktyczne, nosiła nazwę Dystryktu Franklina. Terytorium to zostało włączone 1 kwietnia 1999 roku do nowo utworzonego terytorium Nunavut.
29 października 2009 roku w kaplicy w Old Royal Naval College w Greenwich odbyła się uroczystość towarzysząca odrestaurowaniu i ponownemu udostępnieniu pomnika Franklina. Obejmowała również ponowny, uroczysty pochówek szczątków zidentyfikowanych jako należące do porucznika Henry’ego Thomasa Dundasa Le Vesconte, jedynych, jakie przywieziono z powrotem do Anglii, zamkniętych w pomniku w 1873 roku. Inni badacze Arktyki, w tym uczestnicy poszukiwań Franklina, są pochowani na cmentarzu Kensal Green; spoczywają tam admirałowie Horatio Thomas Austin, George Back, Edward August Inglefield, Bedford Pim, John Ross i Robert McClure. Żona Franklina, Jane Franklin z d. Griffin, jest również pochowana w krypcie w Kensal Green i upamiętniona na krzyżu poświęconym siostrzenicy jej męża, Sophii Cracroft.
Od lat 50. XIX wieku do czasów obecnych ostatnia wyprawa Franklina inspirowała liczne dzieła literackie. Jednym z pierwszych była sztuka The Frozen Deep, napisana przez Wilkie Collinsa z pomocą i produkcją Charlesa Dickensa. Spektakl został przedstawiony dla prywatnej publiczności w Tavistock House na początku 1857 roku, w Królewskiej Galerii Ilustracji (w tym dla królowej Wiktorii), a także dla publiczności w Manchester Trade Union Hall. Collins później napisał także powieść o tym samym tytule. Wieści o śmierci Franklina w 1859 roku zainspirowały elegie, w tym jedną autorstwa Algernona Charlesa Swinburne’a.
Fikcyjne przedstawienia ostatniej ekspedycji Franklina rozpoczęły się z publikacją „Podróży i przygód kapitana Hatterasa” autorstwa Jules’a Verne’a w 1866 roku. Bohater powieści próbuje odnaleźć ślady Franklina i odkrywa, że na biegunie północnym znajduje się ogromny wulkan. Mark Twain krótko i satyrycznie odniósł się do losów wyprawy i jej kolejnych poszukiwań na początku opowiadania „Some Learned Fables for Good Old Boys and Girls” (1875). Powieść „Odkrywanie powolności” Stena Nadolnego z 1983 jest zainspirowana całym życiem Franklina i tylko krótko nawiązuje do jego ostatniej ekspedycji. Inne powieści z przełomu XX i XXI wieku to „The Rifles” Williama T. Vollmanna (1994) i „North With Franklin: The Lost Journals of James Fitzjames” Johna Wilsona (1999). Na podstawie powieści grozy „Terror” Dana Simmonsa z 2007 roku powstał serial „Terror” telewizji AMC, emitowany od marca 2018 roku. Ekspedycja była również inspiracją kampanii do gry fabularnej Zew Cthulhu pt. The Walker in the Wastes. Ekspedycja Franklina jest w centrum fabuły powieści „Arktyczna mgła” Clive’a Cusslera z 2008 roku, a „Pragnienie” Richarda Flanagana (2009) nawiązuje do czynów Franklina zarówno na Tasmanii, jak i w Arktyce. BBC Radio 4 12 stycznia 2012 roku nadawało spektakl radiowy „Erebus” brytyjskiej poetki Jo Shapcott, oparty na losach wyprawy Franklina. Powieść fantastycznonaukowa „The White Passage” Kassandry Alvarado z 2013 roku prezentuje alternatywną historię zaginionej wyprawy.
Zaginięcie wyprawy Franklina zainspirowało wiele obrazów zarówno w Stanach Zjednoczonych, jak i w Wielkiej Brytanii. W 1861 roku Frederic Edwin Church namalował obraz pt. Góry lodowe; później w tym samym roku, przed zabraniem go do Anglii na wystawę, dodał złamany maszt statku w cichym hołdzie Franklinowi. W 1864 roku obraz Edwina Landseera Man Proposes, God Disposes wywołał poruszenie na dorocznej wystawie Royal Academy; przedstawienie dwóch niedźwiedzi polarnych z których jeden szarpie czerwoną banderę okrętową, a drugi obgryza ludzką klatkę piersiową, zostało uznane za będące w złym guście, ale pozostało jednym z najmocniejszych przedstawień ostatecznego losu wyprawy. Ekspedycja zainspirowała również wiele popularnych rycin i ilustracji, a także wiele panoram, dioram i pokazów latarni magicznych.
Ostatnia ekspedycja Franklina zainspirowała również wiele utworów muzycznych, poczynając od ballady „Lament Lady Franklin” (znanej również jako „Lord Franklin”), która powstała w latach 50. XIX wieku i została nagrana przez dziesiątki artystów, w tym Martina Carthy’ego, Pentangle, Sinéad O’Connor i The Pearlfishers. Brytyjski zespół metalowy Alestorm stworzył piosenkę „Magnetic North” poświęconą ekspedycji Franklina. Inne inspirowane ekspedycją utwory to „I’m Already There” grupy Fairport Convention oraz „Frozen Man” Jamesa Taylora (inspiracją były fotografie ciała Johna Torringtona). Kanadyjski kompozytor Henry Kucharzyk stworzył w 1997 roku oratorium Terror and Erebus (A Lament for Franklin) na baryton i zespół kameralny. Kanadyjska kompozytorka Cecilia Livingston stworzyła operę kameralną na sześciu piosenkarzy i kwartet perkusyjny pt. Terror & Erebus, która ma mieć premierę w 2019 roku.
Szczególnie duży wpływ ekspedycja Franklina wywarła na kanadyjską literaturę i kulturę. Do najbardziej znanych współczesnych ballad nawiązujących do niej należy „Northwest Passage” Stana Rogersa (1981), nazywane „nieoficjalnym kanadyjskim hymnem”. Kanadyjska powieściopisarka Margaret Atwood również wypowiedziała się o wyprawie Franklina jako swoistym narodowym micie Kanady, zauważając, że „w każdej kulturze opowiada się wiele historii (ale) tylko niektóre są opowiadane i opowiadane na nowo (...) w kanadyjskiej literaturze jedną z takich opowieści jest ekspedycja Franklina”. Do kanadyjskich nawiązań poetyckich należy wierszowana sztuka radiowa Terror and Erebus autorstwa Gwendolyn MacEwen, nadana przez CBC Radio 10 stycznia 1965, a następnie opublikowana w zbiorze „Afterworlds” (1987) i cykl wierszy Davida Solwaya, „Franklin’s Passage” (2003). Wydarzenia te pojawiły się także w kanadyjskich powieściach, takich jak „Solomon Gursky Was Here” (1989) Mordecaia Richlera i francuskojęzycznej powieści Dominique Fortier z 2008 roku, „Du bon usage des étoiles”, która twórczo podchodzi do ekspedycji Franklina z różnych perspektyw i gatunków literackich. Powieść irlandzko-kanadyjskiego pisarza Eda O’Loughlina „Minds of Winter” znalazła się na liście finalistów nagrody Gillera w 2017 roku.
Concerning Franklin and His Gallant Crew. W: Margaret Atwood: Strange Things: The Malevolent North in Canadian Literature. Oxford: Clarendon Press, 1995. ISBN 0-19-811976-3. Cytat: In every culture many stories are told (but) only some are told and retold, and these stories bear examining ... in Canadian literature, one such story is the Franklin expedition.. (ang.)
Owen Beattie, John Geiger: Frozen in Time: Unlocking the Secrets of the Franklin Expedition. Saskatoon: Western Producer Prairie Books, 1987. ISBN 0-88833-303-X. (ang.)
Scott Cookman: Iceblink: The Tragic Fate of Sir John Franklin’s Lost Polar Expedition. New York: John Wiley & Sons, 2000. ISBN 0-471-37790-2. (ang.)
Richard Cyriax: Sir John Franklin’s Last Arctic Expedition; a Chapter in the History of the Royal Navy. London: Methuen & Co, 1939. OCLC 9183074. (ang.)
Gillian Hutchinson: Sir John Franklin’s Erebus and Terror Expedition: Lost and Found. Bloomsbury Publishing, 2017. ISBN 978-1-4729-4871-7. (ang.)
Heinrich Klutschak, William Barr: Overland to Starvation Cove. Toronto: University of Toronto Press, 1989. ISBN 0-8020-5762-4. (ang.)
Clements R. Markham: The Lands of Silence: A History of Arctic and Antarctic Exploration. Cambridge University Press, 2014. ISBN 978-1-108-07687-6. (ang.)
The Fate of Franklin. W: Farley Mowat: Ordeal by Ice; the Search for the Northwest Passage. Toronto: McClelland and Stewart Ltd, 1973, s. 285. OCLC 1391959. (ang.)
Russell Potter: Arctic Spectacles: The Frozen North in Visual Culture. Seattle: University of Washington Press, 2007. ISBN 978-0-295-98680-7. (ang.)
Russell Potter: Finding Franklin: The Untold Story of a 165-Year Search. McGill-Queen’s Press, 2016. (ang.)
Frédéric Regard: Arctic Exploration in the Nineteenth Century: Discovering the Northwest Passage. Routledge, 2015, seria: Empires in Perspective. ISBN 978-1-317-32152-1. (ang.)
Martin Sandler: Resolute: The Epic Search for the Northwest Passage and John Franklin, and the Discovery of the Queen’s Ghost Ship. New York: Sterling Publishing Co., 2006. ISBN 978-1-4027-4085-5. (ang.)
Ann Savours: The Search for the North West Passage. New York: St. Martin’s Press, 1999. ISBN 0-312-22372-2. (ang.)
Frederick Schwatka: The Long Arctic Search; the Narrative of Lieutenant Frederick Schwatka, U.S.A., 1878–1880, Seeking the Records of the Lost Franklin Expedition. New Bedford, Massachusetts: Reynolds-DeWalt, 1965. OCLC 1012693. Cytat: The longest sledge journey ever made both in regard to time and distance. (ang.)
David C. Woodman: Strangers Among Us. Montreal: McGill-Queen’s University Press, 1995. ISBN 0-7735-1348-5. (ang.)
David C. Woodman: Unravelling the Franklin Mystery: Inuit Testimony. Montreal: McGill-Queen’s University Press, 1992. ISBN 0-7735-0936-4. (ang.)

El Al Israel Airlines (hebr. אל על, pol. Do nieba lub Do góry, arab. إل عال; TASE: ELAL) – państwowe linie lotnicze Izraela (kod linii IATA: LY) obsługujące stałe połączenia pasażerskie i towarowe pomiędzy jej macierzystym portem lotniczym im. Ben Guriona a lotniskami w Afryce, Azji, Ameryce Północnej, Europie i na Bliskim Wschodzie. Obsługiwane są także linie krajowe do Ejlatu.
Od czasu inauguracyjnego lotu z Genewy do Tel Awiwu we wrześniu 1948 rozwinęły się na tyle, że obecnie obsługują czterdzieści pięć linii pasażerskich na cztery kontynenty. Jako państwowe linie lotnicze El Al odegrały ważną rolę w misjach humanitarnych, ratunkowych i operacjach ewakuowania Żydów z miejsc, gdzie ich życie było zagrożone np. z Etiopii, Jemenu czy innych rejonów świata. Linie lotnicze ustanowiły rekord świata w największej liczbie pasażerów przewiezionych jednym samolotem transportowym (podczas operacji „Salomon” w 1991).
El Al są często w rozmaitych publikacjach prasowych nazywane najbezpieczniejszymi liniami lotniczymi na świecie, dane statystyczne liczby wypadków i incydentów z udziałem samolotów tych linii przeczą jednak tej opinii. El Al mają jedyny w swoim rodzaju system zapewniania bezpieczeństwa przelotu niespotykany w innych liniach lotniczych. Obejmuje on m.in. szczegółowe kontrole bagażu, wypełnianie drobiazgowych kwestionariuszy oraz indywidualnie przeprowadzane rozmowy z każdym pasażerem. Zdaniem byłego dyrektora El Al, Davida Chermesza wynika to z faktu, że linie te są szczególnie narażone na ataki terrorystyczne.
We wrześniu 1948 roku pierwszy prezydent Izraela Chaim Weizmann był obecny na międzynarodowej konferencji w Genewie. Planował wrócić samolotem rządowym, jednakże z powodu embarga nałożonego na Izrael było to niemożliwe. Przystosowano wówczas wojskowy samolot transportowy Douglas C-54 Skymaster do potrzeb cywilnych i na jego pokładzie Weizmann z osobami towarzyszącymi wrócili do domu. Samolot miał logo Israel National Aviation Company i był wyposażony w dodatkowe zbiorniki paliwa, które umożliwiły przelot do Izraela bez międzylądowań. Lot odbył się w dniach 28–30 września, po czym samolot wrócił do Sił Powietrznych Izraela[potrzebny przypis].
Oficjalnie założenie państwowych linii lotniczych El Al nastąpiło 15 listopada 1948 roku, pomimo że pierwsze samoloty zakupiono dopiero w lutym 1949 – były to dwa pasażerskie DC-4 należące wcześniej do American Airlines. Zakup został sfinansowany przez rząd Izraela, Agencję Żydowską i inne żydowskie organizacje. Pierwszy samolot wylądował na lotnisku Lod 3 kwietnia. Pierwszym dyrektorem przedsiębiorstwa został wybrany Aryeh Pincus, prawnik z RPA. Pierwszy międzynarodowy przelot miał miejsce 31 lipca 1949 na trasie z Tel Awiwu do Paryża, z międzylądowaniem w Rzymie. Do końca 1949 linia lotnicza przewiozła pasażerów do Londynu i Johannesburga. Stałe połączenie z Londynem ustanowiono w 1950. W tym samym roku El Al przejęły linie lotnicze Universal Airways, które należały do Syjonistów z RPA. Natomiast w 1949 utworzono linie lotnicze Arkia Israel Airlines, w których El Al miały 50% udziałów.
Usługi przewozów towarowych zainaugurowano w 1950 na niewykorzystywanych przez wojsko samolotach transportowych C-46 Commando. W tym samym roku przeprowadzono pierwsze loty rejsowe do Stanów Zjednoczonych. El Al od samego początku istnienia przestrzegały religijnych zasad judaizmu (Halacha), takich jak żywność koszerna i wstrzymywanie się od lotów podczas szabatu. Gdyby Dawid Ben Gurion nie spełnił tych warunków, partie religijne nie przystąpiłyby do jego rządu, pozostając w parlamentarnej opozycji.
Jako izraelskie państwowe linie lotnicze El Al wzięły udział w kilku tajnych operacjach. Między czerwcem 1949 a wrześniem 1950 ewakuowano podczas operacji „Zaczarowany dywan” 49 tysięcy Żydów z Jemenu i Adenu. Na przełomie 1951 i 1952 podczas operacji „Ezdrasz i Nehemiasz” ewakuowano drogą powietrzną 120 tysięcy Żydów z Iraku. W 1960 samolot El Al przewiózł z Argentyny do Izraela porwanego przez agentów Mosadu nazistowskiego zbrodniarza wojennego Adolfa Eichmanna.
W 1955, po kilku latach używania samolotów Lockheed Constellation, linie zakupiły dwie Britannie produkcji Bristol Aeroplane Company. El Al były drugą linią na świecie, po British Overseas Airways Corporation, które wprowadziły ten typ samolotu do eksploatacji.
Pod koniec lat 50. dyrektorem przedsiębiorstwa został Efraim Ben-Arzi, który kupił do El Alu pasażerskie odrzutowce De Havilland Comet, Boeing 707 i Douglas DC-8. Zakupy te były obliczone na rozwój połączeń transatlantyckich bez międzylądowań. Pierwszym rokiem, w którym El Al uzyskały finansowy zysk, był 1960. Tamtego roku ponad połowa osób przylatujących do Izraela skorzystała z samolotów El Al.
15 czerwca 1961 uruchomiono stałe połączenie z Nowym Jorkiem. Samolot Boeing 707 należący do linii El Al ustanowił wówczas rekord świata w najdłuższym locie handlowym non stop – na trasie z Tel Awiwu do Nowego Jorku przebył 10 668 km w czasie dziewięciu godzin i trzydziestu trzech minut. Od tego czasu El Al przewoziły 56 tysięcy pasażerów rocznie, konkurując z liniami Qantas i Loftleiðir. W 1961 linie El Al zajęły 35. miejsce na świecie w rankingu przebytych mil (14. miejsce w lotach pasażerskich). Sukces El Al trwał do późnych lat 60. W 1968 ustanowiono regularne połączenie pasażerskie do Bukaresztu i towarowe do Europy i Stanów Zjednoczonych. Utworzono także własną niezależną firmę gastronomiczną Teshet Tourism and Aviation Services Ltd. Wszystkie te przedsięwzięcia przyniosły w tamtym roku zysk w wysokości dwóch milionów dolarów.
W 1971 roku El Al zakupiły swój pierwszy Boeing 747, nazywany potocznie Jumbo Jetem. Wiele osób obawiało się, że tak duży samolot pasażerski w izraelskich barwach okaże się kuszącym celem dla kolejnych ataków terrorystycznych. Z tego powodu rząd oraz linie El Al wprowadziły nowe procedury bezpieczeństwa, które zapobiegły takim aktom terroru w przyszłości. Natomiast nowe Boeingi 747 otworzyły regularną linię transatlantycką z Tel Awiwu do Nowego Jorku. Lot trwający bez przerwy przez trzynaście godzin został uznany najdłuższym handlowym lotem na świecie.
Na początku lat 70. kierownictwo El Al zaczęło planować loty z lotnisk położonych poza Izraelem, które rozpoczynały się podczas żydowskiego święta szabatu. Religijne partie w Izraelu uznały, że stanowi to naruszenie żydowskiego prawa religijnego i stanowczo się temu sprzeciwiły, zmuszając El Al do wycofania się z projektu. W 1981 premier Menachem Begin obiecał przestrzegać zawartych porozumień, co wywołało sprzeciw świeckiej części społeczeństwa, która rozpoczęła bojkot państwowych linii lotniczych. W sierpniu 1982 doszło do incydentu, podczas którego świeccy robotnicy El Al zaatakowali grupę religijnych Żydów wchodzących do terminalu lotniczego.
W 1975 linie El Al odnotowały po raz pierwszy od końca lat 50. stratę finansową, która w dużej mierze wynikała z globalnej recesji gospodarczej. Trzykrotnie nastąpiła zmiana kierownictwa, aż pod koniec lat 70. dyrektorem został Icchak Szander. W 1977 El Al utworzyły zależną od siebie linię przewozów towarowych El Al Charter Services Ltd., która później zmieniła nazwę na Sun d’Or International Airlines Ltd.
Pod koniec roku 1982 w liniach lotniczych El Al doszło do licznych strajków i protestów pracowniczych, co doprowadziło do czasowego zawieszenia lotów. W kwietniu 1983 przedsiębiorstwo odnotowało z tego powodu stratę w wysokości 123,3 miliona dolarów. 8 kwietnia El Al sprzedały udziały w Arkia Israel Airlines. W styczniu 1983 rozpoczęto działalność przewozową pod zarządem komisarycznym. Rząd zakupił wówczas dwa nowe wąskokadłubowe samoloty pasażerskie Boeing 737 i ogłosił zamiar kupna czterech samolotów dalekiego zasięgu Boeing 767 za kwotę dwustu milionów dolarów. Po czterech latach El Al zaczęły ponownie przynosić zyski. W maju 1988 znowu odnotowano rekord – najdłuższy lot handlowy bez międzylądowania z Los Angeles do Tel Awiwu (13 000 km w czasie trzynastu godzin i czterdziestu jeden minut). W 1989 zainaugurowano loty do Polski i Jugosławii.
Od stycznia 1990 El Al rozpoczęły współpracę z North American Airlines w transporcie pasażerów ze Stanów Zjednoczonych do Izraela. El Al weszło wówczas w posiadanie (do lipca 2003) 24,9% udziałów w tych liniach. W owym czasie El Al dysponowały flotą dwudziestu samolotów pasażerskich (w tym dziewięciu Boeingów 747) i rozpoczynały wymianę starych Boeingów 707 na wąskokadłubowe Boeingi 757.
24 maja 1991 samoloty pasażerskie El Al (Boeing 747) i transportowe Sił Powietrznych Izraela (C-130 Hercules) w ciągu 36 godzin ewakuowały 14 325 etiopskich Żydów z Addis Abeby (Etiopia) do Izraela. Podczas operacji o nazwie Salomon pobito kolejny rekord, przewożąc pasażerskim samolotem Boeing 747 1087 pasażerów (w rzeczywistości było 1122 pasażerów, ponieważ wiele dzieci, poukrywanych w fałdach ubrań matek, niezauważenie weszło na pokład). Dwoje dzieci urodziło się podczas lotu.
Po upadku ZSRR rozpoczęto rozmowy o ustanowieniu stałych połączeń lotniczych pomiędzy Izraelem a Rosją, porozumienie udało się jednak osiągnąć dopiero w 1991. Pierwsze loty czarterowe rozpoczęto w listopadzie 1991, jednak bardzo szybko okazało się, że ograniczona liczba samolotów El Al nie będzie w stanie przewieźć olbrzymiej liczby imigrantów pragnących osiedlić się w Izraelu. Z tego powodu zawarto stosowne umowy handlowe i porozumienia z Aerofłotem i w ciągu trzech lat przewieziono do Izraela ponad 400 tysięcy imigrantów.
W 1995 El Al poinformowały o planie uzyskania w roku budżetowym 1995 piętnastu milionów dolarów zysku netto przy przychodach rocznych 1,2 miliarda (wzrost o 17,5% w porównaniu z 1994). Dzięki tym danym w lutym 1995 zniesiono w przedsiębiorstwie zarząd komisaryczny, który prowadził spółkę przez ostatnie dwanaście lat. W tym samym roku zainaugurowano loty na Daleki Wschód i podpisano porozumienie o współpracy z American Airlines. W czerwcu 1996 odbył się pierwszy lot do Ammanu w Jordanii.
Pomimo wcześniejszych planów rok 1996 zamknięto ze stratą 83,1 miliona, głównie z powodu strachu przed zamachami terrorystycznymi. Aby utrzymać loty, El Al przedstawiły pasażerom nietypową ofertę. Zaproponowano między innymi loty w rejonie Morza Śródziemnego z różnorodnymi rozrywkami na pokładzie samolotów. Proponowano także jednodniowe wyloty na zakupy do Londynu lub odwiedziny do miejsc kultu religijnego we Wschodniej Europie.
W marcu 2000 El Al włączyły do swojej floty pierwszy szerokokadłubowy samolot pasażerski Boeing 777. W tym samym roku ponownie pojawiły się problemy dotyczące lotów podczas szabatu. Kierownictwo El Al poinformowało, że traci rocznie 55 milionów dolarów z powodu nielatania w sobotę. Wywołało to falę krytyki i publiczną dyskusję w Izraelu. W czerwcu 2003 rozpoczął się pierwszy etap częściowej prywatyzacji przedsiębiorstwa. 15% akcji linii lotniczej weszło na Giełdę Papierów Wartościowych w Tel Awiwie.
W 2003 przedsiębiorstwo przewiozło 2,8 miliona pasażerów, w 2004 – 3,2 miliona, a w 2005 – 3,5 miliona. Prawie 60% pasażerów było Izraelczykami. Począwszy od 6 czerwca 2004 rząd kontynuując proces prywatyzacji El Al utworzył przedsiębiorstwo w którym połowa własności znajdowała się w rękach państwa. Stroną zainteresowaną przejęciem przedsiębiorstwa była firma K’nafaim Holdings Ltd. (K’nafaim).
W styczniu 2005 prezesem Komisji El Al Israel Airlines został Izzy Borovich, będący wcześniej członkiem kadry kierowniczej K’nafaim. Nowym CEO został Haim Romano. 6 stycznia 2006 na prośbę spółki K’nafaim odbyło się spotkanie wszystkich akcjonariuszy El Al, na którym podjęto decyzję zwolnienia większości kierowników Zarządu. W rezultacie pełną kontrolę nad El Al przejęła spółka K’nafaim.
W 2006 El Al odnotowały stratę 44,6 miliona dolarów przy przychodach 1,665 miliarda. Przedsiębiorstwo wydaje rocznie sto milionów dolarów na zapewnienie bezpieczeństwa pasażerom. Począwszy od 31 grudnia 2006 państwo posiadało 20,97% własności i praw wyborczych w spółce, natomiast od 31 grudnia 2007 było to już zaledwie 1,1%. Spółka K’nafaim posiadała wówczas 39,33% akcji przedsiębiorstwa.
5 lutego 1950 Douglas DC-4 został uszkodzony po zjechaniu z pasa startowego na lotnisku Lydda przy Tel Awiwie. Nie było rannych.
24 listopada 1951 Douglas DC-4 rozbił się podczas podejścia do lądowania na lotnisku w Zürychu. Samolot przewoził towary. Zginęło sześciu członków załogi.
27 lipca 1955 Lockheed Constellation (Katastrofa lotu El Al 402) został zestrzelony w pobliżu Sofii w Bułgarii. Do zdarzenia doszło po zboczeniu samolotu z kursu podczas złej pogody. Zginęli wszyscy na pokładzie.W 1968 El Al doświadczyły pierwszego z wielu aktów terroru przeciwko izraelskim celom. 23 lipca doszło do pierwszego w historii porwania izraelskiego samolotu. Trzech arabskich terrorystów z Ludowego Frontu Wyzwolenia Palestyny (LFWP) uprowadziło pasażerskiego Boeinga 707 linii El Al (lot 426) lecącego z Rzymu do Tel Awiwu (na pokładzie dziesięciu członków załogi i trzydziestu ośmiu pasażerów – w tym dwudziestu jeden Izraelczyków). Samolot został uprowadzony do Algieru, gdzie po czterdziestu dniach negocjacji uwolniono zakładników. Do porwania doszło, ponieważ terroryści spodziewali się, że samolotem będzie leciał ambasador Izraela w Stanach Zjednoczonych Icchak Rabin.
26 grudnia 1968 arabscy terroryści z LFWP otworzyli ogień do pasażerów samolotu El Al na lotnisku w Atenach. Samolot miał lecieć do Nowego Jorku. W zamachu zginął izraelski mechanik, a dwie osoby zostały ranne. W odwecie komandosi Sił Obronnych Izraela przeprowadzili 29 grudnia nocny atak na port lotniczy Bejrut, niszcząc czternaście arabskich samolotów pasażerskich.
18 lutego 1969 terroryści z LFWP zaatakowali samolot Boeing 707 linii El Al na lotnisku w Zurychu. Jednak tym razem pasażerowie i pilot udaremnili próbę porwania samolotu. W strzelaninie zginął jeden z porywaczy oraz pilot samolotu, a trzech pasażerów zostało rannych.Pomiędzy wrześniem 1969 a wrześniem 1970 przetoczyła się fala przemocy wymierzona w samoloty i obiekty linii lotniczych El Al. 8 września 1969 arabscy terroryści obrzucili granatami w odstępie kilku minut izraelskie ambasady w Hadze i Bonn oraz biuro El Al w Brukseli. Rannych zostało trzech pracowników El Al oraz jeden klient. Następnie 10 lutego 1970 terroryści z LFWP zaatakowali autobus przewożący pasażerów do samolotu El Al na lotnisku w Monachium. W ataku zginął jeden Izraelczyk, a jedenaście osób zostało rannych. Ta eskalacja przemocy zakończyła się jednoczesnym porwaniem trzech samolotów, które zostały 6 i 9 września uprowadzone na lotnisko Zerqa w Jordanii. Wśród porwanych samolotów miał znaleźć się także izraelski Boeing 707 El Al lecący z Amsterdamu do Nowego Jorku ze 148 pasażerami na pokładzie. Został zaatakowany przez dwóch terrorystów, jednak izraelscy ochroniarze oraz pasażerowie obezwładnili porywaczy i samolot awaryjnie lądował w Londynie.
W połowie lat 70. doszło także do kilku nowych aktów terroru. 25 stycznia 1976 trzej palestyńscy terroryści z LFWP usiłowali wystrzelić rakietowy pocisk przeciwlotniczy Strzała-2 w kierunku samolotu El Al startującego z lotniska w Nairobi w Kenii. Terroryści zostali aresztowani przez ochronę lotniska. 11 sierpnia 1976 dwaj palestyńscy terroryści z LFWP rzucili granaty i otworzyli ogień z broni maszynowej do ludzi oczekujących na stanowisku odpraw linii El Al na lotnisku w Stambule. Zginęły cztery osoby, a dwadzieścia zostało rannych. Do kolejnego aktu terroru doszło 20 sierpnia 1978, kiedy dwaj palestyńscy terroryści z LFWP zaatakowali granatami i bronią maszynową autobus z pasażerami linii El Al podjeżdżający pod Hotel London Europa w Londynie. Zginęła stewardesa, a dziewięć osób zostało rannych. Izraelski ochroniarz zastrzelił jednego z napastników. Następnie 9 sierpnia 1981 palestyńscy terroryści z OWP zdetonowali bombę podłożoną w biurze El Al na lotnisku w Rzymie. Ranne zostały dwie osoby. 27 grudnia 1985 izraelscy ochroniarze udaremnili próbę porwania samolotu El Al na lotnisku w Wiedniu. W wymianie ognia zginęły jednak dwie osoby, a trzydzieści dziewięć zostało rannych. Terroryści planowali porwać samolot i wysadzić go nad Tel Awiwem. Charakterystycznym dla działania izraelskich służb ochrony było niedopuszczenie do wtargnięcia porywaczy na pokład samolotów. Dlatego terroryści musieli ograniczyć zamachy do atakowania biur El Al na lotniskach. 27 grudnia 1985 czterej palestyńscy terroryści z Organizacji Abu Nidala obrzuciło granatami ręcznymi i ostrzelało z broni maszynowej stanowisko odpraw El Al na lotnisku w Rzymie. Zginęło szesnaście osób, a dziewięćdziesiąt dziewięć zostało rannych.
18 kwietnia 1986 agenci ochrony zatrzymali kobietę nazwiskiem Anne Mary Murphy, która usiłowała na lotnisku Heathrow w Londynie wnieść półtora kilograma materiału wybuchowego do samolotu El Al. Kobieta została skazana na czterdzieści pięć lat więzienia. Śledztwo wykazało, że w próbę zamachu zaangażowane były syryjskie służby specjalne. Wielka Brytania zerwała wówczas stosunki dyplomatyczne z Syrią. Jedynie 26 czerwca 1986 terrorystom udało się przemycić bombę w bagażu na pokład samolotu El Al; stało się to na lotnisku w Madrycie. Do wybuchu doszło jeszcze na ziemi, a rannych zostało dwanaście osób.
4 października 1992 Boeing 747 (Katastrofa lotu El Al 1862) spadł na dom mieszkalny w dzielnicy Bijlmermeer w Amsterdamie. Samolot przewoził towary. Zginęło trzech członków załogi, jeden pasażer oraz trzydziestu dziewięciu mieszkańców domu.
17 listopada 2002 izraelski Arab Tawfiq Fukra usiłował przy pomocy noża uprowadzić Boeinga 757 (lot 581) do Stambułu. Agenci ochrony obezwładnili porywacza.
W El Al obowiązują rygorystyczne procedury związane z bezpieczeństwem zarówno na lotniskach, jak i na pokładach samolotów. Są nie tylko skuteczne, ale też czasami kontrowersyjne, jednak to dzięki nim El Al zasłużyły na reputację bezpiecznych linii lotniczych. W 2008 Magazyn Global Traveler nazwał El Al najbezpieczniejszymi liniami lotniczymi na świecie.
Na lotniskach pasażerowie linii El Al są proszeni o stawienie się na stanowisku odpraw na trzy godziny przed odlotem. Wszystkie terminale El Al na całym świecie mają systemy monitoringu. Wśród pasażerów znajdują się cywilni agenci oraz uzbrojeni funkcjonariusze ochrony, którzy obserwują podejrzane zachowania. Przy wejściu do terminalu znajdują się skanery wykrywające materiały wybuchowe u podróżnych i w ich bagażach. Procedury bezpieczeństwa El Al wymagają, by ze wszystkimi pasażerami przeprowadzono indywidualne wywiady przed wejściem na pokład samolotu (pyta się na przykład o pochodzenie, cel podróży, pracę zawodową, bagaże), co pozwala agentom ochrony zidentyfikować możliwe zagrożenia; uważa się, że prawdopodobieństwo zachowania spokoju przez terrorystów podczas takiego wywiadu jest niskie. Na stanowisku odprawy przeprowadza się kontrolę paszportów i biletów – bilety bez naklejki agentów ochrony nie są akceptowane. Przy kontroli paszportowej nazwiska pasażerów są sprawdzane w bazie danych amerykańskiej FBI, kanadyjskiej CSIS, brytyjskiego Scotland Yardu, izraelskiego Szin Betu i międzynarodowego Interpolu. Torby podróżne są otwierane i przeszukiwane. Dodatkowo bagaże przechodzą przez komorę dekompresyjną, symulującą warunki lotu, podczas których może dojść do detonacji materiałów wybuchowych. El Al są jedynymi liniami lotniczymi na świecie, które poddają cały bagaż podróżnych takiej kontroli. Również na lotniskach zagranicznych agenci ochrony El Al stosują standardowe procedury bezpieczeństwa swoich linii lotniczych.
W samolotach El Al zawsze znajdują się tajni agenci uzbrojeni w broń palną. Większość pilotów El Al to byli piloci wojskowi, potrafiący posługiwać się bronią palną. Kokpity mają podwójne drzwi, które uniemożliwiają wejście osobom nieupoważnionym. Do otworzenia pierwszych drzwi jest potrzebny specjalny elektroniczny kod, drugie mogą być otworzone dopiero po zamknięciu pierwszych i identyfikacji osoby wchodzącej przez kapitana lub pierwszego oficera. Dodatkowo podłoga pokładu pasażerskiego jest wykonana z hartowanej stali, co chroni pasażerów przed wybuchem w luku bagażowym.
Od 2002 rozpoczęto wyposażanie wszystkich samolotów El Al w systemy antyrakietowe rozwijane przez izraelski przemysł zbrojeniowy. Żadne inne linie lotnicze na świecie nie stosują takich systemów obrony przeciwrakietowej w cywilnych samolotach pasażerskich.
Krytycy oskarżają El Al o stosowanie w kontrolach pasażerów pochodzenia arabskiego dyskryminacji rasowej. Utrzymują, że takie procedury są irracjonalne, niesprawiedliwe i poniżające dla osób przechodzących odprawę. Obrońcy El Al odrzucają te zarzuty, utrzymując, że stosowane procedury są niezbędne dla zachowania bezpieczeństwa.
Samoloty El Al docierają do miast położonych na czterech kontynentach. Mają połączenia z europejskimi liniami lotniczymi (obsługują wszystkie ważne miasta Europy) i amerykańskimi (obsługują całą Amerykę, Daleki Wschód i Azję Południowo-Wschodnią). Usługi El Al w Azji i Afryce są mocno utrudnione ze względu na odmowę uznania państwa Izrael przez państwa muzułmańskie, przede wszystkim przez Arabię Saudyjską. Z tego powodu państwa te nie zezwalają izraelskim samolotom lądować na swoich lotniskach. Jedną z konsekwencji tych utrudnień jest konieczność zmieniania tras lotu samolotów i w rezultacie wydłużenie czasu lotu i wzrost ponoszonych kosztów. W ostatnich latach nastąpiła niewielka poprawa związana z podpisaniem dwustronnych porozumień z Cyprem, Egiptem i Jordanią. Pod koniec 2007 El Al poinformowały o planach otworzenia linii lotniczej do Tokio, Szanghaju i Ameryki Południowej.
Cztery Boeingi 777-200ER z dostawą w 2012.Planowane jest wycofanie dwóch wysłużonych Boeing 767-200 (4X-EAA i 4X-EAB).
12 maja 2008 The Boeing Company poinformowała o zawarciu porozumienia o sprzedaży 4 samolotów 777-200ER dla El Al. Umowa daje El Al możliwość zakupu kolejnych dwóch 777 i prawo konwersji do 777-300ER. Wartość kontraktu wynosi 850 mln USD.
W 2004 wprowadzony został system lojalnościowy Matmid w sprzedaży biletów dla stałych klientów El Al. System ma cztery poziomy: Matmid, Matmid Silver, Matmid Gold i Matmid Platinum. Zgromadzone punkty upoważniają członków systemu do zakupu biletów po niższych cenach, rabatów przy wynajmie samochodów, płaceniu za noclegi w hotelach oraz inne produkty i usługi. Punkty są również przyznawane za podróż partnerskimi liniami lotniczymi, noclegi w partnerskich sieciach hoteli i zakupy kartami kredytowymi.
Punkty Matmid można zbierać, korzystając z większości lotów obsługiwanych przez: American Airlines, American Eagle Airlines, South African Airways, Sun d’Or International Airlines i Qantas. Dodatkowo uznawane są loty Aeroméxico na liniach do Madrytu, Miami, Nowego Jorku, Paryża i Meksyku.
W grudniu 2007 El Al podjęły współpracę z American Airlines. Od tej pory linie lotnicze prowadzą „wspólne usługi”, sprzedając jeden bilet na przelot trasą, którą obsługują obie linie lotnicze. Obecnie podobne porozumienia są zawarte z liniami:
Tamam Aircraft Food Industries Ltd. (Tamam) – przygotowuje posiłki podawane w samolotach El Al. Siedziba spółki Tamam znajduje się na międzynarodowym lotnisku im. Ben Guriona w Tel Awiwie.
Borenstein Caterers Inc. (Borenstein) – przygotowuje posiłki podawane w samolotach El Al. Spółka jest zarejestrowana w Stanach Zjednoczonych i ma swoją siedzibę przy międzynarodowym lotnisku w Nowym Jorku.
Superstar Holidays Ltd. (Superstar) – organizuje szeroki wachlarz usług turystycznych dla wycieczek zorganizowanych oraz dla osób indywidualnych. Spółka jest zarejestrowana w Wielkiej Brytanii.
Sun d’Or International Airlines (Sun D’Or) – prywatna spółka oferująca usługi czarterowe we współpracy z El Al.
Tour Air (Israel) Ltd. (Air Tour) – spółka oferuje usługi agentów turystycznych w Izraelu dla odbiorców grupowych i indywidualnych w połączeniu z usługami El Al.
Air Consolidators Israel Ltd. (ACI) – usługi logistyczne przy obsłudze transportu towarowego na międzynarodowym lotnisku im. Ben Guriona w Tel Awiwie.
Sabre Israel Travel Technologies Ltd. (Sabre Israel) – spółka oferuje usługi agentów turystycznych na całym świecie dla odbiorców grupowych i indywidualnych w połączeniu z usługami El Al.
W marcu 2008 firma konsultingowa Brightman Almagor & Co przeprowadziła audyt El Al przedstawiając bilans działalności finansowej za 2007 w porównaniu z wcześniejszym 2006 rokiem:
Firma konsultingowa Brightman Almagor & Co przedstawiła bilans działalności operacyjnej El Al za 2007 w porównaniu z wcześniejszym 2006 rokiem:

Elasmozaur (Elasmosaurus) – rodzaj plezjozaura żyjącego w Ameryce Północnej w kampanie (kreda późna), około 80,5 miliona lat temu. Pierwszy okaz odkryto w 1867 w Kansas blisko Fort Wallace, wysłano go do amerykańskiego paleontologa Cope'a, który na jego podstawie wyróżnił nowy rodzaj i gatunek, ten ostatni nazwał E. platyurus w 1868. Nazwa rodzajowa oznacza „cienkopłytowy jaszczur”, natomiast epitet gatunkowy znaczy „płaskoogonowy”. Cope pierwotnie zrekonstruował szkielet zwierzęcia, umieszczając głowę na ogonie, który to błąd nagłośnił paleontolog Marsh, rywal Cope'a w wojnie o kości. Odkryto tylko jeden niekompletny szkielet elasmozaura. Składa się on z niepełnej czaszki, kręgosłupa, obręczy kończyn piersiowej i miednicznej. Obecnie wyróżnia się pojedynczy gatunek, inne zaliczane dawniej do omawianego rodzaju uznaje się za niepewne bądź też przeniesiono je do innych rodzajów.
Elasmozaur miał 10,3 m długości. Cechowało go opływowe ciało o wiosłowatych kończynach, krótki ogon, niewielka głowa na końcu niezwykle długiej szyi, osiągającej 7,1 m długości. Wraz ze swym krewnym Albertonectes należał do najbardziej długoszyich zwierząt, jakie kiedykolwiek żyły, miał też najwięcej kręgów szyjnych: 72. Czaszka była smukła, trójkątna, na przedzie miała duże, przypominające kły zęby, z tyłu zęby były mniejsze. Każda kość przedszczękowa miała przypuszczalnie po 6 zębów, kość szczękowa 14, natomiast kość zębowa – 19. Większość kręgów szyjnych cechowało spłaszczenie boczne, a wzdłuż boków przebiegał podłużny grzebień bądź kil.
Od nazwy elasmozaura wywodzi się nazwa rodziny elasmozaurów. Elasmozaur był pierwszym rozpoznanym członkiem tej grupy długoszyich plezjozaurów. Członkowie wspomnianej rodziny dobrze zaadaptowali się do wodnego trybu życia. Pływali za pomocą płetw. Wbrew wcześniejszym wyobrażeniom nie mieli zbyt giętkiej szyi, nie potrafili wystawiać jej do góry ponad powierzchnię wody. Nie wiadomo do czego służyły im tak długie szyje – być może spełniały jakąś funkcję związaną ze zdobywaniem pokarmu. Elasmozaur prawdopodobnie żywił się niewielkimi rybami i morskimi bezkręgowcami, chwytając je długimi zębami. Przedstawiciele rodziny mogli wykorzystywać gastrolity, pomagające im w trawieniu. Elasmosaurus pochodzi z formacji Pierre Shale, reprezentującej osady morskie Morza Środkowego Zachodu.
Jedyny znany okaz elasmozaura (ANSP 10081) jest fragmentaryczny, brakuje weń wielu elementów. Spokrewnione z nim elasmozaury wskazują, że powinien on mieć zwarte, opływowe ciało, płetwowate kończyny, krótki ogon, proporcjonalnie małą głowę i niezwykle długą szyję. Jej długość szacuje się na 7,1 m. Zalicza to elasmozaura i jego bliskiego krewnego, rodzaj Albertonectes, do zwierząt o najdłuższej szyi, jakie kiedykolwiek żyły oraz o największej liczbie kręgów szyjnych wśród wszystkich kręgowców. Jednak pomimo tak licznych kręgów szyjnych szyje elasmozaurów nie były nawet w połowie tak długie, jak szyje zauropodów. W 1869 amerykański paleontolog Edward Drinker Cope oszacował długość kompletnego szkieletu zwierzęcia przez zsumowanie długości kręgów szyjnych i szacunki brakujących części, na 13,1 m. Za życia zwierzę byłoby jeszcze nieco dłuższe z powodu chrząstek pomiędzy trzonami kręgów i wedle szacunków Cope'a mierzyło 13,7 m. W 1952 amerykański paleontolog Samuel Welles oszacował długość ciała tego zwierzęcia na 10,3 m. 
Jak inne elasmozaury, Elasmosaurus miał smukłą, trójkątną czaszkę. Pysk był zaokrąglony, widziany z góry prawie tworzył półokrąg. Kości przedszczękowe miały pośrodkowo niski kil. Z powodu niekompletności zachowanych szczątków nie jest jasna liczba zębów tego zwierzęcia. Każda kość przedszczękowa miała prawdopodobnie 6 zębów, które przypominały duże kły. Liczba ta odróżniała elasmozaura od prymitywnych Plesiosauroidea i większości innych elasmozaurów, które na analogicznych kościach miały mniej zębów. Dwa zęby na przedzie ustępowały rozmiarami kolejnym, umiejscowione były pomiędzy pierwszymi dwoma zębami kości zębowych. Znane zęby przedniej części żuchwy przypominały duże kły. Elasmozaury cechowało uzębienie heterodontyczne, nieregularne. Zęby od przodu ku tyłowi stawały się coraz mniejsze. Kości szczękowe miały 14 zębów, zaś kości zębowe miały ich od 17 do 19. Zęby zachodziły na siebie. Ich korony były smukłe, zaokrąglone w przekroju. Spojenie żuchwy, gdzie łączyły się obie jej połowy, było mocno skostniałe, o niedostrzegalnym szwie.
Obręcze kończyn piersiowych i miednicznych holotypu w 1906 uznano za zaginione, jednak znane są z oryginalnych opisów i ilustracji z końca XIX wieku. Łopatki były połączone, stykając się w płaszczyźnie pośrodkowej, jednak bez śladu pośrodkowej belki. Miały szerokie wyrostki oraz długie szyjki. Z kolei obręcz miedniczna nosiła pośrodkowo belkę, była to prawdopodobnie zaawansowana ewolucyjnie cecha, nieobecna u młodocianych plezjozaurów. Kości kulszowe również łączyły się w płaszczyźnie pośrodkowej, wobec czego wspomniana wyżej pośrodkowa belka przebiegała wzdłuż długości miednicy. Cechy takiej zazwyczaj nie spotyka się u plezjozaurów. Jak i inne elasmozaury (i plezjozaury w ogólności), Elasmosaurus powinien mieć duże, wiosłowate kończyny zakończone bardzo długimi palcami. Płetwy przednie (piersiowe) były dłuższe od tylnych (miednicznych).
W przeciwieństwie do wielu innych zwierząt o długiej szyi poszczególne kręgi szyjne elasmozaura nie były szczególnie wydłużone. Niezwykłą długość szyja osiągała raczej dzięki zwiększonej ich liczbie. Elasmosaurus wyróżniał się wśród plezjozaurów 72 kręgami szyjnymi. Niewykluczone, że było ich jeszcze więcej, ale część uległa erozji bądź zniszczeniu po wydobyciu. Tylko Albertonectes posiadał większą liczbą kręgów szyjnych: 75. Są to jedyne dwa rodzaje plezjozaurów mające powyżej 70 kręgów szyjnych, przy czym już obecność powyżej 60 stanowi cechę ewolucyjnie zaawansowaną u tej grupy.
Zespół dźwigacza i obrotnika, a więc dwóch pierwszych kręgów szyjnych, połączony stawowo z tylną częścią czaszki, był długi, niski i horyzontalnie prostokątny w widoku z boku. Trzony tych kręgów łączył u holotypowego okazu kościozrost, co wskazuje, że było to dorosłe zwierzę. Łuki kręgowe były bardzo cienkie i raczej wysokie, tworzyły one przebiegający w środku kanał kręgowy o trójkątnym, patrząc z tyłu, obrysie. Dolna część kanału kręgowego była wąska ku tyłowi obrotnika, osiągając tam połowę szerokości trzonu. Ku przodowi robił się szerszy, prawie osiągając szerokość trzonu dźwigacza. Jego łuki są także potężniejsze niż u obrotnika. Kanał kręgowy jest wyższy. Wyrostek kolczysty był niski, kierował się do góry i do tyłu. Trzony atlasu i obrotnika mają wspólne cechy: podobną długość i kwadratowy kształt widziany z boku. Powierzchnie stawowe dla kolejnego kręgu są owalne w obrysie, na górnym brzegu pośrodku leży zagłębienie dla kanału kręgowego. Wydatny kil biegnie dołem pośrodkowo wzdłuż dźwigacza i obrotnika.
Większość kręgów szyjnych była spłaszczona bocznie, zwłaszcza pośrodku szyi. Grzebień czy też kil biegł podłużnie wzdłuż boku kręgów szyjnych, co stanowi cechę typową dla Elasmosauridae. Widać to od trzeciego do pięćdziesiątego piątego kręgu, w tylnej części szyi. Grzebień leżał pośrodku trzonu w kręgach przednich (do osiemnastego włącznie), a w następnych kręgach znajdował się w górnej połówce trzonu. Służył on jako miejsce przyczepu mięśni szyi. Trzony różniły się kształtem zależnie od pozycji w szyi. Trzon trzeciego kręgu był prawie tak długi, jak szeroki. Od czwartego kręgu trzony stawały się dłuższe niż szersze. Trzony stawały się bardziej wydłużone w środkowym odcinku szyi, a w tylnym były coraz krótsze. Ich długość zrównywała się z szerokością około sześćdziesiątego pierwszego kręgu, a najbardziej dystalne były szersze niż dłuższe. Powierzchnie stawowe kręgów z przodu szyi były szerokie, owalne i umiarkowanie wklęsłe, z zaokrąglonymi, pogrubionymi brzegami, z zagłębieniem lub jamą po górnej i dolnej stronie. Dalej w tył w proksymalnej części szyi, około dwudziestego piątego kręgu, dolny brzeg powierzchni stawowej stawał się bardziej wklęsły, a sama powierzchnia przybierała kształt kwadratowy o zaokrąglonych brzegach. Do kręgu sześćdziesiątego trzeciego powierzchnia stawowa była kwadratowa, o zaokrąglonych brzegach, podczas gdy trzony najbardziej dystalnych kręgów cechowały się szerokim, owalnym obrysem.
Łuki kręgowe kręgów szyjnych były dobrze umocowane do trzonów. Nie widać szwów. Kanał kręgowy był wąski w przednich kręgach, stając się wydatniejszy w tylnych, gdzie był tak szeroki, jak wysoki i prawie okrągły. Górne i dolne wyrostki stawowe kręgów szyjnych posiadały powierzchnie stawowe dla sąsiednich kręgów, pasujące do siebie, podobnej wielkości. Poprzedni osiągał całkowicie poziom trzonu, podczas gdy następny osiągał jedynie tylną połowę. Wyrostki kolczyste są niskie i od dwudziestego kręgu prawie półkoliste. Powierzchnie stawowe dla żeber szyjnych leżały na dolnych bokach trzonu, tylko na trzech ostatnich kręgach wyżej, osiągając środek boku trzonu. Żebra szyjne były w widoku bocznym półokrągłe do kwadratowych, kierowały się raczej prosto do dołu. Na dole każdego z kręgów szyjnego widniała para otworów odżywczych, przegrodzonych grzbietem kostnym, coraz wydatniejszym i grubszym u kolejnych kręgów idąc ku tyłowi szyi.
Kręgi przejściowe pomiędzy szyjnymi i grzbietowymi w okolicy piersiowej plezjozaurów, blisko przedniego brzegu obręczy kończyny piersiowej, są często zwane kręgami piersiowymi (pectoral vertebrae). Elasmosaurus miał trzy takie kręgi, co stanowi częstą cechę rodziny elazmozaurów. Powierzchnie stawowe dla żeber kręgów piersiowych były trójkątnego kształtu i leżały na wyrostkach poprzecznych. Natomiast trzony miały po parze otworów odżywczych pośrodku dolnej części boku. Kręgi grzbietowe miały powierzchnie stawowe dla żeber na poziomie kanału kręgowego. Przednią i tylną część ich wyrostków poprzecznych zdobiły na brzegach wydatne grzbiety. Tutaj powierzchnie stawowe dla żeber lokowały się powyżej wyrostków poprzecznych, rozdzielając je. Były owalne do prostokątnych w obrysie. Wyrostki stawowe przednie nie dorównywały długością ich odpowiednikom odcinka szyjnego czy piersiowego, sięgały bowiem zaledwie poziomu trzonu jedną trzecią długości. Tylne z kolei osiągały więcej niż poziom trzonu tylną połowę swej długości. Kręgi grzbietowe nie nadają się do rozróżniania Elasmosauridae, gdyż nie przedstawiają cech diagnostycznych na poziomie rodzaju.
Elasmosaurus miał cztery kręgi krzyżowe, połączone razem w kość krzyżową wchodzącą w skład miednicy. Liczba ta stanowi wartość typową dla rodziny. Wyrostki poprzeczne tego odcinka kręgosłupa były bardzo krótkie, a wymiary powierzchni stawowych dla żeber rosły od pierwszego do czwartego kręgu krzyżowego. Wzdłuż szczytu tychże kręgów biegł grzbiet. Dolne boki kręgów były zaokrąglone. Widniały na nich pary otworów odżywczych, przedzielone niskimi grzbietami. Pierwszy kręg ogonowy wyróżnia się mniejszymi niż u poprzedzających go kręgów krzyżowych powierzchniami stawowymi dla żeber oraz ich ulokowaniem w dolnej połowie trzonu. Są to kręgi prawie okrągłe w kształcie. Pierwsze dwa mają wąskie kile pośrodku górnego boku. Powierzchnie stawowe żebrowe kręgów ogonowych położone były u dołu trzonów, a ich owalny kształt zwiększał swój rozmiar i robił się coraz szerszy od trzeciego kręgu, malejąc znowu od czternastego. Wyrostki stawowe przednie osiągały znowu poziom trzonów na większości długości, tylne zaś jedynie na połowie swej długości. Dolna część trzonów była zaokrąglona od pierwszego do trzeciego kręgu, wklęsła od czwartego do osiemnastego. Przedstawiciele rodziny zazwyczaj mieli 30 kręgów ogonowych. Jako że ostatnie ich kręgi łączyły się w strukturę przypominającą pygostyl ptaków, istnieje możliwość, że wspierał on płetwę ogonową, jednak jej ewentualny kształt pozostaje tajemnicą.
Wiosną 1867 chirurg amerykańskiej armii Theophilus Hunt Turner i zwiadowca William Comstock eksplorowali skały w okolicy Fort Wallace w Kansas, gdzie stacjonowali podczas budowy Union Pacific Railway. Około 23 km na północny wschód od Fort Wallace, blisko McAllaster, Turner odkrył kości dużego kopalnego gada w wąwozie, w skałach formacji Pierre Shale. W czerwcu Turner dał trzy skamieniałe kręgi pochodzące z tego odkrycia amerykańskiemu naukowcowi nazwiskiem John LeConte. W grudniu LeConte dostarczył część kręgów do Cope'a do Academy of Natural Sciences of Philadelphia (ANSP, znana od 2011 jako Academy of Natural Sciences of Drexel University). Rozpoznając w nich szczątki plezjozaura, większego niż jakiekolwiek widziane dotychczas w Europie, Cope napisał do Turnera z prośbą o dostarczenie reszty okazu na koszt ANSP.
W grudniu 1867 Turner i współpracownicy z Fort Wallace wrócili na miejsce znaleziska i odkryli większość kręgosłupa, jak też konkrecje zawierające inne kości. Materiał ważył w sumie 360 kg. Skamieniałości zostały wydobyte ze względnie miękkiego łupka ilastego, po czym załadowano je na wóz konny i przetransportowano do Fort Wallace. Cope wysłał instrukcje, jak należy zapakować kości. Wysłano je później wagonem wojskowym w wyściełanych sianem pojemnikach. Okaz dotarł koleją do Filadelfii w marcu 1868. Cope pośpiesznie je zbadał. Mówił o nich na marcowym spotkaniu ANSP, podczas którego określał je nazwą Elasmosaurus platyurus. Nazwa rodzajowa Elasmosaurus oznacza „cienkopłytowego jaszczura”, co nawiązuje do płytowatych kości okolic mostkowej i miednicznej. Epitet gatunkowy platyurus znaczy „płaskoogonowy” i odnosi się do spłaszczonego ogona i blaszek kręgów ogonowych.
Cope poprosił Turnera o poszukanie innych pozostałości okazu Elasmosaurus. Więcej skamieniałości wysłano mu w sierpniu i wrześniu 1868. ANSP w grudniu 1868 podziękował Turnerowi za te okazy, a Turner odwiedził muzeum wiosną, kiedy nie było w nim Cope'a. Turner zmarł niespodziewanie w Fort Wallace 22 lipca 1869, nie widząc zakończenia rozpoczętej przez siebie pracy, jednak Cope w dalszym ciągu pisał do niego, nieświadom jego zgonu do 1870. Okoliczności odkrycia przez Turnera okazu typowego nie zostały uwzględnione w opisie Cope'a i pozostawały nieznane aż do publikacji listów Turnera w 1987. Elasmosaurus był pierwszą większą skamieniałością znalezioną w Kansas (i największą, jaką kiedykolwiek znaleziono w tym stanie). Jego odkrycie zapoczątkowało na tym terenie intensywne poszukiwania przez zbieraczy, w efekcie czego tysiące skamieniałości z tego stanu wysłano do czołowych muzeów amerykańskiego wschodniego wybrzeża. Elasmosaurus był jednym z kilku plezjozaurów znanych z Nowego Świata w tych czasach i pierwszym znanym członkiem długoszyjej rodziny Elasmosauridae.
W 1869 Cope opisał naukowo i narysował kości elasmozaura. Preprint zawierał rekonstrukcję szkieletu, którą badacz wcześniej zaprezentował na spotkaniu ANSP we wrześniu 1868. Przedstawiała ona Elasmosaurus z krótką szyją i długim ogonem, inaczej, niż inne plezjozaury. Autor ów nie miał też pewności, gdzie należało umieścić kończyny tylne. Półtora roku później na spotkaniu ANSP (marzec 1870) amerykański paleontolog Joseph Leidy, mentor Cope’a, zauważył, że w owej rekonstrukcji czaszkę umieszczono na złym końcu kręgosłupa elasmozaura: zamiast na szyi zamontowana została na końcu ogona. Cope widocznie przyjął, że kręgi, przy których znaleziono szczękę i żuchwę muszą reprezentować odcinek szyjny, nie zauważając, iż obrotnik i atlas są na badanym okazie na drugim końcu kręgosłupa i nie biorąc pod uwagę, że szczęki mogły być przemieszczone pośmiertnie. Leidy uznał także elasmozaura za identycznego z Discosaurus, którego to plezjozaura odkrył i opisał w 1851.
Chcąc ukryć pomyłkę, Cope próbował wycofać wszystkie egzemplarze preprintu i w 1870 wydrukował poprawioną wersję z nową rekonstrukcją szkieletu, w której głowę umieścił tym razem na szyi (choć odwrócił poszczególne kręgi), użył też odmiennych sformułowań. Odpowiadając Leidy’emu twierdził, że do pomyłki doprowadził go fakt ułożenia przez Leidy'ego kręgów Cimoliasaurus na odwrót w opisie tego rodzaju w 1851 i wskazał, że tę rekonstrukcję skorygowano. Odrzucił także identyczność Elasmosaurus i Discosaurus, zauważając, że ten ostatni i Cimoliasaurus nie mają żadnych cech wyróżniających. Mimo prób zniszczenia preprintów jedna z kopii trafiła w ręce amerykańskiego paleontologa Othniela Charlesa Marsha. Marsh twierdził, że natychmiast zauważył pomyłkę Cope’a i zawstydzał rywala, przez dekady przypominając mu o błędzie, co doprowadziło do antagonizmu między badaczami. Ich długoletni konflikt przyciągnął szeroką uwagę opinii publicznej i stał się znany w historii paleontologii, gdyż przekształcił się w tzw. wojnę o kości toczoną przez tych dwóch paleontologów.
W związku z reputacją znakomitego paleontologa, jaką cieszył się Cope, zastanawiano się, czemu popełnił tak oczywisty błąd anatomiczny. Sugerowano, że jako unikalny okaz w 1868 holotypowy Elasmosaurus sprawiał trudności w interpretacji na podstawie dostępnej wtedy wiedzy. Ponadto Cope sądził początkowo, że chodzi o dwa okazy różnych zwierząt – w napisanym w 1868 liście do LeConte’a odnosił się do zakładanego „mniejszego okazu” jako do Discosaurus carinatus. Cope kończył wtedy trzecią dekadę swego życia i nie miał jeszcze paleontologicznego doświadczenia, więc mógł być pod wpływem pomyłki Leidy’ego, który odwrócił kręgosłup Cimoliasaurus. W 2002 amerykańska historyczka sztuki Jane P. Davidson zwróciła uwagę, że wczesne odkrycie błędu Leidy’ego przez innych naukowców przeczy tej hipotezie, dodając, że Cope nie był przekonany, że zaszła pomyłka. Anatomia plezjozaurów była w tamtych czasach wystarczająco dobrze znana i Cope wedle Davidson nie powinien był popełnić takiego błędu. Cope niewiele pracował z okazem od jego opisu w 1870, trzymał go w magazynie prawie 30 lat. Powtórny, dokładny opis tego okazu wyszedł spod pióra niemieckiego paleontologa Svena Sachsa w 2005.
Niekompletny okaz holotypowy, skatalogowany jako ANSP 10081, jest jedynym niewątpliwym okazem Elasmosaurus. Był długo wystawiany, natomiast obecnie jest przechowywany w zamknięciu wraz z innymi przypisanymi elasmozaurowi fragmentami. Okaz obejmuje kości przedszczękowe, część tylnego fragmentu prawej kości szczękowej, dwa fragmenty kości szczękowych z zębami, przednią część kości zębowych, jeszcze trzy fragmenty szczęki bądź żuchwy, 2 fragmenty czaszki bliżej nieustalonego pochodzenia, 72 kręgi szyjne, w tym atlas i obrotnik, 3 kręgi piersiowe, 6 grzbietowych, 4 krzyżowe, 18 ogonowych, fragmenty żeber. W 2013 niekompletny trzon kręgu szyjnego holotypu wspomniany przez Cope'a, ale uznany za zaginiony, został powtórnie odkryty przez Sachsa, zwiększając liczbę kręgów szyjnych z 71 do 72. W 1986 ukończono trójwymiarową rekonstrukcję holotypowego szkieletu, wystawianego jako ANSP. Rzeczony odlew skopiowała później Triebold Paleontology Incorporated, a repliki udostępniono innym muzeom. Jedna z nich mierzy 12,8 m długości. 
Choć Cope w 1869 i 1875 opisał i zilustrował obręcze kończyny piersiowej i miednicznej Elasmosaurus, fragmenty te już w 1906 r. uznał za zaginione amerykański paleontolog Samuel Wendell Williston. Cope pożyczył je bowiem angielskiemu rzeźbiarzowi Hawkinsowi, by ten wypreparował je z konkrecji, w których częściowo tkwiły. Pełne odsłonięcie kości było potrzebne, gdyż Hawkins chciał stworzyć rekonstrukcję elasmozaura do swojej wystawy "Paleozoic Museum" w nowojorskim Central Parku, która to wystawa miała być amerykańskim odpowiednikiem londyńskiej ekspozycji pełnowymiarowych modeli wymarłych dużych kręgowców tzw. Crystal Palace Dinosaurs w parku Crystal Palace. W maju 1871 wiele eksponatów z pracowni Hawkinsa zniszczyli wandale i ich fragmenty zakopano. Możliwe, że elementy obręczy elasmozaura zostały wówczas zniszczone, choć nie wspominają o ich utracie ani Hawkins ani Cope. Skamieniałości mogące należeć do holotypu znalazł amerykański geolog Benjamin Franklin Mudge w 1871, ale też prawdopodobnie zaginęły.
Dodatkowe skamieniałości plezjozaura odkryto nieopodal pierwotnej lokalizacji okazu holotypowego w 1954, 1991, 1994 i 1998, zaliczają się doń kręgi, żebra (w tym żebra brzuszne, czyli gastralia) i gastrolity. Jako że żaden z tych fragmentów nie pokrywa się z elementami szkieletu holotypu, w 2005 amerykański paleontolog Michael Everhart doszedł do konkluzji, że są to brakujące elementy należące do osobnika holotypowego, którego część zwłok została oddzielona przed pogrzebaniem i zachowała się osobno. Zauważył też, że niewielki kamień zaklinowany w kanale kręgowym jednego z kręgów ogonowych holotypu może być gastrolitem, o czym świadczy to, że jest wypolerowany. W 2007 Leslie Noè i Marcela Gómez-Pérez wyrazili wątpliwość co do przynależności tych dodatkowych znalezisk do holotypu, a nawet do Elasmosaurus z powodu braku dowodów. Wyjaśniali, że elementy brakujące w holotypie mogły ulec erozji bądź po prostu nie zostać zebrane, mogły też ulec zniszczeniu podczas transportu czy preparowania. Gastrolity mogły być potraktowane jako kamienie niezwiązane ze szkieletem i zostać pominięte podczas zbierania okazu holotypowego, jako że w tym czasie nie wiedziano, że mogą one występować u plezjozaurów (udokumentowano to dopiero 10 lat później u innego okazu plezjozaura).
W 2017 Sachs i Joachim Ladwig zasugerowali, że fragmentaryczny szkielet Elasmosauridae z górnego kampanu z Kronsmoor w Szlezwik-Holsztyn w Niemczech, przechowywany w Naturkunde-Museum Bielefeld, może należeć do Elasmosaurus. Dodatkowe części tego szkieletu przechowuje Instytut Geologii Uniwersytetu w Hamburgu, jak też prywatne kolekcje. W sumie okaz obejmuje kręgi szyjne, grzbietowe i ogonowe, paliczki, zęby, 110 gastrolitów i niezidentyfikowane fragmenty.
Przez kolejne lata liczne gatunki elasmozaura opisywali Cope, Williston i inni autorzy. Żaden z nich nie ostał się jednak w rodzaju Elasmosaurus do dnia dzisiejszego. Większość z nich przeniesiono do własnych rodzajów bądź uznano za wątpliwe, nomina dubia bez cech diagnostycznych.
Wraz z opisem E. platyurus w 1869 Cope ustanowił inny gatunek elasmozaura E. orientalis, opierając się na dwóch kręgach grzbietowych z New Jersey. Odróżnił E. orientalis od E. platyurus dzięki silniej rozwiniętym wyrostkom poprzecznym kręgów, wedle autora bliższych Cimoliasaurus. Jednak przypisał on je rodzajowi Elasmosaurus, kierując się znacznym rozmiarem i pochylonym bokiem. Pierwszy z tych kręgów służył za próg w sklepie krawieckim, kolejny został znaleziony w wyrobisku kopalnianym przez Samuela Lockwooda, kuratora oświaty. Cope nadał nowemu gatunkowi epitet orientalis, uwzględniając prawdopodobnie bardziej wschodni zasięg występowania w stosunku do E. platyurus. Leidy w następnym roku przeniósł E. orientalis do obecnie uznawanego za wątpliwy rodzaju Discosaurus. W 1952 Welles uznał gatunek za nomen dubium z powodu fragmentaryczności szczątków.
W 1869 Cope opublikował także artykuł o skamieniałościach gadów z New Jersey, w którym opisał E. orientalis jako zwierzę o długiej szyi. Jednak na towarzyszącej tekstowi ilustracji przedstawił elasmozaura o krótkiej szyi w konfrontacji z dryptozaurem (zwanym wtedy Laelaps), obok przypominającego wyglądem plezjozaura mozazaura i innych zwierząt w tle. Wedle Davidsona nie ma pewności, który gatunek elasmozaura przedstawił autor, jeśli jednak chodzi o E. orientalis, krótka szyja pozostaje w sprzeczności z napisanym przez Cope'a tekstem, a jeśli E. platyurus, przedstawił on zwierzę o krótkiej szyi już po stwierdzeniu niepoprawności takiej interpretacji. Davidson zasugerował, że nawet jeśli Leidy wskazał błąd Cope’a w 1868, Cope nie musiał go uznać. W odpowiedzi danej Leydy’emu w 1870 Cope twierdził, że przeniesienie E. orientalis do innego rodzaju jest wątpliwe, w związku z czym przedstawił go z krótką szyją zgodnie z poglądem na Cimoliasaurus. W sytuacji, gdy więcej szczątków wskazało na obecność u E. orientalis długiej szyi, stwierdził, że obrazek może przedstawiać raczej Cimoliasaurus.
W tej samej pracy z 1869, gdzie nazywał E. platyurus i E. orientalis, Cope przypisał rodzajowi jeszcze kolejny gatunek, E. constrictus, bazując na fragmentarycznym trzonie kręgu szyjnego znalezionym w turońskich osadach ilastych w Steyning w Sussex w Wielkiej Brytanii. Został on opisany przez brytyjskiego paleontologa Richarda Owena jako Plesiosaurus constrictus w 1850. Owen ukuł nazwę, zwracając uwagę na niezwykle wąski odstęp pomiędzy wyrostkami łączącymi się z żebrami. Uznał to częściowo za efekt wtórnej deformacji w trakcie procesu fosylizacji, nie potrafił jednak wyjaśnić, czemu kompresji uległa jedynie część środkowa, a nie stawowo łączące się końce trzonu. Cope uznał to więc za stan naturalny, a P. constrictus za gatunek elasmozaura bądź jego krewnego. W 1962 Welles uznał P. constrictus za nomen dubium z uwagi na fragmentaryczność. Per Ove Persson utrzymał go jako pewny w 1963, zwracając uwagę na podłużny grzebień po bokach trzonu jako na cechę Elasmosauridae. W 1995 Nathalie Bardet i Pascal Godefroit także rozpoznali w nim przedstawiciela rodziny elasmozaurów, choć nieokreślonego bliżej rodzaju.
Cope odkrył kolejny szkielet Elasmosauridae w 1876. Zaliczył go do nowego gatunku – E. serpentinus w 1877, odróżniając go po braku kompresji w tylnych kręgach szyjnych, obecności kilku specyficznie osadzonych żeber na pierwszych kręgach grzbietowych i obecności „słabych kątów” poniżej proksymalnych kręgów ogonowych. Odkrył on również inny duży szkielet wykazujący znaczne podobieństwo do znanych szczątków E. orientalis z czarnych łupków "kredowej warstwy nr 4". Wydobył go z pomocą George'a B. Cledenninga i kapitana Nicholasa Buesena. W 1943 Welles przeniósł E. serpentinus z Elasmosaurus do nowego rodzaju Hydralmosaurus. W 2016 wszystkie okazy Hydralmosaurus znalazły się w rodzaju Styxosaurus, czyniąc wcześniej stosowane miano nomen dubium. Williston opublikował rysunek innego okazu E. serpentinus w 1914; Elmer Riggs dokonał formalnego opisu w 1939. Welles przeniósł okaz do nowego rodzaju i gatunku pod nazwą Alzadasaurus riggsi w 1943. Kenneth Carpenter przypisał go do Thalassomedon haningtoni w 1999. Sachs, Johan Lindgren i Benjamin Kear w 2016 zauważyli, że szczątki należały do młodocianego osobnika i były bardzo zdeformowane, wobec czego woleli uznać wcześniejsze oznaczenia tego okazu za nomen dubium.
Seria 19 kręgów szyjnych i grzbietowych z rejonu Big Bend Dam w Missouri, z formacji Pierre Shale, znaleziona została przez Johna H. Charlesa. Cope, otrzymawszy te kości w Academy of Natural Sciences, uznał ich przynależność do kolejnego gatunku elasmozaura. Wedle badacza rzeczone kręgi były najkrótsze wśród członków tego rodzaju (przypominające pod tym względem Cimoliasaurus), jednak wciąż zaliczał je do Elasmosaurus z powodu ich kompresji. W 1894 zaliczył je do E. intermedius, jednak w rewizji północnoamerykańskich plezjozaurów z 1906 przez Williston uznał wszystkie te kręgi za „bardziej lub mniej uszkodzone”. Badacz nie znalazł wyraźnych różnic między szczątkami E. intermedius i E. platyurus. W 1952 Welles sądził, że jeśli E. intermedius jest pewny, to musiałby być zaliczony do pliozaurów; jednak w 1962 wciąż określał owe szczątki jako nomen dubium. Trzy krótsze kręgi znalezione wśród pozostałości E. intermedius Cope przypisał do nowego rodzaju i gatunku Embaphias circulosus, który Welles znów uznał za nomen dubium w 1962.
Williston nazwał liczne nowe gatunki elasmozaura w swej rewizji z 1906. W 1874 wraz z Mudgem odkryli okaz w Plum Creek w Kansas, początkowo przypisując go w 1890 do nowego gatunku Cimoliasaurus, C. snowii. Później badacz ów rozpoznał w nim charakterystyczną dla rodziny elasmozaurów naturę kości ramiennej i kruczej. Wobec tego nazwał znalezisko E. snowii. Drugi okaz, odkryty przez Eliasa Westa w 1890, również przypisany został przezeń do gatunku E. snowii. W 1943 Welles przeniósł E. snowii do odrębnego rodzaju Styxosaurus, gdzie gatunek ten pozostał. Jednak okaz Westa Welles zaliczył w 1952 do Thalassiosaurus ischiadicus. Carpenter przywrócił go do S. snowii w 1999. Williston przeniósł też gatunek E. ischiadicus z rodzaju Polycotylus, gdzie został początkowo umieszczony przezeń przy nadawaniu nazwy w 1903. Szczątki typowe odkrył on w trakcie tej samej wyprawy w 1874 z Mudgem. Williston odnosił się też do innego okazu odkrytego przez Mudge’a i H. A. Brousa w 1876. W 1943 oba okazy zaliczono do nowego rodzaju Thalassiosaurus, czego dokonał Welles, przypisując tego ostatniego później do Alzadasaurus kansasensis w 1952. Glenn Storrs uznał oba za nieokreślone bliżej elasmozaurydy w 1999. W tym samym roku Carpenter zaliczył oba do Styxosaurus snowii.
W 1889 Handel Martin znalazł okaz Elasmosauridae w Hrabstwie Logan w Kansas. Williston nadał mu nową nazwę gatunkową E. (?) marshii. Zachował jednak rezerwę co do przypisania go do rodzaju, uznając możliwość, że należy do rodzaju innego, niż zaproponowany przezeń. W 1943 przeniósł E. (?) marshii do własnego rodzaju Thalassonomosaurus; jednak w 1999 Carpenter wrzucił T. marshii do Styxosaurus snowii. Inny gatunek, E. nobilis, nazwany został przez Willistona dzięki bardzo dużym szczątkom odkrytym przez Mudge’a w 1874 w Hrabstwie Jewell w Kansas. Welles przeniósł E. nobilis do rodzaju Thalassonomosaurus, tworząc T. nobilis w 1943, określony z kolei jako S. snowii przez Carpentera. W końcu Williston dwa wyjątkowo duże kręgi grzbietowe zebrane przez Charlesa Sternberga w 1895 nazwał E. sternbergii, a Storrs uznał je za nieokreślone. Williston wymienił trzy dodatkowe gatunki Elasmosaurus, które zobrazował i opisał później. Znów odniósł się do nowego gatunku elasmozaura z Kansas w 1908.
Do rodzaju elasmozaur przypisał też kilka gatunków bazujących na słabo zachowanych szczątkach kręgów z Rosji N. N. Bogolubow w 1911. Jednym z nich był E. helmerseni, opisany przez W. Kiprijanowa w 1882 z Maloje Serdoba, z obwodu saratowskiego, jako Plesiosaurus helmerseni. Materiał ze szwedzkiej Skanii przypisano E. helmerseni w 1885 piórem H. Schrödera. Pozostałości kręgów i kończyn z Kurska początkowo zaliczone przez Kiprijanowa do P. helmerseni zostały przeniesione przez Bogolubowa do nowego gatunku E. kurskensis, który uznany został za „identyczny bądź spokrewniony z elasmozaurem”. Wspomniany badacz nazwał też E. orskensis, opierając się o „bardzo duże” kręgi szyjne i ogonowe z Konopljanki w obwodzie orenburskim, i E. serdobensis, w oparciu o pojedynczy kręg szyjny z Maloje Serdoba. Jednakże pewność wszystkich tych gatunków została zakwestionowana. Welles uznał E. kurskensis za nieokreślonego bliżej plezjozaura w 1962. Persson zauważył w swym przeglądzie z 1959 omawiającym materiał szwedzkiego "E." helmerseni, że o ile gatunek był prawdopodobnie bliskim krewnym właściwego Elasmosaurus, materiał jest zbyt fragmentaryczny dla oceny rozważanej hipotezy. W 1963 zaznaczył w odniesieniu do trzech rozpatrywanych gatunków, że „ich określenie rodzajowe i gatunkowe jest dyskusyjne”, choć odmówił określenia ich jako niepewne, powołując się na to, że nie widział materiału kopalnego. Podobnie w 1999 Jewgenij Perwuszow, Maksim Archangielskij i A. W. Iwanow uznali E. helmerseni za nieokreślonego bliżej elasmozauryda. W 2000 Storrs, Archangielskij i Władimir Efimow zgodzili się z Wellesem co do E. kurskensis, jak również uznali E. orskensis i E. serdobensis za bliżej nieokreślone elasmozaurydy.
Dwa kolejne gatunki z Rosji zostały opisane przez innych autorów. A. N. Riabinin opisał pojedynczy paliczek płetwy w 1915 jako E. (?) sachalinensis. Nazwał gatunek, odwołując się do wyspy Sachalin, gdzie N. N. Tichonowicz znalazł tę kość w 1909. Jednak okaz nie może być określony bliżej niż jako elasmozauryd, który to pogląd poparł Persson oraz Pervwuszow i współpracownicy. Storrs, Archangielskij i Efimow określili ten szczątek jako należący do niezidentyfikowanego bliżej plezjozaura, później zaś podobnie Aleksander Awerianow i W. K. Popow w 2005. W 1916 P. A. Prawosławlew nazwał E. amalitskii z regionu Donu, opierając się na okazie obejmującym kręgi, obręcze kończyn i kości kończyn. Persson uznał go za pewny gatunek i względnie dużego przedstawiciela Elasmosauridae. Jednak, jak w przypadku E. (?) sachalinensis, Perwuszow i inni uznali E. amalitskii za nieokreślonego bliżej elasmozauryda.
W 1918 w przeglądzie rozmieszczenia geograficznego i ewolucji Elasmosaurus, Prawosławlew prowizorycznie zaliczył 3 opisane wcześniej gatunki do elasmozaura. Jego pogląd nie zdobył szerokiego poparcia. Do tych gatunków należał E. chilensis, oparty na chilijskim Plesiosaurus chilensis, pojedynczym kręgu ogonowym z Claude Gay z 1848. Wilhelm Deecke przeniósł gatunek do rodzaju pliozaur w 1895, co uznał Prawosławlew. Edwin Colbert później, w 1949, przypisał typowy kręg do Pliosauroidea, inne szczątki uznając za należące do nieokreślonego bliżej elasmozauroida. Typowy kręg potencjalnie należeć mógł do Aristonectes parvidens wedle publikacji José O'Gormana i współpracowników z 2013. Innym był E. haasti, pierwotnie Mauisaurus haasti, nazwany przez Jamesa Hectora w 1874 na podstawie szczątków znalezionych w Nowej Zelandii. Choć uznawany za pewny przez znaczny czas, od 2017 uznaje się go za nomen dubium. Prawosławlew rozpoznał kolejny gatunek z Nowej Zelandii, E. hoodii, nazwany przez Owena w 1870 Plesiosaurus hoodii w oparciu o kręg szyjny. Welles uznał go za nomen dubium w 1962; Joan Wiffen i William Moisley zgodzili się z nim w przeglądzie nowozelandzkich plezjozaurów z 1986.
W 1949 Welles nazwał nowy gatunek elasmozaura E. morgani dzięki dobrze zachowanemu szkieletowi z Hrabstwa Dallas w Teksasie. Jednak część okazu została przypadkowo wyrzucona podczas relokacji kolekcji paleontologicznej Southern Methodist University. Welles dostrzegł podobieństwo E. morgani do E. platyurus w jego obręczy kończyny piersiowej, utrzymał jednak oddzielne gatunki z powodu krótszej szyi i mocniejszej budowy dystalnych kręgów szyjnych. W 1997 Carpenter ponownie przemyślał różnice między gatunkami i uznał za właściwe wydzielenie E. morgani do własnego rodzaju Libonectes. Pomimo przenosin i utraty materiału L. morgani traktowany jest często jako archetypowy elasmozauryd. Dane oparte na utraconych fragmentach były uznawane bez zastrzeżeń w kolejnych analizach filogenetycznych, nim powtórny opis zachowanych fragmentów opublikowali Sachs i Benjamin Kear w 2015.
Persson zaliczył jeszcze inny gatunek do Elasmosaurus w swym opublikowanym w 1959 opisie szczątków "E." helmerseni ze Szwecji, E. (?) gigas. Oparł się o Schröderowskiego Pliosaurus (?) gigas, nazwanego w 1885 dzięki dwóm kręgom grzbietowym, z których jeden znaleziono w Prusach, a drugi w Skanii. Były niekompletne, ale Persson uznał, że ich proporcje i kształt części stawowych różnią się znacznie od pliozauroidowych, a pasują do spotykanych u elasmozaurydów. Ponieważ w czasie publikacji tej pracy nie było argumentów przeciwko uznaniu ich za najbardziej zbliżone do Elasmosaurus, badacz z wahaniem umieścił je więc właśnie w tym rodzaju. Theodor Wagner wcześniej zaliczył gatunek do Plesiosaurus w 1914. W 2013 kwestia ta pozostawała jeszcze nierozwiązana. Inny gatunek z Rosji, E. antiquus, nazwali Dubejkowski i Oczew w 1967 z kamieniołomu fosforytów Kamsko-Wiatskoj, jednak Perwuszow i inni w 1999, a później Storrs i współpracownicy w 2000 uznali go za nieokreślonego bliżej elasmozauryda.
Choć Cope pierwotnie uznał Elasmosaurus za plezjozaura, w pracy z 1869 umieścił go wraz z Cimoliasaurus i Crymocetus w nowym rzędzie zauropterygów, nazwanym Streptosauria, „odwrócone jaszczury”, z powodu ułożenia ich kręgów, które zdawały mu się odwrócone w porównaniu z kręgami innych zwierząt morskich. Następnie porzucił ten pogląd w swym opisie elasmozaura z 1869, gdzie przyznał, że oparł się na błędnej interpretacji Leidy’ego dotyczącej Cimoliasaurus. W tej pracy ukuł też bez komentarza nową rodzinę Elasmosauridae, włączając doń Elasmosaurus i Cimoliasaurus. W jej obrębie za cechę wyróżniającą tego pierwszego uznał dłuższą szyję o bardziej zbitych kręgach, drugiego zaś – krótszą szyję o wgłębionych, kwadratowych kręgach.
W kolejnych latach Elasmosauridae stały się jedną z trzech grup plezjozaurów, obok Pliosauridae i Plesiosauridae (niekiedy łączonych w jedną). Charles Andrews zajmował się różnicami pomiędzy elasmozaurydami a pliozaurydami w 1910 i 1913. Odróżniał elasmozaurydy po długiej szyi i niewielkiej głowie, jak też sztywnej i dobrze rozwiniętej łopatce (ale obojczykach i kości międzyobojczykowej w zaniku, niekiedy zupełnie nieobecnej) związanej z poruszaniem się dzięki kończynom przednim napędzającym ciało. Natomiast pliozaurydy miały krótkie szyje i duże głowy, napęd zapewniały im kończyn tylne. Choć zaliczenie Elasmosaurus do Elasmosauridae nie budziło kontrowersji, opinie o pokrewieństwach rodziny różniły się od siebie w kolejnych dekadach. Williston stworzył zrewidowaną taksonomię plezjozaurów w 1925.
W 1940 Theodore White opublikował hipotezę dotyczącą pokrewieństwa pomiędzy różnymi rodzinami plezjozaurów. Uznał Elasmosauridae za najbliższe Pliosauridae, zwracając uwagę na ich względnie wąskie kości krucze, jak też brak obojczyków bądź kości międzyobojczykowych. Jego diagnoza Elasmosauridae zwracała też uwagę na umiarkowaną długość czaszki (czaszka mezocefaliczna), żebra szyjne o jednej bądź dwóch główkach, łopatkę i kość kruczą kontaktujące się w linii pośrodkowej, tępy tylny kąt łopatki i parę okien w kompleksie łopatkowo-kruczym rozdzielonych wałem kostnym węższym, niż obserwowany u pliozaurydów. Cytowana zmienność liczby główek żeber szyjnych powstaje na skutek włączenia przez badacza Simolestes do Elasmosauridae, jako że cechy czaszki i obręczy kończyny piersiowej pasowały autorowi bardziej do elasmozaura, niż do Pliosaurus lub Peloneustes. Uznał on Simolestes za możliwego przodka elasmozaura. Oskar Kuhn przyjął podobną klasyfikację w 1961.
Welles podjął kwestię klasyfikacji White’a w rewizji plezjozaurów z 1943, zwracając uwagę, że na cechy zauważone przez owego autora wpływały i zachowanie szczątków, i ontogeneza. Podzielił zamiast tego plezjozaury na dwie nadrodziny, Plesiosauroidea i Pliosauroidea, bazując na długości szyi, wielkości głowy, długości kości kulszowej oraz smukłości kości ramiennej i udowej (propodialiów). Każdą z tych nadrodzin podzielił dalej dzięki liczbie główek żeber i proporcjom epipodialiów. Tak więc elasmozaurydy miały długie szyje, małe głowy, krótkie kości kulszowe, korpulentne propodialia, jednogłowe żebra i krótkie epipodialia. Pierre de Saint-Seine w 1955 i Alfred Romer w 1956 adoptowali klasyfikację Wellesa. On sam w 1962 dalej podzielił Elasmosauridae w oparciu o obecność belki kostnej w miednicy tworzonej przez połączenie kości kulszowych, łącząc Elasmosaurus i Brancasaurus w podrodzinę Elasmosaurinae na podstawie całkowicie zamkniętych belek. 
Carpenter wykonał opublikowaną w 1997 analizę filogenetyczną plezjozaurów i zmienił tradycyjny podział plezjozaurów opierający się na długości szyi. O ile Polycotylidae zaliczano wcześniej do Pliosauroidea, Carpenter przeniósł je, uznając za grupę siostrzaną Elasmosauridae, bazując na podobieństwach między nimi, co oznacza, że Polycotylidae i Pliosauroidae wyewoluowały swe krótkie szyje niezależnie. Zawartość Elasmosauridae również została dogłębniej zbadana. Od początkowego umieszczenia wśród elasmozaurydów obecność w tej rodzinie Brancasaurus uznawano za dobrze wspartą, co zachowała jaszcze analiza O'Keefe'a z 2004 i analiza Franziski Großmann z 2007. Jednak analiza Ketchuma i Bensona włączyła go w Leptocleidia, co potwierdziły kolejne badania. Przeniesiono także Muraenosaurus do Cryptoclididae, a Microcleidus i Occitanosaurus do Plesiosauridae; Benson i Druckenmiller wyodrębnili dwa ostatnie w Microcleididae w 2014, uznając Occitanosaurus za gatunek Microcleidus. Rodzaje te wcześniej były uznawane za elasmozaurydy przez Carpentera, Großmann i innych badaczy.
W obrębie Elasmosauridae Elasmosaurus uznawano za "wildcard taxon" o bardzo różnych proponowanych pokrewieństwach. Analiza Carpentera z 1999 widziała go jako bardziej bazalnego od innych elasmozaurydów z wyjątkiem Libonectes. W 2005 Sachs zasugerował jego bliskie pokrewieństwo ze Styxosaurus. W 2008 Druckenmiller i Russell umieścili go w politomii z dwiema grupami, jedną obejmującą Libonectes i Terminonatator, drugą zawierającą Callawayasaurus i Hydrotherosaurus. Ketchum i Benson w 2010 włączyli Elasmosaurus do pierwszej z tych grup. Benson i Druckenmiller w 2013 (wynik ich analizy poniżej) usunęli z niej Terminonatator, umieszczając go jako bardziej zaawansowaną formę. Rodrigo Otero w 2016 oparł swą analizę na modyfikacji tego samego zbioru danych (poniżej), ukazując elsmozaura jako najbliższego krewniaka Albertonectes, tworzącego Styxosaurinae ze Styxosaurus i Terminonatator. Danielle Serratos, Druckenmiller i Benson nie mogli rozwikłać pozycji elasmozaura w 2017, zauważyli jednak, że Styxosaurinae byłoby synonimem Elasmosaurinae, jeśliby zaliczyć do nich Elasmosaurus.
Elasmosauridae w pełni przystosowały się do życia w oceanie. Miały opływowy kształt ciała i długie płetwy, wskazujące, że chodzi o aktywnych pływaków. Niezwykła budowa ciała elasmozaurydów ograniczała szybkość, z jaką potrafiły pływać, a ich płetwy poruszały się na sposób przypominający ruchy ptasich skrzydeł, nie mogąc jednak obracać się trzymane były sztywno. Plezjozaury były prawdopodobnie zdolne do utrzymania wysokiej temperatury ciała, pozwalającej na długotrwałe pływanie. Praca z 2015 zaprezentowała konkluzję, zgodnie z którą ruch napędzały głównie przednie płetwy, tylne zaś zapewniały stabilność i manewrowość, natomiast badanie z 2017 pokazało, że tylne płetwy plezjozaurów dawały 60% więcej odrzutu i 40% więcej wydajności, kiedy poruszały się w harmonii z przednimi. Płetwy plezjozaurów były tak sztywne i wyspecjalizowane do pływania, że uniemożliwiały zwierzętom wychodzenie na ląd i składanie tam jaj sposobem żółwi morskich. Wobec tego prawdopodobnie rodziły one młode jak węże morskie. Dowodu na żyworodność plezjozaurów dostarcza skamieniałość dorosłej Polycotylus z pojedynczym płodem w obrębie ciała.
Cope w 1869 porównał budowę i zwyczaje Elasmosaurus do wężowych. Jako że sugerował, iż kręgosłup tułowia nie pozwalał na ruchy pionowe z powodu wydłużonych wyrostków kolczystych tworzących prawie że ciągłą linię z pozostawieniem bardzo małych przestrzeni pomiędzy przylegającymi do siebie kręgami, wyobrażał sobie znacznie bardziej giętki ogon i szyję. Pisał o wężowej głowie wzniesionej wysoko w powietrzu bądź zanurzonej wedle woli zwierzęcia, niekiedy wygiętej jak u łabędzia, oczekującej, by rzucić się na rybę, niekiedy zaś wyprostowanej, wystającej nad wodę bądź przegiętej w dół i eksplorującej głębie.
Pomimo przedstawień w popularnych mediach bardziej współczesne badania wykazały, że Elasmosaurus nie był zdolny podnieść głowę wyżej, niż nad wodę. Masa długiej szyi lokowała środek ciężkości za przednimi płetwami. Wobec tego Elasmosaurus mógł jedynie unosić głowę i szyję, przebywając w płytkiej wodzie, kiedy reszta ciała spoczywała na dnie. Ponadto masa szyi, jej ograniczone umięśnienie i ograniczone ruchy między kręgami uniemożliwiały elasmozaurowi podnoszenie głowy i szyi bardzo wysoko. Głowa i ramiona Elasmosaurus prawdopodobnie działały jako ster. Jeśli zwierzę skierowało przednią część ciała w pewnym kierunku, reszta ciała również się weń kierowała. Tak więc Elasmosaurus nie mógł płynąć w jednym kierunku, trzymając głowę i szyję poziomo lub pionowo w innym kierunku.
W jednym z badań odkryto, że szyje elasmozaurydów miały zakres ruchu brzusznie 75–177°, grzbietowo 87–155°, bocznie 94–176°, wartości zależą od ilości tkanki między kręgami, która prawdopodobnie zwiększała sztywność szyi wzdłuż grzbietu. Badacze doszli do wniosku, że wykonywanie bocznych i pionowych łuków i płytkich krzywych s-kształtnych było możliwe w przeciwieństwie do łąbędziej S-kształtnej sylwetki wymagającej ponad 360° zgięcia pionowego.
Dokładna funkcja szyi elasmozaurydów nie została poznana. Szyja mogła pełnić ważną rolę w polowaniu. Sugerowano także, że długie szyje plezjozaurów działały jak rurka i pozwalały zwierzętom oddychać powietrzem, gdy większość ciała spoczywała pod wodą. Pomysł ten wywołał spory, w których zwracano uwagę na duże różnice ciśnienia hydrostatycznego, szczególnie dotykałyby one długoszyich elasmozaurydów. Anatomia szyi tych zwierząt pozwalała im na delikatne nachylenie jej, umożliwiające oddychanie przy powierzchni, ale pływanie pod powierzchnią wymagałoby znacznych wydatków energetycznych. W dodatku długa szyja zwiększa także martwą przestrzeń, wobec której zauropsyd potrzebuje większych płuc. Szyja mogła powodować również inne problemy, na przykład stanowić dogodny cel ataku drapieżników.
W 1869 Cope zauważył łuski i zęby sześciu gatunków ryb bezpośrednio pod kręgami holotypu Elasmosaurus. Wyjaśnił to tezą, że ryby stanowiły dietę zwierzęcia. Dzięki tym pozostałościom Cope nazwał nowy gatunek barrakudowatych Sphyraena carinata.
Zgięcia elasmozaurzej szyi pozwalałyby zwierzęciu wykorzystywać liczne metody polowań takie jak benthic grazing (pasienie się na dnie morskim), podczas którego zwierzę pływało w pobliżu dna, sięgając po przebywającą na nim zdobycz swoją głową i szyją. Elasmosauridae mogły również aktywnie polować w pelagialu, cofając swą szyję, by wyprowadzić potem uderzenie, bądź wykonując nią zamachy na boki, by ogłuszyć lub zabić zdobycz swymi sterczącymi na boki zębami (jak u współczesnych piłonosowatych).
Możliwe, że Elasmosaurus i jego krewni atakowali rybie ławice, ukrywając się pod nimi w głębinach i unosząc powoli głowy, gdy się doń zbliżyli. Oczy zauropsyda leżały na szczycie głowy, umożliwiając mu bezpośrednie widzenie do góry. Widzenie stereoskopowe pomagałoby mu znajdować niewielką zdobycz. Polowanie od dołu byłoby także możliwe dzięki widzeniu sylwetki ofiary w świetle słonecznym przez drapieżnika ukrywającego się w wodach poniżej. Elasmosauridae prawdopodobnie zjadały niewielkie ryby kostnoszkieletowe i bezkręgowce morskie. Ich niewielkie, nieruchliwe czaszki ograniczały wielkość zdobyczy, którą zauropterygi te mogły spożyć. Ponadto ze swymi długimi, smukłymi zębami zaadaptowanymi do chwytania zdobyczy, ale nie do jej rozszarpywania Elasmosauridae najprawdopodobniej połykały ją w całości.
Choć w elasmozaurydowych szczątkach powszechnie znajdowano kilka gastrolitów, Elamosaurus był jedynym niekontrowersyjnym znaleziskiem z kamieniami leżącymi w łuku kręgowym jednego z dystalnych kręgów ogona. Okaz blisko spokrewnionego z nim Styxosaurus zawierał kamienie i pofragmentowane kości rybie w okolicy brzucha, za obręczą kończyny piersiowej. Szczątki rybie zidentyfikowano jako Enchodus i śledziopodobne. Kamienie pasują do skały znajdującej się 600 km od miejsca znalezienia tego okazu. Zaproponowano kilka różnych funkcji gastrolitów, jak wspomaganie trawienia, mieszanie masy pokarmowej, suplementacja soli mineralnych, kontrola i zachowanie wyporności. Elasmosauridae przypuszczalnie także padały ofiarami polowań. Kość ramienna niezidentyfikowanego bliżej prawie dorosłego elasmozauryda nosi ślady zębów rekina Cretoxyrhina, natomiast zmiażdżona czaszka Woolungasaurus nosi ślady zębów pasujących do pliozaura Kronosaurus.
Elasmosaurus znany jest z ogniwa Sharon Springs kampańskiej (kreda górna) formacji Pierre Shale z zachodniego Kansas, datowanej na około 80,5 miliona lat. Pierre Shale reprezentuje fazę tworzenia się osadów morskich Morza Środkowego Zachodu, płytkiego morza śródlądowego rozpościerającego się na terenach dzisiejszej Ameryki Północnej w okresie kredowym. Za największego swego zasięgu Morze Środkowego Zachodu zajmowało tereny od obecnych Gór Skalistych do Appalachów, i miało szerokość około 1000 km. Osiągało jedynie 800–900 m głębokości. Dwa wielkie kontynentalne zlewiska zaopatrywały je ze wschodu i z zachodu, niosąc z wodą wyerodowany z lądu muł tworzący delty rzek wzdłuż niskich brzegów. Na wschodzie sedymentacja była niewielka, na zachodzie zaś znaczna i osadził się tam gruby kompleks osadów ze zerodowanych mas lądowych. Zachodni brzeg rozwinął wobec tego znaczącą zmienność, zależąc od zmian poziomu morza i dostaw osadów.
O ile miękkie, muliste dno morskie odbierało prawdopodobnie niewielką ilość światła słonecznego, roiło się na nim od życia dzięki stabilnemu strumieniowi szczątków organicznych pochodzących z planktonu i innych organizmów z kolumny wody. Na dnie dominował wielki małż Inoceramus, żyły tam ostrygi. Bioróżnorodność była niewielka. Muszle małży zbierały się przez stulecia, tworząc podmorskie warstwy, zapewniając kryjówki małym rybom. Inne znane z tych mórz zwierzęta obejmują przedstawicieli małży Hippuritoida, liliowce i głowonogi, w tym kalmary i amonity.
Morza te zamieszkiwały też wielkie ryby, jak kostnoszkieletowe Pachyrhizodus, Enchodus, Cimolichthys, Saurocephalus, Saurodon, Gillicus, Ichthyodectes, Xiphactinus, Protosphyraena i Martinichthys; rekiny Cretoxyrhina, Cretolamna, Scapanorhynchus, Pseudocorax i Squalicorax. Poza elasmozaurem gady morskie reprezentowały plezjozaury Libonectes, Styxosaurus, Thalassomedon, Terminonatator, Polycotylus, Brachauchenius, Dolichorhynchops i Trinacromerum; mozazaury Mosasaurus, Halisaurus, Prognathodon, Tylosaurus, Ectenosaurus, Globidens, Clidastes, Platecarpus i Plioplatecarpus; żółwie morskie Archelon, Protostega, Porthochelys i Toxochelys. Towarzyszyły im nielotne ptaki wodne, jak Hesperornis. Latały natomiast pterozaury Pteranodon i Nyctosaurus oraz ptak Ichthyornis, znane także z lądu.
Michael Everhart: Oceans of Kansas - A Natural History of the Western Interior Sea. Indiana: Indiana University, 2005. ISBN 978-0-253-34547-9.
Eldfell – wulkan stożkowy o wysokości 279 metrów, zlokalizowany na islandzkiej wyspie Heimaey w leżącym u południowych wybrzeży kraju archipelagu Vestmannaeyjar. Powstał 23 stycznia 1973 nieopodal miejscowości Heimaey w wyniku niespodziewanej erupcji. Nazwa wulkanu oznacza w języku islandzkim Ognistą Górę.
Wybuch spowodował poważny kryzys na wyspie, nieomal doprowadzając do jej całkowitej ewakuacji. Pokrywający wyspę popiół wulkaniczny zniszczył wiele domów, a potok lawy zagroził odcięciem portu rybackiego, będącego głównym źródłem dochodu zajmujących się rybołówstwem mieszkańców. W wyniku natychmiastowych działań, polegających na chłodzeniu lawy pompowaną z morza wodą, udało się zapobiec zablokowaniu zatoki portowej.
Po ustaniu erupcji mieszkańcy wyspy wykorzystali energię pochodzącą z powoli stygnącej lawy do ogrzewania wody i generowania elektryczności. Wykorzystano również materiał piroklastyczny, który posłużył do powiększenia pasa startowego miejscowego lotniska oraz do wyrównania terenu przeznaczonego pod nowe osiedle mieszkaniowe liczące 200 domów.
Islandia jest regionem o częstej aktywności wulkanicznej, wynikającej z położenia kraju po obu stronach Grzbietu Śródatlantyckiego, w miejscu styku przemieszczających się w przeciwnych kierunkach płyt tektonicznych Euroazjatyckiej i Północnoamerykańskiej (tzw. strefa spreadingu), oraz w pobliżu islandzkiej plamy gorąca, znacznie zwiększającej przejawy wulkanizmu na tym terenie. Szacuje się, że jedna trzecia bazaltowej lawy na świecie, która wypłynęła w czasach historycznych, została wytworzona podczas islandzkich erupcji.
Archipelag Vestmannaeyjar leży nieopodal południowych wybrzeży Islandii i składa się z kilku małych wysp, uformowanych przez erupcje w epoce holocenu. Największa z nich i jedyna zamieszkana, Heimaey, składa się także ze skał ukształtowanych w poprzedniej epoce plejstocenu. Najbardziej znanym punktem na Heimaey przed 1973 był sięgający 200 metrów n.p.m. stożek wulkaniczny Helgafell, powstały w wyniku erupcji około 5000 lat temu.
Archipelag Vestmannaeyjar został zasiedlony około 874 roku przez zbiegłych irlandzkich niewolników, należących do wikińskich osadników zamieszkujących Islandię. To właśnie oni nadali wyspie jej nazwę, oznaczającą tyle co "Irlandia leżąca na zachód od Skandynawii". Mimo problemów z ubogimi zasobami wody pitnej i ciągłego nękania przez piratów, wyspa Heimaey stała się najważniejszym ośrodkiem islandzkiego rybołówstwa, posiadając doskonale położoną naturalną przystań, jedną z nielicznych w południowej części kraju, zlokalizowaną w pobliżu bogatych łowisk.
Od momentu zasiedlenia wyspy nie odnotowano żadnej aktywności wulkanicznej ani na jej terenie, ani na pobliskich wyspach, aż do 1963, gdy na skutek trwającej cztery lata podmorskiej erupcji około 20 kilometrów na południowy zachód od Heimaey wyłoniła się na powierzchnię nowa wyspa nazwana Surtsey. Istnieje prawdopodobieństwo, że wcześniej dwukrotnie, w 1637 i 1896, miały miejsce w rejonie Heimaey erupcje podwodne. Naukowcy rozważali możliwość wzrostu aktywności wulkanicznej w archipelagu na skutek rozszerzania się na południe strefy ryftu przecinającego Islandię.
Ostatni wybuch wulkanu Eldfell miał miejsce w 1973 i od tego czasu pozostaje on w uśpieniu. W wyniku ostatniej aktywności wulkanicznej powierzchnia wyspy wzrosła o około 20%.
21 stycznia 1973 około godziny 20.00 w okolicach Heimaey miała miejsce seria małych wstrząsów, na tyle słabych, że nieodczuwalnych dla mieszkańców. Stacja sejsmiczna, znajdująca się w odległości 60 kilometrów, zarejestrowała jednak sto dużych wstrząsów między godziną 1.00 a 3.00 22 stycznia. Trwały one aż do 11.00, lecz występowały w coraz większych odstępach czasu i ustały około godziny 23.00 tego samego dnia. Do godziny 1.34 następnego dnia zarejestrowano siedem wstrząsów, z których największy miał siłę 2,6 stopni w skali Richtera.
Na granicy płyt tektonicznych drobne wstrząsy są powszechnym zjawiskiem i nic nie wskazywało na to, że tym razem przepowiadają one erupcję wulkaniczną – jej początek był zatem niemal całkowitym zaskoczeniem. 23 stycznia około godziny 1.55 na wschodnim zboczu góry Helgafell otworzyła się szczelina, z której w kierunku wschodnim wypłynął strumień lawy o długości 1500 m. Miało to miejsce ledwie kilometr od centrum Heimaey i około 200 metrów na wschód od Kirkjubær, gdzie znajdował się wtedy kościół.
Szczelina gwałtownie powiększyła się do 2 kilometrów, przecinając wyspę na całej długości. Wystąpiła także aktywność podmorska na północnym i południowym krańcu szczeliny. Wzdłuż całej jej długości, sięgającej 3 km trysnęły widowiskowe strumienie lawy, ale po kilku godzinach aktywność skupiła się w jednym otworze, położonym około 800 m na północ od dawnego stożka wulkanicznego Helgafell, nieopodal wschodniego skraju miasta.
Podczas pierwszych dni erupcji ilość wyrzucanej lawy i materiału piroklastycznego szacowano na 100 metrów sześciennych na sekundę. W przeciągu dwóch dni potoki lawy utworzyły żużlowy stożek o wysokości 100 metrów. Pierwotnie nazwą wulkanu było Kirkjufell (Góra Kościelna), ze względu na bliskie położenie Kirkjubær, lecz nie została ona przyjęta przez oficjalny islandzki komitet ds. nazewnictwa miejsc. Nadał on wulkanowi nową nazwę Eldfell (Góra Ognia), mimo sprzeciwu mieszkańców.
Już w pierwszych godzinach erupcji Islandzka Organizacja Obrony Cywilnej podjęła decyzję o ewakuacji całej ludności Heimaey, tym samym realizując przygotowany na wypadek takiej sytuacji plan. Ewakuacja była konieczna, ponieważ strumienie lawy płynęły już w kierunku wschodniej strony miasta, a cała wyspa zagrożona była intensywnym opadaniem popiołu.
Z powodu sztormu o sile około 12 stopni w skali Beauforta i trwających od kilku dni silnych opadów deszczu, niemal cała flota rybacka w liczbie około 60-70 jednostek znajdowała się w porcie, co znacznie pomogło w organizacji szybkiej ewakuacji. Mieszkańcy zostali ostrzeżeni o zagrożeniu dźwiękiem syren strażackich i zebrali się przed portem, zabierając ze sobą tylko rzeczy osobiste. Pierwsze łodzie odpłynęły do Þorlákshöfn około godziny 2.30, już w pół godziny od początku erupcji.
Większość ludzi opuściła wyspę w łodziach. Szczęśliwie strumienie lawy i emisja materiału piroklastycznego nie dotarły do pasa startowego na Heimaey, dzięki czemu wyspę mogły opuścić drogą lotniczą osoby niemogące podróżować drogą morską (głównie pacjenci szpitala oraz osoby starsze w liczbie około 300). Ewakuacja niemal wszystkich mieszkańców (5 300 ludzi) zajęła sześć godzin. Na wyspie pozostało od 200 do 300 osób, celem przeprowadzenia niezbędnych czynności i ocalenia mienia z zagrożonych domów. W związku z wyjątkową sytuacją, bydło, konie i owce zostały ubite. Akcja ratunkowa przebiegła nadzwyczaj sprawnie, głównie ze względu na dobrą pogodę, umożliwiającą bezproblemową żeglugę oraz loty samolotów. Nie zanotowano żadnych ofiar w ludziach.
Budynki znajdujące się w pobliżu szczeliny wkrótce po erupcji zostały zniszczone przez strumienie lawy i opadający materiał piroklastyczny. Po kilku dniach kierunek wiatru zmienił się na zachodni, powodując opadanie znacznych ilości popiołu na pozostałą część wyspy i w efekcie dalsze zniszczenia domów. Wiele spośród nich zawaliło się pod ciężarem popiołu i tylko dzięki grupie ochotników, którzy pracowali przy oczyszczaniu dachów i zabijaniu okien deskami, wiele domów udało się uratować. Do końca stycznia materiał piroklastyczny pokrył większość wyspy, osiągając w niektórych miejscach grubość 5 metrów. Poza zniszczeniami spowodowanymi przez spadający popiół, niektóre z domów spłonęły w wyniku pożarów wywołanych przez bomby wulkaniczne albo zostały pochłonięte przez strumienie lawy.
Do początku lutego emisja materiału piroklastycznego zmniejszyła się, jednak strumienie lawy zaczęły powodować poważne szkody. Podwodna aktywność na północ od szczeliny przerwała kabel energetyczny i wodociąg, które dostarczały energię elektryczną i wodę z Islandii. Lawa zaczęła wpływać do portu, co wywołało poważny niepokój – zniszczenie portu oznaczałoby bowiem upadek przemysłu rybackiego na Heimaey. Jako że udział Heimaey w rocznym połowie ryb w Islandii wynosił około 25%, miałoby to znaczący wpływ na gospodarkę kraju.
Strumienie lawy zmierzały w kierunku morza także po wschodniej stronie wyspy, tworząc tam nowy ląd, który ostatecznie zajął powierzchnię 2 km². Lawa zniszczyła również kilkaset domów, wpływając do wschodniej części miasta. Strumienie miały postać grubej i bryłowatej lawy aa (z islandzkiego: apalhraun). Lawa przykryła ziemię na głębokość 40, a miejscami nawet 100 metrów. W późniejszym stadium erupcji napływ lawy zniszczył fabrykę przetwórstwa rybnego, a także uszkodził dwie inne fabryki i zburzył tamtejszą elektrownię.
Pomimo bliskości miasta i wielkich zniszczeń, wybuch pochłonął tylko jedną ofiarę śmiertelną. Był nią mężczyzna, który włamał się do apteki celem zdobycia leków i udusił się toksycznymi oparami. Dwutlenek węgla oraz niewielkie ilości trujących gazów zbierały się w wielu budynkach częściowo zasypanych wyrzuconymi materiałami piroklastycznymi i wchodząc do nich, kilkoro ludzi doznało zatrucia.
Próby zmniejszenia niebezpieczeństw stwarzanych przez nagromadzony trujący gaz obejmowały budowę wielkiego muru z materiału piroklastycznego, mającego kierować gazy z dala od miasta oraz kopanie rowu umożliwiającego odpływ dwutlenku węgla. Metody te nie odniosły w pełni oczekiwanego skutku, ponieważ opierały się na założeniu, że gazy uwalniają się przy kraterze i stamtąd opadają w stronę miasta. Uważa się, że przynajmniej część dwutlenku węgla powstała w głębi kanału lawowego i przesączyła się przez pokłady starszych skał wulkanicznych prosto do miasta.
Największym zagrożeniem dla miasta była możliwość odcięcia go od portu przez potoki lawy. Jeden z planów na wypadek zamknięcia dostępu do zatoki portowej uwzględniał przebicie się przez niski piaszczysty cypel na północy wyspy, w celu zapewnienia alternatywnego dojścia do portu. Żywiono jednak nadzieję, że gdyby udało się spowolnić potok lawy, nie będzie to konieczne. Wcześniej w podobnych sytuacjach do chłodzenia lawy na Hawajach i na Etnie używano wody, jednak były to operacje na małą skalę i o umiarkowanym skutku. Mimo to, Páll Zóphóníasson obliczył, że studzenie lawy poprzez obfite spryskiwanie jej wodą morską będzie względnie prostym zabiegiem.
Pierwszą próbę spowolnienia napływu lawy poprzez polewanie czoła wodą morską podjęto 7 lutego i pomimo małej ilości pompowanej wody (100 litrów na sekundę), działanie przynosiło widoczne efekty. Chłodzenie lawy wodą było powolne, ale bardzo wydajne. W tym czasie prawie cała użyta woda zamieniała się w parę. Gdy stwierdzono, że metoda ta przynosi efekty, zwiększono wysiłki skierowane ku zatrzymaniu wycieków lawy.
Na początku marca, gdy odłamał się duży fragment ściany krateru ze szczytu Eldfell, a płynąca lawa zaczęła nieść go ku przystani, zwiększono ilość pompowanej wody. Bryła ta, nazwana Flakkarinn (Wędrowiec), mogłaby poważnie zagrozić działaniu portu, gdyby do niego dotarła. W celu zapobieżenia posuwaniu się bryły naprzód, 1 marca sprowadzono pogłębiarkę Sandey. W czasie akcji profesor Sigurgeirsson wskazał obsłudze pomp miejsca, w których należy skupić działania, by najskuteczniej zatrzymać wycieki lawy. Ostatecznie Wędrowiec rozpadł się na dwie części, z których obie zatrzymały się w odległości około 100 metrów od wyjścia z portu.
Dalsze działania mające na celu studzenie lawy były najbardziej ambitnymi spośród kiedykolwiek dotąd podjętych. Sandey był w stanie pompować do 400 litrów wody na sekundę w stronę napływającej lawy. W celu maksymalnego zwiększenia wydajności rozłożono na chłodzonej powierzchni sieć rur rozprowadzających morską wodę. Drewniane podpory podtrzymujące rury zapalały się w miejscach, gdzie lawa była najgorętsza, topiły się nawet podpory wykonane z aluminium, jednak same rury chroniła przed stopieniem płynąca w nich zimna woda. Jednocześnie można było chłodzić nawet 1,2 ha lawy. W potoku powstawały dzięki temu wewnętrzne bariery, które twardniejąc zatrzymywały na sobie kolejne warstwy.
Kładzenie rur nad gorącą lawą było bardzo niebezpieczne. Widoczność mocno ograniczała emisja dużej ilości pary wodnej. Rozgarniając materiał piroklastyczny przy pomocy buldożerów, tworzono prowizoryczne dojścia do czoła lawy, lecz szybko stawały się one nierówne i przemieszczały się o kilka metrów dziennie. Ekipy kładące rury posługiwały się buldożerami i komunikowały się przez krótkofalówki, by posuwać się przez kłęby pary i układać kolejne rury. Pracownikom, którzy nazywali siebie 'oddziałem samobójczym', udało się ułożyć rury aż 130 metrów w głąb od czoła potoku, ponad napływającą lawą. Mimo że kilku członków ekipy doznało lekkich poparzeń, nikt nie odniósł większych obrażeń.
Do końca marca jedna piąta miasta została pochłonięta przez napływającą lawę i konieczne było zwiększenie wydajności jej chłodzenia poprzez pompowanie wody. Ze Stanów Zjednoczonych sprowadzono w tym celu trzydzieści dwie pompy, każda o wydajności sięgającej 1000 litrów na sekundę. Po tym jak pompy te wspomogły studzenie, napływ lawy został znacznie spowolniony i ostatecznie zatrzymany. Po kilku tygodniach wystąpił problem z wałami pomp, prawdopodobnie spowodowany tym, że urządzenia te były zaprojektowane do pompowania ropy naftowej, a nie wody. Na miejsce sprowadzono nowe, ulepszone wały, wyprodukowane w Reykjavíku.
Zauważalną pozostałością po operacji studzenia lawy wodą morską była wielka ilość soli, zgromadzona na powierzchni lawy po odparowaniu wody. Duże obszary wypływu zostały pokryte białą warstwą, a całkowitą ilość powstałej w ten sposób soli szacuje się na około 220 000 ton.
Informacje o erupcji trafiły na pierwsze strony gazet na całym świecie, a na miejscu od razu pojawiły się islandzkie ekipy dziennikarskie. W Europie wydarzenie to było relacjonowane na równi z wydarzeniami takiej rangi jak rozmowy pokojowe w Paryżu, kończące wojnę wietnamską. Próby powstrzymania lawy przez mieszkańców były opisywane w czasopismach, takich jak National Geographic (np. Volcano overwhelms an Icelandic village, 1973). Zwiększone zainteresowanie mediów wyspą doprowadziło do późniejszego rozwoju turystyki na jej terenie.
Po kilku pierwszych dniach tempo emisji lawy stale malało. Początkowa ilość 100 metrów sześciennych na sekundę do 8 lutego spadła do 60 m³/s, a w pierwszej połowie marca  do 10 m³/s. Następnie tempo zmniejszało się wolniej, ale w połowie kwietnia skala wypływu spadła już do około 5 m³/s.
26 maja kuter rybacki wykrył jeszcze krótkotrwałą aktywność podmorską około 4 km na północny wschód od Heimaey, kilometr od brzegu Islandii. Erupcja ostatecznie ustała na początku lipca, gdy nie obserwowano już wypływów lawy na powierzchnię, choć przez kilka kolejnych dni prawdopodobnie wciąż występowały wypływy podpowierzchniowe.  Na krótko przed końcem erupcji nachyleniomierz umieszczony 1150 metrów od krateru, mierzący odkształcenie gruntu podczas aktywności wulkanu, wykazał osiadanie w stronę krateru. Wskazywało to na opróżnianie się płytkiej komory magmowej zasilającej erupcję.
Całkowitą ilość wyrzuconej lawy i materiału piroklastycznego podczas pięciomiesięcznej aktywności  oszacowano na 0,25 kilometra sześciennego. W wyniku tego powierzchnia wyspy zwiększyła się o około 2,5 km², co stanowi wzrost o około 20% względem dawnej powierzchni. Ostatecznie wyjście z portu zostało znacznie zwężone, ale nie zamknięte, a nowy ląd utworzony z lawy w istocie spełnia funkcję falochronu i zapewnia lepsze schronienie dla statków. Flakkarinn był niesiony w potoku lawy kilkaset metrów w stronę portu, ale zatrzymał się z dala od brzegu morza.
Ze względu na niską przewodność cieplną skał, pod skorupą zastygłej lawy przez wiele lat może utrzymywać się temperatura rzędu setek stopni. Po zakończeniu erupcji naukowcy ocenili, czy jest możliwe pozyskiwanie ciepła ze stygnącej powoli lawy. Wkrótce opracowano eksperymentalny system, do którego w 1974 podłączono pierwszy dom. Program rozwinięto na kilka kolejnych domów oraz szpital, a w 1979 rozpoczęto budowę czterech większych instalacji do pozyskiwania ciepła. Każda z nich zbierała energię z obszaru kwadratu o boku 100 m, poprzez przesączanie wody w gorące miejsca i gromadzenie powstałej pary wodnej. Moc uzyskiwana przez instalacje sięgała 40 MW, a dodatkowo do prawie każdego domu na wyspie dostarczano otrzymywaną przy okazji ciepłą wodę.
Obfita ilość materiału piroklastycznego powstałego w wyniku erupcji została użyta do powiększenia pasów startowych miejscowego małego lotniska, a także jako podstawa pod budowę 200 nowych domów. Do połowy 1974 około 50% dawnej populacji powróciło na wyspę, a do marca 1975 – około 80%. Koszty regeneracji i odbudowy Heimaey zostały pokryte przez wszystkich Islandczyków poprzez celowy podatek obrotowy oraz z pomocy międzynarodowej, wynoszącej w sumie 2,1 miliona dolarów, pochodzącej głównie z Danii, ale przy istotnym udziale Stanów Zjednoczonych i kilku organizacji międzynarodowych. Dzięki nowo utworzonemu z lawy falochronowi osłaniającemu przystań przemysł rybacki ponownie się ożywił i obecnie wyspa pozostaje najbardziej znaczącym ośrodkiem rybołówstwa w kraju.
Do chwili zakończenia erupcji Eldfell osiągnął wysokość około 220 metrów nad poziomem morza. Od tego czasu jego wysokość zmniejszyła się o 18-20 metrów z powodu osunięć i kompresji żwirowatego materiału oraz erozji spowodowanej wiatrem. Mieszkańcy wyspy obsiali trawą dolne części nieosłoniętych zbocz, w celu ich ustabilizowania i zapobieżenia dalszej erozji. Przewiduje się, że ostatecznie większa część wulkanu pokryje się trawą, tak jak sąsiedni wulkan Helgafell.
Center for Short-Lived Phenomena Event Reports 1545, 1547, 1552, 1567, wyd. Smithsonian Institution
L. Kristjansson, I. Simon, M.L. Cohen, S. Björnsson. Ground tilt measurements during the 1973 Heimaey eruption. „Journal of Geophysical Research”. 80, s. 2951–2954, 1975. 
Lava-Cooling Operations During the 1973 Eruption of Eldfell Volcano, Heimaey, Vestmannaeyjar, Iceland, U.S. Geological Survey Open-File Report 97-724
H. Mattsson, A. Hoskuldsson. Geology of the Heimaey volcanic centre, south Iceland: early evolution of a central volcano in a propagating rift?. „Journal of Volcanology and Geothermal Research”. 127, s. 55–71, 2003. 
Jr. R.S. Williams, J.G. Moore: Man Against Volcano: The Eruption on Heimaey, Vestmannaeyjar, Iceland. Wyd. 2. edycja. USGS, 1983.
John McPhee: The Control of Nature. 1989. ISBN 0-374-12890-1. Środkowa część książki poświęcona jest erupcji, jej efektom, chłodzeniu lawy oraz ludziom zaangażowanym w akcję i dotkniętym skutkami wybuchu.

English Electric EL.100 (polskie oznaczenia PKP: EL.100, E100, E01 i EP01) – seria sześciu pierwszych używanych w Polsce lokomotyw elektrycznych eksploatowanych na Polskich Kolejach Państwowych, wyprodukowanych w brytyjskich zakładach English Electric, a następnie w Pierwszej Fabryce Lokomotyw w Polsce w latach 1934–1936.
Wkrótce po odzyskaniu przez Polskę niepodległości przedsięwzięto środki, by zmodernizować Warszawski Węzeł Kolejowy (WWK). Pierwszym etapem miała być budowa tunelu oraz mostu średnicowego mającego połączyć stację Warszawa Zachodnia i nowo budowaną Warszawę Główną z Dworcem Terespolskim (Wschodnim). Pierwsze prace przy projektowaniu czterotorowej kolei średnicowej rozpoczęto jeszcze w 1918 roku, trzy lata później rozpoczęto budowę mostu średnicowego, a w 1924 roku nastąpiły pierwsze prace przy budowie tunelu. Uroczyste otwarcie dwutorowego odcinka (do 1933 roku powstały dwa tory, kolejne dwa położono po II wojnie światowej) miało miejsce 2 września 1933 roku.
Linia średnicowa znacznie ułatwiła transport kolejowy w Warszawie, jednak pociągi prowadzone trakcją parową bardzo zadymiały tunel, nadległe dzielnice i Dworzec Główny. Ograniczało to przepustowość – przez tunel mogły przejeżdżać maksymalnie dwa pociągi na godzinę. Postanowiono więc zrealizować dalszą część modernizacji WWK i zelektryfikować nie tylko linię średnicową, ale też odcinki podmiejskie: do Mińska Mazowieckiego (linia nr 2), Ożarowa (linia nr 3) i Żyrardowa (linia nr 1). W tym celu 2 sierpnia 1933 roku w Londynie PKP podpisały z brytyjskimi przedsiębiorstwami English Electric i Metropolitan-Vickers umowę na elektryfikację linii średnicowej i tras podmiejskich, dostawę osprzętu elektrycznego do pojazdów (lokomotyw serii EL.200 oraz trójwagonowych EZT E91000 i E92000) oraz budowę lokomotyw do obsługi zelektryfikowanych odcinków Warszawskiego Węzła Kolejowego.
Pierwsze dwa egzemplarze zostały wyprodukowane w 1934 roku w zakładach Metropolitan-Vickers w Manchesterze. Do portu w Gdyni przybyły w 1936 roku na statku „Lublin”. Po wstępnym montażu pudeł na wózkach zostały przeprowadzone parowozem do stolicy. Importowane lokomotywy otrzymały oznaczenia PKP EL.101 i EL.102.
Zgodnie z umową z Brytyjczykami, cztery z sześciu lokomotyw serii miały powstać w Polsce. Zadanie to podjęła Pierwsza Fabryka Lokomotyw w Chrzanowie, gdzie powstały pudła i część mechaniczna lokomotyw. Część elektryczna, zapewniona przez English Electric, została zamontowana przy współpracy z brytyjskimi specjalistami. Powstałe w latach 1935–1936 elektrowozy otrzymały oznaczenie fabryczne 1EL i numery fabryczne od 634 do 637 oraz oznaczenia serii od EL.103 do EL.106. Planowano zmianę oznaczeń serii na E01, jednak nie została ona zrealizowana. Koszt budowy jednej lokomotywy EL.100 wynosił 705 tys. złotych. Elektrowozy zostały objęte roczną gwarancją producenta.
We wrześniu 1936 podczas Wystawy Przemysłu Metalowego, Elektrotechnicznego i Radiotechniki na Polu Mokotowskim w Warszawie zaprezentowano EL.103 jako pierwszą lokomotywę elektryczną wyprodukowaną w Polsce.
W pierwszym kwartale 1939 roku zamówiono cztery dodatkowe komplety wyposażenia elektrycznego do budowy kolejnych pojazdów serii, zostały one zaokrętowane w sierpniu 1939 i dotarły do Gdyni, jednak dalszy ich los nie jest znany.
Nadwozie lokomotyw serii EL.100 to sztywna rama z kształtowników przykryta blachami stalowymi. Zdejmowalne części poszycia przykręcono śrubami, pozostałe panele zostały przynitowane. Konstrukcja taka pozwalała na łatwy dostęp do podzespołów elektrycznych. Pudło zostało podzielone na pięć części: centralną część wysokiego napięcia, dwie części pomocnicze i położone na skrajach nadwozia kabiny sterownicze. Kabiny połączone są ze sobą korytarzem przechodzącym przez przedziały pomocnicze i przedział wysokiego napięcia.
Z prawej strony pudła znajdowało się pięć okien, z czego trzy były nieotwieralne, a dwa z żaluzją, oraz dziesięć wywietrzników. Z drugiej strony (od strony korytarza międzykabinowego) producent umieścił dwa okna nieotwieralne, jedno przesuwne i cztery z żaluzją oraz dwa wywietrzniki.
Do kabin sterowniczych prowadziły cztery pary drzwi – po dwie na każdy bok lokomotywy. Drzwi z opuszczanym oknem miały ramę drewnianą obitą blachą stalową. W ścianach czołowych znajdowały się okna nieotwieralne: po stronie pomocnika maszynisty zamontowano szybę pojedynczą, a po stronie stanowiska maszynisty – podgrzewaną elektrycznie szybę podwójną. Widoczność podczas opadów atmosferycznych poprawiały wycieraczki: po stronie maszynisty napędzana pneumatycznie, pomocnika – ręcznie. Od zewnątrz, na każdym krańcu, zamontowano po trzy reflektory, a przy górnym znajdowała się syrena pneumatyczna.
Przy kabinie 1, pośrodku ściany czołowej zamontowano składaną drabinę, pozwalającą dostać się na dach lokomotywy. Rozłożenie jej powodowało automatyczne złożenie pantografów. Zapobiegało to przypadkowemu porażeniu prądem. Dach wykonany z profili stalowych przykryty został blachą o grubości 2,4 mm. Część blach była przynitowana, zaś te nad przedziałami elektrycznymi i maszynowymi – przykręcane śrubami.
Ostoję stanowiła siatka podłużnic, poprzecznic i belek skrętowych wykonanych z profili stalowych. Podłoga była przynitowana do ostoi, usztywniając konstrukcję. Do belek skrętowych przytwierdzone były żeliwne czopy, za pomocą których pudło połączone było z wózkami.
Lokomotywa posiadała dwa stanowiska maszynisty (oznaczone 1 i 2) umieszczone na skrajnych krańcach pudła. Przed maszynistą znajdowało się koło nastawnika jazdy z 35 pozycjami i nawrotnik, a nieco bliżej okna – zestaw amperomierzy i woltomierzy. Po lewej stronie umieszczono tablicę z przełącznikami, a po prawej – krany hamulca lokomotywy i zasadniczego, prędkościomierz oraz manometry układu hamulcowego. Przed stanowiskiem pomocnika maszynisty zamontowano koło hamulca ręcznego i kuchenkę elektryczną. Pod pulpitem zaplanowano miejsce na narzędzia. Za obrotowymi stołkami dla załogi lokomotywy, na tylnej ścianie znajdowały się drzwi prowadzące do przedziału maszynowego, skrzynka z bezpiecznikami i wyłącznikami, gaśnica, grzejnik elektryczny oraz odchylane siedzenia. Drzwi, podłoga i sufit zostały wyłożone drewnem, dodatkowo podłogę przykryto warstwą linoleum. Układy obu kabin były niemal identyczne. Jedyną różnicą było wyposażenie w kabinie 1 prędkościomierza w rejestrator prędkości i poboru prądu z sieci trakcyjnej. Prędkościomierz w drugiej kabinie był pozbawiony tych urządzeń.
Pomiędzy kabinami sterowniczymi znajdowały się dwa przedziały maszynowe. W obu przedziałach znajdowały się przetwornice z wentylatorami oraz zbiorniki sprężonego powietrza. W przedziale przy kabinie 2 znalazło się miejsce na żelazowo-niklowy akumulator o pojemności 50 Ah i szafkę na ubrania. Przy 1, umieszczono dwie sprężarki powietrza.
W przedziale wysokiego napięcia zamontowano styczniki, przekaźniki elektropneumatyczne i pomocnicze, wyłączniki silników trakcyjnych, licznik poboru energii i nawrotnik. Znajdowały się tam także opory rozruchowe chłodzone powietrzem z wentylatorów. Dostęp do przedziału możliwy był po odłączeniu zasilania i opuszczeniu pantografów, a obserwację elektryki można było prowadzić także bez konieczności otwierania drzwi poprzez okno umieszczone w ścianie przedziału. Dzięki klapom w podłodze maszynowni można było bezpośrednio dostać się do silników trakcyjnych.
Podstawę lokomotywy stanowiły dwa dwuosiowe wózki w układzie osi Bo’Bo’. Rama wózków zrobiona była ze stalowych kątowników i przynitowanych do nich blach. Do zewnętrznych czołownic przymocowano zgarniacze, a nad nimi urządzenia cięgłowo-zderzakowe – sprzęg śrubowy oraz dwa zderzaki. W środkowej części wózka znajdowało się gniazdo czopu skrętnego, które pasowało do żeliwnego czopu w ostoi. Środkami zapobiegającymi oderwaniu się pudła od ostoi w przypadku wykolejenia były punkty oparcia w ostoi i pasujące w nie płaskowniki przytwierdzone do wózków oraz klamry spinające.
Zestaw kołowy składał się z dwóch kół połączonych osią, przekładni zębatej i wału napędowego. Na staliwne, dwunastoszprychowe, koła bose nałożone zostały stalowe obręcze. Koła osadzono na wale w łożyskach ślizgowych z prowadzeniem widłowym, które zostały zamknięte w pudełkowych maźnicach. Jedna z osi w każdym wózku miała połączenie z prędkościomierzem. Silniki zawieszone były w ramie wózka systemem tramwajowym – z jednej strony przytwierdzone były na sztywno do wału zestawu kołowego za pośrednictwem łożysk ślizgowych. Druga strona opierała się na środkowej poprzecznicy wózka na poduszkach gumowych.
Na jednostopniowe usprężynowanie składały się czternastoelementowe resory piórowe umieszczone na gorąco w pierścieniach. Resory w brytyjskich lokomotywach oparto bezpośrednio na maźnicach. Elektrowozy wyprodukowane w Polsce między resorami a maźnicami miały dodatkowe sprężyny śrubowe zmiękczające nieco zawieszenie i poprawiające właściwości jezdne. Dodatkowo wózki zostały połączone przegubowym sprzęgiem, przenoszącym siły pociągowe i umożliwiającym swobodny obrót wózków.
Każdy wózek wyposażony był ponadto: w przewód ogrzewania parowego, jednak z powodu niezainstalowania wytwornicy pary pozostał on nieużywany; osiem piasecznic z dyszami powietrznymi o pojemności 30 dm³ każda, po jednej przypadającej na każde koło; przełącznik trybu pracy hamulca głównego (jazda towarowa/pasażerska) oraz zawór samoczynnego hamowania pociągu w wypadku przejechania obok semafora wskazującego sygnał Stój!.
Korpusy silników szeregowych typu MV185, produkcji Metropolitan-Vickers, odlewano w całości z wysokiej jakości staliwa hartowanego. W otwory na obu końcach korpusu wciśnięto i zabezpieczono śrubami staliwne gniazda łożysk wału.
Uzwojenie stojana składało się z blach rdzeniowych ściśniętych nitami i przykręconymi do gniazd w obudowie stojana w sąsiedztwie czterech szczotek połączonych z komutatorem. Uzwojenie wirnika zbudowane było z miedzianego przewodu izolowanego mikową i azbestową taśmą, które montowano na gorąco na wale i zaciskano drutem ze stali sprężynowej.
Wał wirnika wykonany był z kutej stali osadzonej na staliwnym krzyżaku. Na wale umieszczono wentylator odśrodkowy wspomagający główne wentylatory silników trakcyjnych zamontowane w przedziale maszynowym, które dzięki skórzanym miechom doprowadzały powietrze do jednostki napędowej.
Komutator wykonany był z 400 elementów z ciągnionej miedzi zamontowanych na piaście ze staliwa. Elementy miedziane izolowano miką.
Silniki na napięcie 1500 V połączone były szeregowo parami na stałe. Jeden silnik wytwarzał 338 kW mocy ciągłej przy 930 obrotach na minutę. Masa silnika wynosiła 4890 kg.
Przeniesienie napędu między silnikiem, a kołami zrealizowano jednostopniową przekładnią zębatą o zębach prostych. Koła zębate przy silniku wykonane z kutej stali miały 22 zęby, a stalowo-staliwna przekładnia na zestawie kołowym – 69. Całość zamknięta została obudową z blachy stalowej o grubości 5 mm połączonej śrubami. Żywotność przekładni według producenta wynosiła 300 tys. km.
Z uwagi na pracę ze stosunkowo lekkimi pociągami w trybie manewrowym, nie przewidziano zastosowania trakcji ukrotnionej.
Lokomotywę wyposażono w dwie przetwornice prądu stałego z 3000 V na 110 V. Zasilały one aparaturę sterowniczą, oświetlenie i ogrzewanie. Na wale przetwornicy umieszczono wentylator odśrodkowy chłodzący silniki trakcyjne.
Odbiór prądu z sieci trakcyjnej zapewniały dwa nożycowe pantografy umieszczone na dachu lokomotywy. Podczas pracy użytkowano zwykle jeden, drugi traktowano jako rezerwowy. Pneumatyczne podnoszenie i opuszczanie odbieraków prądu możliwe było dzięki zaworom w kabinach maszynisty. W wypadku braku ciśnienia w zbiornikach powietrza możliwe było podniesienie pantografów ręczną pompką. Na dachu umieszczono również bezpiecznik 400 A, odgromnik i cewkę dławika przymocowane do pudła przez izolatory.
Oświetlenie główne lokomotywy zapewniały żarówki o mocy 100 W, oświetlenie pozycyjne – 20 W. We wnętrzu oświetlano kabinę maszynisty, korytarz i przedział WN. Innymi odbiornikami prądu były: grzejnik (1000 W), kuchenka (500 W), podgrzewacz przedniej szyby (100 W).
Na układ pneumatyczny lokomotywy składały się dwie tłokowe sprężarki brytyjskiego Reavell, cztery zbiorniki powietrza rozlokowane w przedziałach maszyn pomocniczych i dwa przymocowane do wewnętrznych czołownic wózków. Sprężarki zasilane prądem stałym o napięciu 110 V i wydajności 2 m³/min. sprężały powietrze w zbiornikach do wartości 8 barów.
Lokomotywy wyposażono w dwa odrębne systemy hamulca powietrznego produkcji Westinghouse Air Brake Company: samoczynny zespolony (główny) i niesamoczynny niezespolony (lokomotywy) oraz pomocniczy hamulec ręczny. Hamulec zespolony oddziaływał na cały skład – lokomotywę i doczepione wagony. Intensywność hamowania wynosiła 80–90%. Hamulec główny podłączony był także do systemu samoczynnego hamowania pociągu. Hamulec niezespolony działał na samej lokomotywie i był efektywniejszy – działał szybciej i intensywniej (do 100% intensywności).
Poza hamulcami, pneumatycznie zasilane były także inne urządzenia elektrowozu: siłowniki podnoszące odbieraki prądu z sieci trakcyjnej, wycieraczka w szybie czołowej przed stanowiskiem maszynisty (ciśnienie 0,5 MPa), piasecznice i syreny ostrzegawcze (0,8 MPa).
Każda lokomotywa była oznaczona zarówno przez przewoźnika, jak i producenta. Tabliczki ze znakami serii umieszczone były na obu czołach lokomotywy, nad prawym reflektorem oraz na obu burtach, w połowie długości pudła, pod oknem. Do drzwi kabin sterowniczych przykręcono godło państwowe oraz napis P.K.P. Między ostoją pudła a dolną częścią drzwi znajdowały się tabliczki 1 lub 2 oznaczające końce lokomotywy.
Producenci oznaczali elektrowozy dwojako: Metropolitan-Vickers znakował nadwozie tabliczką umiejscowioną na lewej burcie, przy kabinie 2, a wózki miały numerowane tabliczki na wewnętrznej czołownicy. Tabliczki z Pierwszej Fabryki Lokomotyw miały tylko pudła – nazwa producenta i numer fabryczny (EL.103 – 634, EL.104 – 635, EL.105 – 636, EL.106 – 637) umiejscowione były na lewym boku, za drzwiami oznaczonymi 1.
W 1936 roku, po doprowadzeniu lokomotyw do Warszawy, rozpoczęto nocne jazdy próbne i – finansowane przez PKP – szkolenia maszynistów. Od 15 grudnia 1936 roku próby przeprowadzano także z pociągami podmiejskimi na nowo zelektryfikowanym odcinku Warszawa Wschodnia – Pruszków.
W październiku 1937 elektrowozy EL.100 przeznaczono do prowadzenia pociągów podmiejskich do Otwocka, Żyrardowa i Mińska Mazowieckiego, a część pracy manewrowej na linii średnicowej przejęły lokomotywy serii EL.200. Taki podział pracy utrzymał się do wybuchu II wojny światowej.
Naloty Luftwaffe na Warszawę we wrześniu 1939 roku spowodowały znaczne straty w infrastrukturze i taborze. Zniszczono wtedy lokomotywy EL.201, EL.202, EL.204 oraz EL.103. Ocalałe lokomotywy dostały się pod zarząd Ostbahn i po depolonizacji zmieniono ich oznaczenia na E101 do E106. Elektrowozy przeznaczono do obsługi tunelu średnicowego, a po odbudowie sieci podmiejskiej, również na pozostałe zelektryfikowane linie.
W obliczu klęski nazistów na froncie wschodnim, we wrześniu 1944 roku wywieziono z Polski E102, E104 i E105. E101 została zniszczona w wyniku działań wojennych. Po wojnie wrak znajdował się na terenie lokomotywowni Warszawa Olszynka Grochowska do 1957 roku, kiedy to został zezłomowany.
Wyzwolenie Warszawy przetrwała tylko uszkodzona E106, która po odbudowie w zakładach naprawczych w Lubaniu Śląskim wróciła do Warszawy. Od 1947 pracowała z pociągami regionalnymi z Mińska Mazowieckiego przez Warszawę do Żyrardowa i Skierniewic.
W 1951 roku, zgodnie z nową ustawą, PKP zmieniło oznaczenie pozostałej lokomotywy z E106 na E01-01. W 1958, w obliczu wprowadzania do służby lokomotyw serii E02 i E03, oddelegowano ją do lokomotywowni Łódź Olechów, gdzie prowadziła lokalne pociągi pasażerskie. W 1959 roku otrzymała oznaczenie EP01-01, a 4 sierpnia 1964 roku została wycofana z eksploatacji. Była wykorzystywana jako sprężarka i niszczała do 1968 roku, kiedy to sprzedano ją na złom.
Losy wywiezionych do Niemiec elektrowozów serii nie są dokładnie znane. W 1952 roku znajdowały się na stanie Dyrekcji Kolei Augsburg, a prawdopodobnie po 1958 roku wszystkie egzemplarze zezłomowano.

EDGE (Enhanced Data rates for GSM Evolution) – technika związana z pakietowym przesyłaniem danych w sieciach GSM. Jest ona rozszerzeniem dla technologii GPRS (oprócz nazwy EDGE używa się też terminu EGPRS – Enhanced GPRS), poprawiony został w niej interfejs radiowy, dzięki czemu uzyskano około trzykrotne polepszenie przepływności (w większości obecnych systemów teoretycznie do 296 kbit/s) oraz możliwość dynamicznej zmiany szybkości nadawania pakietów w zależności od warunków transmisji.
Specyfikacja technologii EDGE jest rozwijana przez konsorcjum standaryzacyjne 3GPP, które odpowiedzialne jest za rozwój standardów GSM (2G) i UMTS (tzw. system trzeciej generacji). EDGE nazywana jest czasami technologią 2.5G, ponieważ stając się częścią możliwości oferowanych przez GSM, jest elementem ewolucji pomiędzy tymi dwoma standardami.
EDGE jest technologią związaną z przesyłaniem danych i jako taka nie oferuje konkretnych usług, ale możliwości dla ich dostarczania. Dzięki znacznemu zwiększeniu szybkości transferu danych (w porównaniu z poprzednikiem – GPRS), wiele usług dostępnych wcześniej, może być dostarczane z lepszą jakością, mogą pojawić się też nowe, zarezerwowane do tej pory dla systemów UMTS.
Przykładowymi usługami są: dostęp do Internetu, firmowych sieci LAN, usług bankowych, korzystanie z transmisji strumieniowych (muzyka, filmy, programy sportowe i informacyjne, relacje z koncertów itp.), połączenia audio-video, gry on-line, Instant Messaging i wiele innych.
Telefonia komórkowa jest najszybciej rozwijającym się segmentem rynku telekomunikacyjnego. W latach 90. XX wieku działało kilka niekompatybilnych systemów drugiej generacji, a International Telecommunication Union (ITU) opracowywała założenia dla IMT-2000, wspólnej platformy na której miały być oparte systemy 3G. Rekomendacje ITU nie zaowocowały jednym, wspólnym systemem ponieważ ewolucja w telekomunikacji bazuje na istniejących niekompatybilnych rozwiązaniach i uwarunkowaniach prawnych, różniących się w zależności od obszaru świata. Założenia IMT-2000 nie są więc obecnie zbiorem specyfikacji dla konkretnej platformy, ale rekomendacjami dla "rodziny systemów", które umożliwiają rozwój telefonii 3G i współistnienie (kooperację) pomiędzy sieciami budowanymi na bazie różnych standardów. Przedmiotem rekomendacji jest też prędkość transmisji danych: np. 144 kbit/s dla szybko poruszających się abonentów, szybkość 384 kbit/s na obszarach zurbanizowanych, do 2 Mbit/s w specjalnych komórkach (ang. cells) w centrach konferencyjnych lub biurach. W tak określone wymagania bardzo dobrze wpisuje się EDGE, które obecnie umożliwia maksymalną teoretyczną przepływność na poziomie ok. 250 kbit/s, a trwające prace nad nowymi specyfikacjami przesuną tę granicę do około 1 Mbit/s. 
Implementacja tej technologii w systemach GSM (najpopularniejszym standardzie sieci komórkowych drugiej generacji) bazuje na istniejącej sieci radiowej i szkieletowej (wykorzystywane są stacje bazowe i częstotliwości używane do transmisji głosu, oraz elementy sieci pakietowej wspomagające klasyczną transmisję GPRS), co znacznie upraszcza proces wprowadzania nowej
technologii (z technicznego i ekonomicznego punktu widzenia). Wielu operatorów, którzy na bazie istniejących sieci budują systemy 3G, oferuje usługi dzięki technologii WCDMA w miastach, oraz usługi opierające się na technologii EDGE na terenach słabiej zurbanizowanych (oferowane abonentom urządzenia potrafią pracować w obu systemach), może więc pokryć usługą mobilnego dostępu do internetu cały kraj przy jednoczesnej optymalizacji kosztów. EDGE okazał się elementem ewolucji pomiędzy systemami 2G i 3G nie tylko dla standardu GSM, ale także dla sieci IS-136 popularnych w USA i Kanadzie.
Na początku lipca 2009, według Global mobile Suppliers Association, 443 sieci w 181 krajach oferowało usługi oparte na technologii EDGE na bazie sieci GSM. Abonenci sieci umożliwiających transmisję EDGE mogą korzystać z niej także będąc w roamingu w obcej sieci. Umowy roamingowe pomiędzy operatorami dla tego rodzaju transmisji, opierają się na umowach dla transmisji GPRS.
We wszystkich przypadkach, jest ona częścią usługi mobilnego dostępu do Internetu, która wykorzystuje różne metody dostępu:
w pozostałych miejscach, wszędzie tam, gdzie ma to uzasadnienie ekonomiczne istniejąca sieć GSM przystosowywana jest do transmisji w technologii EDGE.
na terenach słabo zurbanizowanych, dostęp do Internetu możliwy jest za pomocą klasycznego GPRS.Będące w ofercie modemy na kartach PCMCIA umożliwiają transmisję we wszystkich wspomnianych technologiach i łatwe przełączanie się pomiędzy nimi, gdy któraś z nich nie jest w danym momencie dostępna.
Technologia EDGE bazuje na infrastrukturze telekomunikacyjnej używanej w sieci GSM/GPRS. Do obsługi ruchu pakietowego wewnątrz sieci używana jest sieć szkieletowa (ang. Core Network) zbudowana dla potrzeb transmisji GPRS.
Stacja bazowa – do transmisji EDGE używane są stacje bazowe wykorzystywane w klasycznej sieci GSM/GPRS. Należy tylko dokonać aktualizacji oprogramowania stacji bazowej (zwykle robi się to zdalnie z poziomu Kontrolera Stacji Bazowych) oraz zainstalować dodatkowy hardware (obsługiwany jest nowy rodzaj modulacji – 8-PSK).
BSC – Base Station Controller (Kontroler Stacji Bazowych) to element sieci GSM kontrolujący zazwyczaj od kilkudziesięciu do kilkuset stacji bazowych. Podczas wdrażania technologii EDGE, dokonuje się aktualizacji software oraz konfiguracji samych kontrolerów i obsługujących ten rodzaj transmisji stacji bazowych.
PCU – Packet Control Unit jest odpowiedzialny za prawidłową obsługę ruchu pakietowego w radiowej części sieci. Przydziela terminalom EDGE kanały radiowe, buforuje dane przesłane przez SGSN, forwarduje je do odpowiedniej stacji bazowej dodając informację, która umożliwi terminalowi zidentyfikowanie 'swoich' danych. PCU może być (w zależności od dostawcy) zaimplementowany jako dodatkowy hardware w BSC bądź jako niezależny element sieci obsługujący jedno lub więcej BSC.
SGSN- Serving GPRS Support Node jest elementem sieci GPRS/EDGE odpowiedzialnym za zarządzanie terminalami będącymi na kontrolowanym przez siebie terenie. Teren ten podzielony jest na Routing Area. Jeśli terminal zmieni położenie i znajdzie się w innym Routing Area, fakt ten zostanie odnotowany w SGSN. Element ten jest też odpowiedzialny za uwierzytelnianie terminala włączającego się do sieci. Podczas transmisji uczestniczy w przesyłaniu pakietów (w obie strony) pomiędzy terminalem a siecią GPRS/EDGE. Liczba SGSN w sieci zależy od ruchu pakietowego generowanego przez abonentów.
GGSN – GPRS Gateway Support Node jest elementem sieci działającym jak router łączący sieć GPRS/EDGE i zewnętrzną sieć (np. Internet lub sieć LAN użytkownika). Gdy użytkownik terminala chce skorzystać z zasobów zewnętrznej sieci, GGSN przydziela mu adres IP (z własnej puli numerów lub dostarczony przez serwer z zewnętrznej sieci), dodatkowo na czas sesji aktywuje tzw. PDP context, który zawiera numer IMSI terminala, przydzielony mu adres IP oraz adres IP SGSN, które kontroluje obszar, na którym znajduje się użytkownik. PDP context będzie przydatny podczas routowania pakietów przychodzących z zewnętrznej sieci.
Do transmisji w technologii EDGE wykorzystuje się stacje bazowe używane w GSM do przesyłania głosu. Każda ze stacji nadaje i odbiera na kilku (kilkunastu) częstotliwościach (zawsze mamy do czynienia z parami częstotliwości: w każdej parze na jednej częstotliwości nadają telefony komórkowe, a na drugiej stacja bazowa).
Na każdej z częstotliwości cyfrowa transmisja odbywa się w 8 cyklicznie powtarzających się szczelinach czasowych. W GSM każdej rozmowie przyporządkowana jest jedna szczelina czasowa. W pierwszej szczelinie czasowej przez około 0,577 ms przesyłane są bity związane z pierwszą rozmową, w drugiej szczelinie z drugą rozmową, ... , w ósmej szczelinie z ósmą rozmową. Potem znowu następuje transmisja związana z pierwszą rozmową, itd.
Teoretycznie, w przypadku przesyłania danych za pomocą technologii EDGE, dla jednego terminala, Package Control Unit (zobacz rozdział Budowa sieci wspomagającej transmisję w technologii EDGE) może przeznaczyć do ośmiu szczelin czasowych (wszystkie muszą znajdować się na tej samej częstotliwości) do transmisji w obu kierunkach, obecnie większość systemów GSM/EDGE umożliwiają jednak zaalokowanie tylko do 4 kanałów dla wysyłania i odbierania danych przez stację bazową w obrębie jednej transmisji (najnowsze rozwiązania oferują 5 szczelin czasowych dla transmisji w stronę terminala). Każdy z kanałów może być współdzielony przez wielu użytkowników, ponieważ rzadko zdarza się tak, że wszyscy nagle odbierają/wysyłają pakiety danych w tej samej chwili. 
Jeśli jednak dojdzie do takiej sytuacji, że użytkownicy korzystający z tych samych zasobów sieciowych będą używać je w tym samym momencie, szybkość transmisji spadnie.
Transmisja w technologii EDGE pomiędzy stacją bazową a terminalem, może być przedstawiona na podstawie trzech warstw :
Radio Link Control (RLC) – warstwa, w której sprawdzana jest poprawność transmisji oraz inicjowana retransmisja w przypadku błędów w analizowanych blokach danych.
Media Access Control (MAC) – z tą warstwą związane są procedury synchronizujące korzystanie wielu terminali z tych samych kanałów radiowych, oraz umożliwiające terminalowi nadawanie i odbieranie w kilku kanałach.
dane kodowane są przed wysłaniem, metoda kodowania zależy od wyboru jednego z dziewięciu schematów modulacji i kodowania (MCS-1 – MCS-9).
dane przesyłane są dzięki modulacji fali nośnejW klasycznej sieci GSM do transmisji głosu i danych (technologie CSD i HSCSD) stosuje się modulację GMSK (Gaussian Minimum Shift Keying). Tą samą modulację stosuje się dla technologii GPRS.
W przypadku EDGE, modulacja GMSK również jest stosowana (wtedy w jednym kanale radiowym mogą być przesyłane pakiety dla abonentów korzystających zarówno z GPRS jak i EDGE), dodana została także nowa modulacja 8-PSK (8 Phase Shift Keying), oferująca większą przepływność kosztem większej wrażliwości na warunki transmisji.
System wybierając dla konkretnej transmisji sposób modulacji i kodowania, może użyć jeden z 9 schematów, tzw. Modulation and Coding Scheme: MCS-1 – MCS-9.
Każdy z nich charakteryzuje się inną szybkością transmisji danych, kosztem odpornością na zakłócenia. Np. MCS-1 charakteryzuje się tzw. code rate = 0.53 (co oznacza, że 47% przesyłanych danych jest redundantnych, co może mieć znaczenie podczas naprawy błędnie odebranej ramki i w konsekwencji może zapobiec konieczności retransmisji). W dodatku użyta modulacja GMSK jest prostsza i bardziej odporna na zakłócenia. Wadą tego rozwiązania jest niska przepływność – 8.8 kbit/s w jednym kanale radiowym. Dla MCS-9, code rate = 1, co oznacza, że redundantne dane w ogóle nie są przesyłane, a w dodatku wybrana jest modulacja 8-PSK. Osiągana przepływność wynosi w tym przypadku 59.2 kbit/s dla jednego kanału radiowego.
Wszystkie schematy modulacji i kodowania podzielone są na trzy rodziny: A, B i C. Kiedy warunki dla połączenia zainicjowanego za pomocą jakiegoś schematu zmieniają się, może zostać wybrany inny schemat w obrębie tej samej rodziny, w konsekwencji przepływność danych w kanale radiowym dostosowywana jest dynamicznie do jakości transmisji.
Uwaga: Wartości podane (w kbit/s) w kolumnie "Transfer" dotyczą danych użytkownika (IP) przesyłanych w jednej szczelinie czasowej.
Obecnie większość sieci radiowych GSM umożliwia wykorzystanie maksymalnie 4 szczelin czasowych do transmisji w stronę terminala lub stacji bazowej.
bardzo dobra jakość transferu umożliwiająca wykorzystanie schematu MCS-9przepływność danych może osiągnąć 4*59.2 kbit/s = 236.8 kbit/s. Najnowsze rozwiązania oferują 5 szczelin czasowych dla transmisji w stronę terminala, z czego wynika maksymalna teoretyczna przepływność 296 kbit/s (5*59.2).
W rzeczywistych warunkach, szczeliny czasowe mogą być współdzielone z innymi użytkownikami, dodatkowo jakość transmisji (a w konsekwencji wybór metody kodowania i związana z nią szybkość transmisji) ograniczana jest przez warunki propagacji sygnału (warunki atmosferyczne, ukształtowanie terenu, zakłócenia związane z wysoką zabudową, odległość od stacji bazowej, a nawet szybkość poruszania się abonenta – np. korzystanie z EDGE w szybko poruszającym się pociągu).
3GPP w swoich najnowszych specyfikacjach (Release 7) uwzględnia nowe sposoby wykorzystania interfejsu radiowego (EDGE Evolution).
Do transmisji w każdą ze stron (do stacji bazowej i do terminala) mogą być użyte dwie częstotliwości, na każdej z nich maksymalnie 5 szczelin czasowych (razem 10 szczelin w każdą ze stron).
Wprowadzone zostały nowe rodzaje modulacji – 16QAM i 32QAM, oraz bazujące na nich nowe schematy modulacji i kodowania MCS10 – MCS12. Maksymalny transfer w jednej szczelinie czasowej wzrósł do 81 kbit/s.
W urządzeniach końcowych zostały wprowadzone podwojone układy odbiorcze (ang. dual-antena terminals), na wzór rozwiązań stosowanych w stacjach bazowych. Sygnał kombinowany, odebrany przez dwie anteny charakteryzuje się lepszą jakością w związku z wytłumieniem niektórych niekorzystnych czynników, takich jak interferencje z innymi transmisjami.Te rozwiązania teoretycznie zwiększają szybkość transferu danych do ok. 1 Mbit/s.
modemy na kartach PCMCIA), które umożliwiają abonentom korzystanie z transmisji w technologii EDGE.
Klasa A – terminal może jednocześnie obsługiwać transmisje związane z komutacją łączy (transmisja głosu, SMS – usługi oferowane w klasycznej sieci GSM), jak i z komutacją pakietów (czyli transmisją EDGE) – tzw. Dual Transfer Mode (DTM). W roku 2006 na rynku pojawiły się pierwsze takie telefony, np. Nokia N93.
Klasa B – terminal może włączyć się do sieci jako użytkownik obu rodzajów transmisji (klasycznej GSM i GPRS/EDGE) oraz nasłuchiwać na odpowiednim kanale radiowym zgłoszenia związanego z rozpoczęciem rozmowy, oczekującym SMS (klasyczne usługi GSM) lub rozpoczęciem nadawania pakietów (usługa GPRS). W momencie, gdy zostanie zestawiony jeden z rodzajów transmisji, możliwości związane z obsługą drugiego rodzaju stają się nieaktywne (aż do przerwania transmisji). Do klasy B należy większość oferowanych obecnie telefonów komórkowych.
Klasa C – terminal może obsługiwać tylko transmisję GPRS/EDGE lub oba rodzaje (klasyczne usługi GSM i GPRS), ale w tym drugim przypadku podczas włączania do sieci automatycznie lub manualnie jest ustawiany w tryb związany z obsługą tylko jednego rodzaju transmisji. Czyli np. włącza się tylko do sieci GPRS i umożliwia tylko ten rodzaj transmisji. Do tej klasy terminali należą na przykład modemy GPRS na kartach PCMCIA używanych w laptopach.Innym parametrem charakteryzującym możliwości urządzenia nadającego i odbierającego pakiety w technologii EDGE jest
tzw. EDGE multislot class, czyli maksymalna ilość kanałów radiowych, które urządzenia może zaalokować dla potrzeb jednej transmisji.
Zdarzają się także urządzenia umożliwiające transmisję w trybie 32 (np. Nokia N93), ale obecnie niewiele sieci może zaoferować taki rodzaj transmisji (większość umożliwia wykorzystanie maksymalnie 4 kanałów radiowych dla przesyłania danych w stronę stacji bazowej lub terminala).
Access Point Name – nazwa wskazująca na zewnętrzną sieć pakietową, używana podczas konfiguracji usługi GPRS/EDGE w telefonie komórkowym
Strona domowa 3GPP, instytutu standaryzacyjnego, rozwijającego specyfikację związaną z GPRS/EDGENiektóre specyfikacje 3GPP (Release 5) używane podczas implementacji EDGE w sieciach GSM.
