
Projekt socjalny – zespół zaplanowanych działań mających na celu poprawę sytuacji społecznej, oparty na założeniach teoretycznych oraz diagnozie społecznej. Opis projektu jest podstawą do wdrożenia oraz jego ewaluacji (oceny).
Inaczej, projekt socjalny jest ograniczonym w czasie i przestrzeni społecznej przedsięwzięciem o charakterze pomocowym. Głównym założeniem planowanego działania powinno stać się dążenie do pozytywnej zmiany. Projekt jest systemem wielu interwencji, które przebiegają etapowo i są ze sobą powiązane.
Projekt oprócz samego planu i wizji działania jest też dokumentem zawierającym opis celów i środków działania pracownika socjalnego oraz szczegóły realizacji. Wywodzi się z koncepcji pracy socjalnej zorientowanej zadaniowo i tworzony jest w celu usystematyzowania interakcji pomiędzy pracownikiem socjalnym a grupą odbiorców.
Projekt jest jednym z wielu narzędzi, którymi posługuje się pracownik socjalny podczas wykonywania profesjonalnej pracy socjalnej. Projekt na ogół odnosi się do jednostek, grup, społeczności lokalnej, które znajdują się czasowo lub trwale w trudnej sytuacji życiowej. Działania mogą być podejmowane wobec różnych odbiorców, zależnie od tego można mówić o projektach:
indywidualnych, które odnoszą się do jednostek i stosowane są w indywidualnym toku prowadzenia przypadku. Przyjmuje formę umowy (kontraktu socjalnego) z podopiecznym;
instytucjonalnych, które odnoszą się do placówek, kreują ich powstanie lub zmierzają do modyfikacji ich funkcjonowania.Projekt socjalny, który powstaje w toku działania spełnia funkcję społeczną. Mianowicie dynamizuje społeczność, sprzyja integracji i koordynacji podmiotów działających oraz może oddziaływać terapeutycznie.
Projekt socjalny wywodzi się z metody pracy socjalnej skupionej na aktywizowaniu, pobudzaniu i organizowaniu środowiska lokalnego do życia społecznego.
O projektowaniu działań społecznych pisał już A. Podgórecki (1962), wskazując na bardzo ważną cechę, którą jest postępowanie celowościowe składające się z diagnozy, uzasadnienie, konstruowania projektu, jego realizacji oraz oceny. Samą realizację uznaje się za element pozanaukowy.
Projekt socjalny może być określany zarówno w kategorii samodzielnej metody działania, ale także sposobu działania w ramach wykształtowanych już metod pracy socjalnej, jak metoda pracy z grupą, metoda pracy ze społecznością lokalną czy jednostką.
Projekty mogą służyć celom społecznym, przy jednoczesnej realizacji celów edukacyjnych. Początki projektów w kontekście pedagogicznym sięgają XVI wieku. Metoda uczenia przyszłych adeptów (np. architektury) przez realizacje określonych zadań-projektów była stosowana w Akademii Świętego Łukasza, kształcącej osoby zdobywające wolne zawody.
Uczniów aktywizowano do działalności w środowisku lokalnym poprzez regularnie rozpisywane konkursy na najlepszy projekt. Głównym celem nie była jednak rywalizacja, lecz ćwiczenie umiejętności i zdobywanie wiedzy.
Projekty w kontekście pedagogicznego kształcenia do zawodu wskazuje również John Dewey, odwołując się do filozofii pragmatyzmu. Założenia kształcenia z wykorzystaniem praktycznie realizowanych projektów, o charakterze prospołecznym. Jak podkreśla J. Dewey korzyści edukacyjne przy uczeniu się z wykorzystaniem projektowania wynikają z myśli refleksyjnych, które powodują świadomy wysiłek, pobudza potrzebę zdobycia wiedzy i wykorzystania jej w doświadczanej praktyce projektu.
Realizowane projekty socjalne mają charakter wielowymiarowy. Wiąże się to z interdyscyplinarnym charakterem pracy socjalnej, jako pomocowej działalności społecznej. Projektowanie socjalne można rozpatrywać w aspektach:
pedagogicznym.Aspekt socjologiczny projektowania opiera się na założeniu, że działania nastawione na pobudzanie i aktywizowanie społeczności ku rozwojowi społecznemu są akceptowane przez ogół ludności. W tym przypadku praca socjalna czerpie z ogromnego dorobku wiedzy socjologicznej dotyczącej społeczeństwa. Dodatkowo dorobek socjologiczny pomaga poprzez różne konstrukcje teoretyczne w interpretowaniu rzeczywistości oraz tworzeniu skutecznych sposobów jej rozwoju.
Projektowanie socjalne w aspekcie psychologicznym nastawia twórcę projektu (pracownika socjalnego) na uwzględnianie nie tylko ogólnej idei, zamysłu, który chce zrealizować, ale także pragnień, potrzeb i oczekiwań środowiska, jednostek i grup społecznych, do których projekt swój kieruje. Wymiar psychologiczny poddaje pytania dotyczące zasadności konkretnego działania, całego projektu, a także efektów jego wdrożenia, jak planowane działanie wpłynie na odbiorców (klientów pomocy społecznej).
Aspekt pedagogiczny odwołuje się do wychowawczej roli pracowników socjalnych w kształtowaniu oraz rozwoju społeczności lokalnej, a także grup i jednostek. Wynika to z charakteru pracy socjalnej jako celowych i intencjonalnych działań o charakterze wychowawczym.
Kompleksowa praca z wykorzystaniem projektowania socjalnego opiera się na trzech podstawowych fazach:
Ewaluacja (ocena).Konceptualizacja polega na spojrzeniu na sytuację problemową od strony racjonalnego działania, stworzeniu koncepcji działania w oparciu o diagnozę problemu społecznego oraz poszerzeniu wiedzy na jego temat, wyznaczeniu celów do realizacji, zaplanowaniu metod i środków niezbędnych do ich realizacji. Na etapie operacjonalizacji następuje wdrożenie zaplanowanych działań, sukcesywne osiąganie celu głównego i celów szczegółowych. Ewaluacja natomiast jest systematycznie realizowana w trakcie projektowania socjalnego, a także po realizacji projektu. Ocena dotyczy osiągnięcia celów, zastosowanych metod, uzyskanych efektów oraz dokonanych zmian u uczestników projektu.
Metoda ta jako w formie zapisu służącego późniejszej realizacji określonych w planie celów jest usystematyzowana i podzielona na etapy. Ewa Kantowicz wyróżnia dziesięć etapów:
Zdefiniowanie problemu socjalnego, tj. zauważenie pewnej specyficznej trudności, problemu społecznego z którym nie można sobie poradzić, stosując dotychczasowe typowe metody pracy socjalnej,
Diagnoza problemu, która ma na celu jakościowe i ilościowe zanalizowanie obranego problemu socjalnego, oszacowanie rozmiaru problemu,
Usytuowanie problemu w kontekście teorii społecznych, podczas którego następuje powiązanie aktualnego problemu z istniejącymi koncepcjami teoretycznymi z zakresu socjologii, profilaktyki społecznej, pedagogiki i psychologii. Szukanie uzasadnienia podejmowanego działania w analizie problemu w oparciu o te koncepcje,
Określenie celu projektu i zadań (cele operacyjne) – cele i zadania powinny zrodzić się na gruncie wiedzy o dotychczasowych (nieskutecznych) działaniach, oraz być dla nich alternatywą, pewnego rodzaju odmiennym podejściem do sprawy.
Opracowanie założeń metodologicznych – założenia metodologiczne powinny odnosić się zarówno do aspektu realizacji projektu w środowisku, jak i do diagnozowania tej społeczności. W przypadku diagnozowania należy skorzystać z metodologii badań społecznych. Opracowanie metodologii w odniesieniu do etapu realizacji projektu dotyczą form, metod i technik stosowanych w celu wdrożenia projektu, a także osiągnięcia jego zamierzeń,
Analiza założeń metodologicznych, często wykonywana już w trakcie prac koncepcyjnych, ma na celu uwzględnienie zapotrzebowania jednostek/ odbiorców na konkretne formy pracy, a także możliwości środowiskowych, np. instytucji, które projekt będzie realizować,
Ustalenie planu pracy, tj. stworzenie harmonogramu realizacji zadań służących przygotowaniu do realizacji, a także samej realizacji projektu, w tym także:
Wdrażanie projektu – systematyczna realizacja harmonogramu prac, a także weryfikacja obranych założeń,
Analiza odbioru projektu przez uczestników – ocena obiektywnych i subiektywnych elementów realizacji projektu, ich skuteczności, celowości i przydatności na potrzeby społeczne i konkretnych jednostek,
Opracowanie wniosków – zbiorcze opracowanie, dotyczące sprawozdania z realizacji, uwzględniające czynniki utrudniające jego realizację, oraz czynniki pomagające, uwagi niezbędne z punktu widzenia realizacji kolejnych projektów oraz sugestie dotyczące przyszłych realizacji.Inni autorzy określają projekt socjalny w ramach sześcioetapowego procesu, przebiegającego w następujących etapach:
Programowanie – etap wynikający z analizy potrzeb, możliwości i zagrożeń społeczności lokalnej. W tej fazie powinno się wyłonić najbardziej wrażliwe obszary tej społeczności oraz dać zaczątek do przygotowywania działań mających wspierać jej rozwój.
Identyfikacja – etap, którego wynikiem jest wykreowanie wstępnej koncepcji projektowanych działań. W etapie identyfikacji wskazuje się konieczne do podjęcia działania, określając zakres projektu.
Formułowanie – etap polegający na uszczegółowieniu niezbędnych w projekcie informacji, szczególnie o charakterze techniczno-finansowym oraz konsultowaniu planowanych działań z przykładowymi grupami odbiorców. W wyniku formułowania powstają niezbędne dokumenty stanowiące podstawę realizacji projektu socjalnego.
Finansowanie – etap, w którym projekt przechodzi weryfikację przełożonych lub instytucji decydujących o przyznaniu środków.
Wdrożenie jest właściwą realizacją zaplanowanych działań projektowych, połączona ze stałym monitoringiem przeprowadzanych działań.
Ewaluacja jest merytoryczną oceną realizowanych działań zarówno w trakcie, jak i po realizacji projektu. Ma na celu określenie skuteczności zrealizowanego projektu oraz możliwość wyniesienia wniosków mogących pomóc w przyszłych realizacjach.
Pracownik socjalny w ramach swoich zadań powinien dokonać odpowiedniego dokumentowania opracowanych zamierzeń, koncepcji, celów i planu działania. Wśród osób korzystających z tej techniki pracy zauważalne są dwa nurty – zwolenników rygorystycznego określonego szablonu działania (w tym szablonu dokumentu opisującego projekt), a także zwolenników twórczego i kreatywnego podejścia do projektowania, w ramach którego dokument projektu socjalnego nie musi spełniać sztywnych z góry określonych ram. Można także wypracować wypracować własny dostosowany do potrzeb wzór dokumentu projektu. Ma on służyć usystematyzowaniu planu i osobom zaangażowanym w jego realizacje. Przykładowa konstrukcja dokumentacji projektu socjalnego może zawierać:
Projekty socjalne mają swoje rozliczne zastosowanie ze względu na szerokie spectrum odbiorców, form realizacji, cel ich użycia. Projektowanie może być elementem działania społecznego, intencjonalnego pobudzania do aktywności społeczności lokalnej, a także metodą wspomagającą proces kształcenia umiejętności wśród studentów pracy socjalnej i kandydatów na inne kierunki pomocowe.
Praktyczne zastosowanie projektu socjalnego podczas wykonywania pracy socjalnej ma na celu uwzględnienie pomocniczego, wychowawczego, resocjalizacyjnego, rewalidacyjnego oraz terapeutycznego charakteru podejmowanego działania. Stosowanie projektowania socjalnego nastawione jest na pobudzanie lokalnej społeczności do aktywności, do wykazywania inicjatywy społecznej oraz przeciwdziałać problemom społecznym obecnym w danym środowisku. Projektowanie socjalne realizuje podstawową w pracy socjalnej zasadę pomocniczości, w ramach której instytucje nadrzędne (państwo, pomoc społeczna) powinny wspomagać, a nie wyręczać jednostki i grupy oraz mobilizować ich potencjał do samodzielnego przezwyciężania trudności.
Metoda projektowania socjalnego może służyć nie tylko pracownikom pomocy społecznej w realizacji celów związanych z rozwojem społeczności lokalnej, ale także w kształceniu pracowników socjalnych w ramach uczelni wyższych. Metoda ta wykorzystywana w kształceniu posiada trzy cechy:
Orientację na osobę uczącą się – samodzielność uczenia się podczas podejmowania własnych inicjatyw, często w formie zaliczenia danego przedmiotu,
Orientacja na rzeczywistość – skupienie się na praktycznym rozwiązywaniu problemów obecnych aktualnie w ich środowisku lokalnym, a nie tylko na teoretycznym analizowaniu przypadków,
Orientacja na produkt – interdyscyplinarne skoordynowanie wiedzy i umiejętności, mające pomóc w stworzeniu projektu, którego efekt daje się pokazać, przedstawić, wykonać.
Spora część projektów tworzona jest w ramach dotacji i różnych programów unijnych. Jednym z nich jest Europejski Fundusz Społeczny. Polska w latach 2004–2006 mogła wydać z EFS ponad 2 mld euro. W kolejnym okresie, 2007–2013 wykorzystanie środków ujęte zostało w ramach Programu Operacyjnego Kapitał Ludzki.
Projekty socjalne realizowane przez Ośrodki Pomocy Społecznej dotykają kwestii zarówno problemowych, jak i mobilizujących, kreujących pozytywną rzeczywistość, pobudzających do aktywności i działania.
Projekt realizowany przez Miejski Ośrodek Pomocy Społecznej w Nowym Sączu. Został zainicjowany na początku 2011 roku. Był realizowany przy współpracy z Sądeckim Urzędem Pracy. Projekt miał na celu reintegrację społeczna długotrwale bezrobotnych, którzy do tej pory byli stałymi klientami pomocy społecznej. Działania projektu obejmowały prowadzenie 4 grup, po dziesięć osób.
zaspokajania potrzeb własnym staraniem w szczególności poprzez możliwość osiągania własnych dochodów,
zdiagnozowania stanu zdrowia przez lekarza specjalistę i przygotowania dokumentacji niezbędnej do uzyskania stopnia niepełnosprawności lub świadczenia emerytalno-rentowego,
zdobycia podstawowych umiejętności posługiwania się komputerem.Druga edycja projektu została zbudowana w oparciu o pozytywne doświadczenia z edycji I. w ramach poprzedniej edycji, jak pokazała ewaluacja projektu, udało się:
nabyć umiejętność planowania swojej przyszłości, podejmowania aktywności własnej w celu realizacji swoich potrzeb.Dodatkowo osiągnięto:
20 osób skompletowało dokumenty i złożyło wniosek do Zespołu ds. Orzekania o stopniu Niepełnosprawności, 8 uzyskało stopień,
Projekt był realizowany w ramach środków Programu Operacyjnego Kapitał Ludzki przez firmę Systema Sp. z o.o. Przeznaczony był dla osób z województwa małopolskiego, dotkniętych negatywnymi skutkami powodzi z roku 2010. Realizacja projektu obejmowała różnorodne formy wsparcia, jak szkolenie, doradztwo indywidualne i grupowe oraz pozyskiwanie środków kapitałowych.
Projekt zakładał realizacje dwudniowego cyklu szkoleniowego dla spokrewnionych rodzin zastępczych będących pod opieką Miejskiego Ośrodka Pomocy Społecznej w Nowym Sączy. Szkolenie objęło 15 opiekunów oraz 25 dzieci i jego celem była integracja rodzin, budowanie poczucia wsparcia społecznego oraz podnoszenie kompetencji opiekuńczo-wychowawczych rodziców. Po zajęciach były zaplanowane różnorodne atrakcje, budujące atmosferę współpracy.
Spotkania realizowane w trzech grupach (rodzicem, dzieci do 12. rż. i dzieci powyżej 12. rż.) obejmowały dyskusje na takie tematy jak: komunikacja z wychowankami, budowanie i wzmocnienie poczucia wartości i więzi emocjonalnej z dzieckiem, sposoby wspierania dzieci w trudnych sytuacjach życiowych, rozpoznawanie uczuć i metody radzenia sobie z nimi, zagrożenia płynące z Internetu.
Projekt opracowany i wdrażany od marca 2011 roku przez MOPS w Zgorzelcu skierowany do osób starszych, emerytów i rencistów. Założeniem projektu jest umożliwienie beneficjentom możliwości spotykania się w wybranych w mieście kawiarniach na kawie czy herbacie za cenę 1 zł. Celem projektu jest umożliwienie kontaktów z rówieśnikami w atrakcyjnym miejscu, miłe spędzenie wolnego czasu, a przede wszystkim dążenie do integracji i bycia z ludźmi osób starszych, często wyizolowanych ze społeczeństwa.
Pobudzanie do aktywności społeczności lokalnej, a także metodyczne organizowanie środowiska krok po kroku przyczynia się do wzmacniania współpracy członków tej społeczności, umożliwia podejmowanie odpowiedzialności za jakość życia w najbliższym otoczeniu. Daje możliwość mobilizowaniu sił społecznych w celu ich samoorganizacji i przeciwdziałania problemom społecznym także w przyszłości.
Zależnie od zamierzonych działań projektu socjalnego efekty można oceniać przez pryzmat trzech wymienionych wcześniej aspektów: socjologicznego, psychologicznego oraz pedagogicznego. Na podstawie projektu Usamodzielniania rodzin dotkniętych długotrwałym bezrobociem przez podjęcie własnej działalności gospodarczej (J. Kowalczyk) dostrzeżono następujące skutki w poszczególnych aspektach:
W aspekcie socjologicznym korzyścią wynikającą z odpowiednich działań było pobudzenie inicjatywy i aktywności społecznej uczestników projektu, ale często także i ich najbliższego otoczenia,
W aspekcie psychologicznym odpowiednio zaprojektowane działania pomogły w zmianie sposoby zachowania jednostek na poziomie osobowościowym (uaktywnienie, wzmocnienie, dowartościowanie), wynikające z istoty projektu nastawionego na uświadamianie własnych możliwości jednostek do przezwyciężania trudności,
W aspekcie wychowawczym korzyścią było ukazanie uczestnikom i środowisku wartości aktywności własnej w przezwyciężaniu trudności.Wśród zalet projektowania socjalnego wymienia się również refleksyjny charakter metody, ujawniający się w konieczności stałego monitorowania i ewaluacji podejmowanych działań. Ich ciągłe dopracowywanie podczas kolejnych realizacji wymusza jednocześnie na osobach podejmujących się realizacji rozwijanie swojego doświadczenia zawodowego i dążenie do profesjonalizacji działań.
MariuszM. Granosik MariuszM., Profesjonalny wymiar pracy socjalnej, Katowice: „Śląsk” Wydawnictwo Naukowe, 2006, ISBN 978-83-7164-473-3, OCLC 749836536 .
EwaE. Kantowicz EwaE., Elementy teorii i praktyki pracy socjalnej, Olsztyn: Wydaw. Uniwersytetu Warmińsko-Mazurskiego, 2001, ISBN 83-7299-082-4, OCLC 749519426 .
Socjologia pracy socjalnej, BogdanB. Siewierski (tłum.), MartinM. Davies (red.), Warszawa: „Interart”, 1996, ISBN 83-7060-437-4, OCLC 749516555 .
Wokół problemów działania społecznego, EwaE. Marynowicz-Hetka, JacekJ. Piekarski, Katowice: Śląsk, 1998, ISBN 83-7164-110-9, OCLC 749531378 .
DorotaD. Wolska-Prylińska DorotaD., Projekt socjalny w kształceniu i działaniu społecznym, Katowice: „Śląsk” Wydawnictwo Naukowe, 2010, ISBN 978-83-7164-620-1, OCLC 750945443 .

Prost AP03 – samochód Formuły 1 zaprojektowany przez Alana Jenkinsa, Loïka Bigois i Johna Barnarda dla zespołu Prost Grand Prix. Model ten wziął udział w sezonie 2000. Jego kierowcami byli Jean Alesi (który wcześniej jeździł dla Tyrrella, Ferrari, Benettona i Saubera) oraz debiutant Nick Heidfeld, mistrz Formuły 3000 z 1999 roku. AP03, podobnie jak dwa poprzednie modele zespołu (AP01 i AP02) był napędzany przez silniki Peugeot. Prost wiązał z samochodem duże nadzieje, ale okazało się, że samochód jest w porównaniu do konkurencji powolny i zawodny. Spowodowało to, że jedyny raz w swojej historii zespół Prost nie zdobył w pojedynczym sezonie ani jednego punktu, kończąc go w klasyfikacji generalnej na ostatnim, jedenastym miejscu. Po sezonie zerwano współpracę z Peugeotem i zapewniono sobie silniki Ferrari pod szyldem Acer.
Zespół Prost Grand Prix wywodzi się od Equipe Ligier. Ligier zadebiutował w Formule 1 w 1976 i uczestniczył w niej jako konstruktor i zespół do roku 1996, wygrywając w tym okresie 9 wyścigów. Na początku 1997 roku, po dwóch latach spekulacji, Ligier został sprzedany czterokrotnemu mistrzowi świata Formuły 1 Alainowi Prostowi, który przemianował zespół na Prost Grand Prix. Prost podpisał również trzyletnią umowę z Peugeotem na dostarczanie silników, która miała obowiązywać od sezonu 1998.
W sezonie 1997 Prost, podobnie jak Ligier w sezonach 1995–1996, korzystał z silników Mugen Honda. Podstawowymi kierowcami w tamtym sezonie byli Olivier Panis (który wywalczył ostatnie zwycięstwo dla Ligiera) oraz Shinji Nakano; po wypadku Panisa w Grand Prix Kanady na siedem Grand Prix zastąpił go Jarno Trulli. Zespół zdobył w sezonie 1997 21 punktów, co dało mu szóste miejsce w klasyfikacji generalnej.
W roku 1998 kierowcami Prost Grand Prix byli Panis i Trulli. Zaprojektowany przez Loïka Bigois Prost AP01-Peugeot był zawodny i źle się prowadził, a problemy sprawiała także skrzynia biegów. Zaowocowało to jednym punktem w trakcie całego sezonu, wywalczonym przez Trullego w chaotycznym Grand Prix Belgii. W trakcie sezonu zespół zmienił siedzibę, przenosząc się ze starej bazy Ligiera w Magny-Cours do nowej fabryki w Guyancourt. W grudniu 1998 roku, ze względu na niezadowalające rezultaty modelu AP01, zatrudniono w charakterze konsultanta technicznego Johna Barnarda.
Panis i Trulli zostali w zespole na sezon 1999, a Prost AP02 nie był tak nieudanym modelem jak poprzednik, chociaż silnik Peugeot był zbyt duży i ciężki. W trakcie sezonu Prost zatrudnił Alana Jenkinsa na stanowisku dyrektora technicznego. Prost zdobył w sezonie 9 punktów (w tym 6 punktów za drugie miejsce Trullego w Grand Prix Europy) i zajął siódme miejsce w klasyfikacji konstruktorów.
Prost wiązał duże nadzieje z AP03, co było uzasadnione stosunkowo wysokim budżetem, doświadczoną kadrą zarządzającą i inżynierami i kierowcami o dobrej reputacji. Samochód był podobny do poprzedniego modelu, AP02, jednak w stosunku do niego był wyposażony w trzy tysiące nowych części. AP02 był zbudowany przez zespół pod kierownictwem Loïka Bigois oraz konsultowany z B3, firmą inżynieryjną Johna Barnarda. AP02 osiągał dobre wyniki pod koniec sezonu. Trulli był drugi w Grand Prix Europy, a Panis jechał na trzecim miejscu w Grand Prix Japonii, odpierając ataki Eddiego Irvine'a i Davida Coultharda. Ponadto zespół pozyskał nowego sponsora w postaci Yahoo!. Dobrym krokiem wydawało się także zatrudnienie Alana Jenkinsa, który był wcześniej odpowiedzialny za zaprojektowanie kilku udanych samochodów, jak np. Stewarta SF3. Te wszystkie okoliczności powodowały, że Prost Grand Prix liczył na przynajmniej piąte miejsce w klasyfikacji konstruktorów na koniec sezonu.
Model AP03 był napędzany przez dziesięciocylindrowe widlaste silniki Peugeot A20 o pojemności 2998 cm³. Przed sezonem 2000 silniki te były ocenianie jako jedne z najmocniejszych i najbardziej wytrzymałych w Formule 1. Jednak w trakcie sezonu zepsuły się podczas wyścigów sześciokrotnie. Ponadto jednostka A20 była wprawdzie lżejsza od silnika A18 z 1999 o około 15 kg, ważąc ok. 120 kg, ale rozwijała stosunkowo niską moc maksymalną – około 780 KM. Silnik Peugeot A20 rozwijał również najniższą prędkość obrotową spośród silników Formuły 1 w sezonie 2000, ponadto nie było widać w tym względzie progresu – w 1998 prędkość obrotowa silników Peugeot wynosiła 16 200 rpm, a w 2000 – 16 400 rpm. Dla porównania silniki Mercedesa w 1998 roku rozwijały prędkość obrotową 16 200 rpm, a w roku 2000 – 17 000 rpm. Po przeprowadzeniu modyfikacji silnik A20 został użyty przez Arrowsa w sezonie 2001 jako Asiatech 001. W silniku znajdowały się napędzane pneumatycznie cztery zawory na cylinder i dwa wały rozrządu na rząd cylindrów. Model AP03 był pierwszym samochodem konstrukcji Prosta, którego układ wydechowy był zamontowany wysoko; to rozwiązanie zastosowało w sezonie 1999 Ferrari.
Siedmiobiegowa półautomatyczna skrzynia biegów była zamontowana wzdłużnie. Skrzynia biegów była opracowana przez Prost Grand Prix, a wyprodukowana przez Xtrac. Wielotarczowe sprzęgło z włókna węglowego konstrukcji AP Racing było ręcznie kontrolowane.
Układ olejowy był mieszany, tzn. miał wspólny obwód dla silnika i skrzyni biegów, a zbiornik znajdował się między silnikiem a kokpitem. Natomiast układ paliwowy produkcji TAG Electronics posiadał gumowy zbiornik ATL zamontowany tuż za kokpitem. System chłodzenia był niesymetryczny; po obu stronach samochodu znajdowały się oddzielne chłodnice wody, a po lewej stronie silnika – chłodnica oleju.
Nadwozie typu monocoque było wyprodukowane przez Prost Grand Prix z formowanego włókna węglowego i kompozytów. Samochód był mniejszy od modelu AP02 – jego rozstaw osi wynosił 3095 mm, podczas gdy poprzedniego modelu – 3240 mm. Był również lżejszy od poprzednika o około 30 kg.
Na zawieszenie składały się popychacze aktywujące drążki skrętne poruszane przez podwójne wahacze z kompozytów węgla. Amortyzatory były wykonane przez Penske. Tylne zawieszenie było źle skonstruowane i zakłócało działanie dyfuzora.
Układ hamulcowy został skonstruowany przez Prost Grand Prix. Zaciski były wykonane przez AP Racing, a tarcze i klocki hamulcowe przez Carbon Industrie.
Jarno Trulli i Olivier Panis, którzy byli kierowcami zespołu w sezonie 1999, odeszli z Prost Grand Prix, jako że w połowie roku 1999 do zespołu zostali zakontraktowani Jean Alesi i Nick Heidfeld; taki skład kierowców Alain Prost określił jako "doskonałą mieszankę doświadczenia i młodości". Jako że Heidfeld przez wiele lat był związany z Mercedesem, jego zatrudnienie przez Prosta wywołało podejrzenia, czy francuski zespół nie liczy czasem w ten sposób na jakieś wsparcie od McLarena.
Pierwszym poważnym sukcesem francuskiego kierowcy sycylijskiego pochodzenia, Jeana Alesiego, było wygranie mistrzostw Francuskiej Formuły 3 w 1987 roku. W 1988 roku zadebiutował w Międzynarodowej Formule 3000. Zdobył wówczas dziesiąte miejsce w klasyfikacji kierowców. Rok później po zaciętej walce z Érikiem Comasem został mistrzem. Również w 1989 roku Alesi zadebiutował w Formule 1, w Tyrrellu w Grand Prix Francji. W roku 1990 przejechał już cały sezon. W Grand Prix Stanów Zjednoczonych sensacyjnie prowadził przez 34 okrążenia, ostatecznie kończąc wyścig na drugiej pozycji. Równie sensacyjnie spisał się w Grand Prix Monako. Na sezon 1991 miał już podpisany kontrakt z zespołem Williams, ale ostatecznie wybrał starty w Ferrari. Włoski zespół nie był jednak wówczas czołową ekipą i w pięcioletnim okresie startów dla niej (1991–1995) zdobył 121 punktów i jedno, ale i jedyne swoje zwycięstwo, w Grand Prix Kanady 1995. Na rok 1996 trafił do Benettona, gdzie jeździł przez dwa sezony; podobna sytuacja miała miejsce z zespołem Sauber, dla którego ścigał się w latach 1998–1999. Na rok 2000 Alesi wybrał starty w zespole swojego przyjaciela i dawnego kolegi z zespołu, Alaina Prosta. Podpisując kontrakt z Prost Grand Prix, liczył na dobre wyniki.
Nick Heidfeld przed sezonem 2000 nie jeździł w Formule 1. W 1994 został kierowcą w Niemieckiej Formule Ford 1600, wygrywając wówczas 8 z dziewięciu wyścigów i zdobywając tytuł. Rok później został mistrzem Międzynarodowej Formuły Ford 1800. To spowodowało, że w roku 1996 podjął starty w Niemieckiej Formule 3. Był wówczas trzeci w klasyfikacji generalnej, z trzema zwycięstwami. W 1997 roku kontynuował starty w Niemieckiej Formule 3 w zespole Schäfer Racing – wygrał te mistrzostwa. Na rok 1998 przeniósł się do Międzynarodowej Formuły 3000, gdzie startował w zespole West Competition. Do ostatniego wyścigu sezonu startował z ostatniego miejsca, ponieważ jego zespół użył nieregulaminowego paliwa. Ostatecznie przegrał tytuł o siedem punktów z Juanem Pablo Montoyą. W 1998 roku był również oficjalnym kierowcą testowym zespołu Formuły 1 West McLaren Mercedes. W 1999 roku został mistrzem Międzynarodowej Formuły 3000.
Kierowcą testowym był Stéphane Sarrazin. W 1994 roku został mistrzem Francuskiej Formuły Renault. Następnie w latach 1995–1997 startował we Francuskiej Formule 3, w 1997 roku zostając wicemistrzem tej serii. W 1998 roku zadebiutował w Międzynarodowej Formule 3000; odniósł wówczas jedno zwycięstwo i na koniec sezonu zajął szóste miejsce w klasyfikacji generalnej. We wrześniu 1998 roku został kierowcą testowym Prost Grand Prix. W 1999 roku kontynuował starty w Międzynarodowej Formule 3000, kończąc sezon na piątym miejscu w klasyfikacji generalnej. Jednocześnie zadebiutował wówczas w Formule 1 – zastąpił kontuzjowanego Lukę Badoera w zespole Minardi podczas Grand Prix Brazylii. Wyścigu tego nie ukończył na skutek wypadku na 32 okrążeniu.
Po raz pierwszy model AP03 wyjechał na tor pod koniec stycznia (był to tzw. shakedown na torze Magny-Cours). Oficjalnie natomiast został zaprezentowany w obecności 300 gości w południe 1 lutego 2000 roku na torze Circuit de Catalunya, a transmisję z tego wydarzenia przeprowadzał serwis Yahoo! i strona internetowa zespołu.
Zespół zapewniał, że model jest czymś więcej niż tylko ewolucją poprzednika, a każda mechaniczna i aerodynamiczna część samochodu została poddana szczegółowym badaniom i udoskonalona. Wyrażano nadzieję, że główne korzyści wynikną z zastosowania nowego pakietu silnika i skrzyni biegów, co wymagało ścisłej współpracy pomiędzy Prostem i Peugeotem. Alain Prost ponadto zachwalał swoich kierowców, twierdząc, że wzajemnie się uzupełniają.
Przed sezonem stało się jednak jasne, że samochód może nie spełniać oczekiwań zespołu. Nadwozie nie było udaną konstrukcją, ponadto nie wszystkie jego elementy pasowały idealnie do siebie. Ponadto problemem były testy, przeprowadzone zbyt późno w zbyt małych ilościach – wskutek tego kierowcy nie zdążyli przyzwyczaić się do samochodu. Gdy Prost Grand Prix przybył na Grand Prix Australii, samochód nadal był niedostatecznie rozwinięty, a kierowcy skarżyli się na brak stabilności tyłu samochodu. Kierowcy w modelu AP03 osiągali zadowalające czasy, ale było oczywiste, że jeżeli zespół chce myśleć o piątej pozycji w klasyfikacji konstruktorów, to należy dokonać dużych i natychmiastowych zmian.
Wskutek niedociągnięć w budowie samochodu zespół stwierdził, że Grand Prix Australii posłuży głównie w celu testów. W kwalifikacjach dosyć niespodziewanie Heidfeld uzyskał czas lepszy od Alesiego i z czasem 1:33,024 zajął piętnastą pozycję, tracąc do zdobywcy pole position, Miki Häkkinena, prawie 2,5 sekundy. Alesi natomiast uzyskał czas 1:33,197, co zapewniło mu siedemnaste miejsce. Przed wyścigiem obaj kierowcy mieli problemy ze swoimi samochodami, przy czym usterkę w bolidzie Heidfelda mechanicy zdołali usunąć. Samochód Alesiego natomiast miał "problem elektrohydrauliczny" z silnikiem, wskutek czego Francuz musiał wystartować zapasowym samochodem z alei serwisowej. Na trzecim zakręcie pierwszego okrążenia wyścigu Alesi obrócił się, ale zdołał kontynuować wyścig. Na 28 okrążeniu wyścigu w samochodzie francuskiego kierowcy zepsuł się silnik i Alesi był zmuszony wycofać się z dalszej rywalizacji. Heidfeld zajął ciężko prowadzącym się samochodem dziewiąte, ostatnie miejsce, z dwoma okrążeniami straty do zwycięzcy, Michaela Schumachera. Niemiec powiedział, że jest zadowolony z wyniku. Pozytywną wiadomością dla zespołu był fakt, że jeden z ich kierowców dojechał do mety, podczas gdy żaden z kierowców McLarena, Jordana, Arrowsa i Jaguara nie ukończył wyścigu.
W trakcie kwalifikacji do Grand Prix Brazylii w pierwszym zakręcie toru Interlagos na samochód Alesiego spadła tablica reklamowa z laminowanej tektury i uszkodziła przedni spojler. Alesi ostatecznie uzyskał czas 1:15,715 (ze stratą 1,6 sekundy do zdobywcy pole position, Miki Häkkinena), co dało mu piętnaste pole startowe, natomiast doświadczający problemów technicznych z samochodem Heidfeld zakończył kwalifikacje z czasem 1:17,112, przez co do wyścigu startował z dziewiętnastego miejsca. Francuz zapewniał po kwalifikacjach, że samochód będzie coraz lepszy, gdy będzie coraz bardziej rozwijany. W trakcie rozgrzewki przed wyścigiem (ang. warm-up) z samochodu Alesiego samoczynnie urwał się tylny spojler. Francuz tak skomentował to wydarzenie:
Alesi zdołał dojechać do boksów, gdzie założono mu nowy spojler. Tuż przed startem do wyścigu w Benettonie Alexandra Wurza zgasł silnik, przez co Alesi i Johnny Herbert utknęli za Austriakiem. Zarządzono wówczas powtórzony start. Na dziesiątym okrążeniu wskutek awarii silnika z wyścigu wycofał się Nick Heidfeld. Dwa okrążenia później z rywalizacji odpadł Jean Alesi – powodem była awaria układu elektrycznego w jego samochodzie.
W kwalifikacjach do Grand Prix San Marino Alesi był piętnasty z czasem 1:26,824, tracąc do pierwszego Miki Häkkinena 2,1 sekundy. Alain Prost przyznał, że Francuz pojechał na sto procent swoich możliwości. Nick Heidfeld uzyskał natomiast w zapasowym samochodzie czas 1:28,361 i startował z ostatniego, 22 miejsca. Samochód Heidfelda nie zdołał wyruszyć na okrążenie rozgrzewkowe, przez co mechanicy – nielegalnie – próbowali naprawić samochód. Heidfeld wyruszył do wyścigu z pit-lane, a później zgodnie z regulaminem zjechał na odbycie kary. Na 23 okrążeniu zaczęło w jego samochodzie spadać ciśnienie hydrauliczne i wkrótce później było tak niskie, że układ hydrauliczny przestał działać, a Heidfeld wycofał się z wyścigu. Walczący z kierowcami Benettonów Alesi zakończył wyścig z tego samego powodu co Heidfeld trzy okrążenia później.
Początkowo kwalifikacje do Grand Prix Wielkiej Brytanii odbywały się na wilgotnym torze, a wówczas Jean Alesi osiągał bardzo dobre czasy. Gdy jednak tor wysechł, wyniki nie były już tak dobre i Alesi kwalifikacje trzeci raz z rzędu zakończył na piętnastym miejscu, uzyskując czas 1:27,559. Heidfeld z czasem 1:27,806 był siedemnasty, chociaż podczas przejeżdżania swojego najszybszego okrążenia zepsuł mu się silnik. Alesi ukończył swój pierwszy wyścig w sezonie, dojeżdżając do mety po długiej walce z Pedro Dinizem i Johnnym Herbertem na dziesiątym miejscu ze stratą jednego okrążenia do zwycięzcy, Davida Coultharda. Heidfeld na starcie stracił trzy pozycje i ostatecznie nie ukończył wyścigu z powodu awarii silnika na 52 okrążeniu.
Jean Alesi w kwalifikacjach do Grand Prix Hiszpanii był siedemnasty (1:22,894), a Nick Heidfeld – dziewiętnasty (1:23,033). Na pierwszym okrążeniu wyścigu Alesi zderzył się z Pedro de la Rosą i wycofał się z wyścigu. Heidfeld skończył wyścig na szesnastej pozycji, a wyprzedzili go obaj kierowcy Minardi.
Kwalifikacje do Grand Prix Europy Heidfeld ukończył z czasem 1:19,147, co dało mu trzynastą pozycję startową. Alesi natomiast musiał użyć zapasowego samochodu; w jego bolidzie elektroniczny system zarządzania uszkodził skrzynię biegów i Alesi był zmuszony skorzystać z rezerwowego samochodu, przeznaczonego dla Nicka Heidfelda. Po przejechaniu kilku okrążeń Alesi obrócił się, po czym wrócił do boksów i przesiadł się do swojego samochodu; gdy wyruszył, skrzynia biegów uległa kompletnemu zniszczeniu. Ostatecznie Francuz uzyskał czas 1:19,651 i osiemnastą pozycję. Po sesji kwalifikacyjnej okazało się, że samochód Heidfelda jest o dwa kilogramy lżejszy niż minimalna regulaminowa masa samochodu, przez co Niemiec został zdyskwalifikowany. Prost przyznał, że był to błąd zespołu, jako że użyto nowych części, nie sprawdzając przy tym masy pojazdu. Mimo tego Heidfeld zjawił się na starcie wyścigu, ale zabroniono mu wzięcia udziału w nim. Na początku wyścigu Francuz walczył o pozycję z Pedro Dinizem. Alesi zjechał do boksów za późno, po czym w jego samochodzie zaczęła psuć się skrzynia biegów, więc zjechał na pit-stop jeszcze raz. W dodatku nie działał ogranicznik prędkości w boksach, więc Alesi musiał zjechać jeszcze raz, na karę stop & go. Ostatecznie francuski kierowca dojechał do mety na ostatnim, dziewiątym miejscu, z dwoma okrążeniami straty do zwycięzcy (Davida Coultharda).
Przed Grand Prix Monako z zespołu został zwolniony Alan Jenkins; pojawiły się plotki, że z tego powodu przez pół godziny płakał w swoim biurze. Jenkinsa na stanowisku dyrektora technicznego zastąpił Henri Durand, ponadto jako dyrektora zarządzającego zatrudniono Joana Villadelprata. W tym czasie Peugeot i Yahoo! ogłosili, że po sezonie 2000 zaprzestaną współpracować z zespołem, co oznaczało, że Prost Grand Prix stracił dostawcę silników i jednego z głównych sponsorów.
Podczas Grand Prix Monako, w trakcie czwartkowego treningu Nick Heidfeld uderzył mocno w ścianę w zakręcie La Rascasse. Podczas kwalifikacji Niemiec był osiemnasty po ustanowieniu 1:22,017. Jean Alesi natomiast w trakcie kwalifikacji miał problem z układem elektrycznym w swoim samochodzie i był zmuszony skorzystać z zapasowego bolidu. Mimo tego po przejechaniu bardzo dobrego okrążenia (z czasem 1:20,494 i sekundą straty do zdobywcy pole position, Michaela Schumachera) Alesi ustanowił siódmy czas. Na początku wyścigu Arrows Pedro de la Rosy po kontakcie z Jensonem Buttonem stanął w poprzek zakrętu Grand Hotel i przyblokował część kierowców, w tym Heidfelda. Heidfeld uszkodził samochód i nie zdążył zjechać do alei serwisowej przed jej zamknięciem, wskutek czego do zarządzonego powtórzonego startu ruszał z pit-lane. Tymczasem Alesi jechał bardzo dobrze również w wyścigu i mógł nawet zakończyć go na podium, ale na 30 okrążeniu zepsuła mu się skrzynia biegów. Heidfeld natomiast zakończył wyścig na ósmym miejscu z okrążeniem straty do zwycięzcy, Davida Coultharda.
W czerwcu pojawiły się pierwsze plotki o sprzedaży zespołu, a ofertę rzekomo miał złożyć Benetton. Alain Prost odrzucił je oświadczając przy tym, że gdyby Renault złożyło taką ofertę, to on by ją zaakceptował.
Podczas Grand Prix Kanady, po piątkowym treningu (w trakcie którego Alesi uzyskał 11 czas, a Heidfeld miał wypadek) Alain Prost wspomniał o możliwości zakwalifikowania się któregoś kierowcy zespołu w czołowej dziesiątce. Tymczasem w trakcie kwalifikacji Alesi był 17 (uzyskując 1:20,512), a Heidfeld – 21 (1:21,680). Alain Prost nie chciał skomentować tych wyników nawet w oficjalnym oświadczeniu prasowym. W trakcie wyścigu, w zmieniających się warunkach atmosferycznych, Alesi jechał na ósmej pozycji, po czym zaliczył najdłuższy pit-stop w wyścigu – 50,467 sekundy. Na 35 okrążeniu z wyścigu wskutek awarii silnika wycofał się Heidfeld, a cztery okrążenia później z rywalizacji zrezygnował Alesi – powodem były problemy z układem hydraulicznym.
Następną eliminacją było "domowe" Grand Prix zespołu, Grand Prix Francji, na które przywieziono nowe silniki Peugeot. Po zakwalifikowaniu się Oliviera Panisa na trzecim miejscu rok wcześniej oraz ukończeniu wówczas wyścigu przez kierowców Prosta na siódmej i ósmej pozycji, na zespole pojawiła się presja, by zanotować podobny wynik w sezonie 2000. Optymizmem mogły również napawać testy, które odbyły się przed Grand Prix Francji. Jean Alesi uważał jednak, że silniki Peugeot są zbyt słabe:
Na tę wypowiedź Corrado Provera, szef Peugeot Motorsport, oświadczył, że silniki Peugeot są jednymi z najlepszych w Formule 1. Ponadto po wypowiedzi Alesiego w trakcie rozgrzewki przed wyścigiem, zastrajkowali mechanicy zespołu. W kwalifikacjach Heidfeld był szesnasty z czasem 1:17,374, a Alesi, który zapewniał, że w trakcie kwalifikacji miał problemy z silnikiem i sterownością – osiemnasty, uzyskując czas 1:17,569. W trakcie wyścigu Heidfeld jechał na szesnastej pozycji, za Fisichellą i Alesim. Na zakręcie Adelaide Niemiec podjął próbę wyprzedzenia obu kierowców, nie zdążył wyhamować i uderzył w bok samochodu Alesiego. Obaj kierowcy zdołali jednak kontynuować jazdę, przy czym Heidfeld uszkodził swój samochód i musiał zjechać do boksów. W trakcie tego pit-stopu Heidfeld próbował unieruchomić silnik, co spowodowało irytację Prosta. Ostatecznie Niemiec ukończył wyścig na dwunastym miejscu, Alesi natomiast był czternasty. Był to jedyny wyścig w sezonie 2000, który ukończyli obaj kierowcy Prost Grand Prix.
W kwalifikacjach do Grand Prix Austrii Heidfeld był trzynasty (uzyskał czas 1:12,037), natomiast Alesi – siedemnasty (z czasem 1:12,304). Alesi miał zaplanowane dwa pit-stopy, a Heidfeld – jeden. Po swoim pierwszym pit-stopie Alesi wyjechał na tor tuż przed Heidfeldem. Kierowcy ci jechali bardzo blisko siebie przez kilka okrążeń. Na 42 okrążeniu, w pierwszym zakręcie, Alesi podjął próbę wyprzedzenia Niemca, jednak ten go nie zauważył i jechał optymalnym torem jazdy: doszło do zderzenia obu kierowców, którzy przez tę kolizję wycofali się z wyścigu. Zespół bronił się twierdząc, że nie wydał team orders.
Kwalifikacje do Grand Prix Niemiec Heidfeld ponownie ukończył przed Alesim, na 13 miejscu (1:48,690). Francuz popełnił błąd w trakcie pierwszego przejazdu i dopiero pod koniec sesji poprawił czas na 1:50,289, co dało mu dwudzieste miejsce startowe. W trakcie wyścigu, na 29 okrążeniu, Pedro Diniz próbując wjechać w zakręt Senna, uderzył w samochód próbującego go wyprzedzić Alesiego. Jako że obaj kierowcy jeszcze wówczas nie hamowali, samochód Alesiego obrócił się bez możliwości kontroli i uderzył w ścianę z opon. Głowa Alesiego w kokpicie pochyliła się bardzo do przodu, ale Francuzowi nic się nie stało. Alesi tak skomentował kolizję:
Heidfeld nie ukończył wyścigu: jadąc na dziesiątej pozycji, na pięć okrążeń przed metą w jego samochodzie zepsuł się alternator.
Sesję kwalifikacyjną do Grand Prix Węgier Alesi ukończył na czternastym miejscu (czas 1:19,626). Heidfeld nie był zadowolony z tego, jak się prowadzi samochód, i przesiadł się na samochód zapasowy, kończąc kwalifikacje na dziewiętnastym miejscu (1:20,481). Samochody Prost Grand Prix jako pierwsze odpadły z wyścigu: Alesi wskutek problemów ze sterownością samochodu na 12, a Heidfeld po awarii układu elektrycznego na 23 okrążeniu.
Grand Prix Belgii było kolejną eliminacją, w której do wyścigu Heidfeld startował przed Alesim – Niemiec był czternasty (1:53,193), a Francuz siedemnasty (1:53,309), chociaż Alain Prost przyznał, że liczył na lepszy wynik. Na początku wyścigu tor był mokry, dlatego też start odbył się za samochodem bezpieczeństwa; tor jednak wkrótce później zaczął przesychać. Na 13 okrążeniu uszkodzeniu uległa jednostka napędowa w samochodzie Heidfelda. Tymczasem Alesi jako pierwszy zjechał do boksów, by wymienić opony na te przeznaczone na suchą nawierzchnię. Gdy uczynili to inni konkurenci, Francuz znalazł się na czwartym miejscu z dużą przewagą nad Ralfem Schumacherem. Jednakże później zmienił strategię na trzy pit-stopy, a po swoim drugim pit-stopie wyjechał na tor na ósmej pozycji. Na 33 okrążeniu w bolidzie Alesiego zepsuła się pompa paliwa i francuski kierowca musiał wycofać się z wyścigu. Alesi był jednak zadowolony z wyścigu, utrzymując, że jazda przez pewien czas na czwartym miejscu była ważna dla morale zespołu i wyrażając nadzieję, że wniesie do niego "trochę tlenu".
Do wyścigu o Grand Prix Włoch Alesi startował z 19 miejsca (w kwalifikacjach uzyskał 1:25,558), a Heidfeld – tuż za nim (dzięki uzyskanemu w kwalifikacjach czasowi 1:25,625). Na starcie wyścigu Prost Alesiego nie chciał odpalić; później jednak Alesi zdołał ruszyć. Na 16 okrążeniu jadący na dziewiątym miejscu Heidfeld wypadł z toru, po czym w jego samochodzie zgasł silnik, przez co Niemiec nie zdołał kontynuować jazdy. Alesi dojechał do mety na ostatnim, 12 miejscu, za oboma kierowcami Minardi.
Przed Grand Prix Stanów Zjednoczonych pojawiły się plotki, że wykupieniem udziałów w zespole Prost Grand Prix zainteresowany jest Abílio dos Santos Diniz, ojciec Pedro Diniza. Ostatecznie umowa doszła do skutku, dzięki czemu do zespołu, nieposiadającego sponsorów na sezon 2001, napłynęły fundusze. Prost Grand Prix poinformował także, że w sezonie 2001 będzie używać rocznych silników Ferrari (w specyfikacji Monza), dzięki którym w roku 2000 Sauber kilkukrotnie osiągnął dobre wyniki. Pojawiły się jednak plotki, że zespół jest zadłużony na 45 milionów dolarów, a Alain Prost przyznał później, że zatrudni jako drugiego kierowcę na rok 2001 tzw. pay drivera, czyli kierowcę płacącego za starty.
Kwalifikacje do Grand Prix Stanów Zjednoczonych Nick Heidfeld ukończył z czasem 1:16,060, co dało mu 16 miejsce. Jeanowi Alesiemu natomiast w trakcie sesji kwalifikacyjnej zepsuł się silnik i francuski kierowca, uzyskawszy ostatecznie czas 1:16,471, startował z dwudziestej pozycji. W trakcie wyścigu Alesi był szybszy od Heidfelda. Na 66 okrążeniu w samochodzie jadącego na dziewiątym miejscu Alesiego awarii uległ silnik. Heidfeld ukończył Grand Prix Stanów Zjednoczonych na dziewiątej pozycji.
W kwalifikacjach do Grand Prix Japonii Nick Heidfeld był szesnasty, uzyskując czas 1:38,141. Tuż za nim z czasem gorszym o 68 setnych sekundy uplasował się Jean Alesi. Alain Prost powiedział, że trudno było uzyskać lepsze czasy, więc zespół nie powinien być sfrustrowany. Alesi zakończył wyścig po 19 okrążeniach z powodu awarii silnika, Heidfeld również nie dojechał do mety – na 42 okrążeniu w jego samochodzie uszkodziło się zawieszenie.
Dotychczasowe wyniki oznaczały, że jeżeli Prost chciał być w klasyfikacji generalnej konstruktorów wyżej od przedostatniego Minardi, to któryś jego kierowca powinien ukończyć ostatnią w sezonie eliminację – Grand Prix Malezji – przynajmniej na siódmym miejscu.
Kwalifikacje do Grand Prix Malezji Jean Alesi ukończył na osiemnastym miejscu, a Nick Heidfeld tuż za nim, przy czym Alesi uzyskał czas 1:40,065, a Heidfeld – 1:40,148. Na pierwszym okrążeniu Pedro Diniz próbował wyprzedzić jadącego obok de la Rosy Heidfelda, po czym doszło do kolizji tych trzech kierowców; w jej wyniku z toru wypadł także Alesi, ale zdołał powrócić do rywalizacji. Alesi ukończył wyścig na 11 miejscu z jednym okrążeniem straty do zwycięzcy, Michaela Schumachera. To oznaczało, że Prost ukończył sezon na ostatnim, 11 miejscu, nie zdołając nawet pokonać Minardi.
Po sezonie z zespołu odszedł Nick Heidfeld, głównie dlatego, że zespołu nie było stać na jego zatrzymanie. Zastąpił go Gastón Mazzacane, w miejsce którego jeździli później Luciano Burti i Tomáš Enge. W trakcie sezonu Jeana Alesiego, który odszedł do Jordana, zastąpił Heinz-Harald Frentzen. Prost AP04 był znacznie bardziej udaną konstrukcją niż poprzednik, a Alesi zdołał nim zdobyć cztery punkty. Mimo tego na początku 2002 roku z powodu zadłużenia zespół został zlikwidowany.
Wyprodukowano pięć egzemplarzy modelu. Model oznaczony jako AP03-01 został sprzedany w 2000 roku na aukcji charytatywnej, z której dochód przekazano organizacji UNICEF. Model o oznaczeniu AP03-04 został sprzedany na aukcji Poulain LeFur w 2002 roku, a bolid oznaczony symbolem AP03-03 – rok później. Dwa pozostałe modele znajdują się w muzeach: jeden w Muzeum Peugeota (Musée de l'Aventure Peugeot) w Sochaux, a drugi w Muzeum Ligiera (Ligier F1 Museum) w Magny-Cours.

Protest w Gwinei w 2009 roku – krwawo stłumiony przez wojsko protest zwolenników opozycji na stadionie sportowym w Konakry, zorganizowany 28 września 2009 przeciwko planom startu przywódcy rządzącej junty wojskowej w wyborach prezydenckich. W wyniku działań armii, która otworzyła ogień do 50-tysięcznego tłumu, zginęło wedle międzynarodowych ustaleń co najmniej 157 osób, a setki zostało rannych lub stało się obiektem przestępstw seksualnych. Według władz, zginęło 57 osób, w większości stratowanych przez tłum. Dokładna liczba ofiar nie jest jednak znana.
Rządzący krajem kapitan Moussa Dadis Camara odpowiedzialnością za wydarzenia obarczył pozbawionych kontroli żołnierzy. Masakrę nieuzbrojonych cywilów potępiła społeczność międzynarodowa, która nałożyła sankcje na gwinejskie władze, wezwała je do ukarania sprawców, a kapitana Camarę do rezygnacji z aspiracji prezydenckich. W celu dokładnego wyjaśnienia przebiegu wydarzeń podjęte zostało międzynarodowe dochodzenie ONZ, które odpowiedzialnością za ich przebieg obarczyło kilku czołowych członków junty, w tym jej przywódcę. ONZ i Międzynarodowy Trybunał Karny uznały masakrę cywilów za zbrodnię przeciwko ludzkości.
Konsekwencją brutalnej pacyfikacji protestu był wzrost napięcia politycznego w kraju. W celu zażegnania kryzysu i wypracowania porozumienia władz z opozycją, misję negocjacyjną z ramienia ECOWAS podjął prezydent Burkina Faso, Blaise Compaoré. W styczniu 2010, po realnej zmianie przywództwa na szczytach władzy, strony osiągnęły kompromis i podpisały porozumienie w sprawie powrotu kraju do rządów cywilnych, utworzeniu wspólnego rządu przejściowego i organizacji wyborów w ciągu sześciu miesięcy.
Gwinea, muzułmańskie państwo w zachodniej Afryce liczące nieco ponad 10 mln mieszkańców, od czasów uzyskania niepodległości w 1958 rządzona była w sposób autorytarny, a prawa jej obywateli były systematycznie łamane.
24 grudnia 2008, kilka godzin po ogłoszeniu śmierci długoletniego prezydenta Lansany Conté, władzę w wyniku zamachu stanu przejęła junta wojskowa (CNDD – Rada Narodowa na rzecz Demokracji i Rozwoju) na czele z kapitanem Moussą Dadis Camarą. Junta obiecywała przywrócenie porządku i demokracji, walkę z korupcją i kartelami narkotykowymi oraz renegocjację niekorzystnych dla państwa kontraktów na wydobycie surowców mineralnych. Społeczeństwo, zmęczone 24-letnimi rządami Conté, poparło program nowych władz i udzieliło im znacznego kredytu zaufania, mając nadzieje na zmiany.
Z biegiem czasu, rządzący zaczęli jednak tracić poparcie społeczne z powodu powrotu do autorytarnego sposobu sprawowania władzy. Wojsko przejęło kontrolę nad wszystkimi sprawami państwa. Żołnierzom brakowało karności, dopuszczali się aktów rabunku. Wbrew wcześniejszym zapowiedziom nie podjęto kroków w kierunku przeprowadzenia wolnych i uczciwych wyborów, a kapitan Camara nie wykluczał swojego startu w wyborach prezydenckich. Jednocześnie brutalnie tłumiono głosy opozycji domagającej się powrotu do rządów cywilnych, a sprawcy nadużyć pozostawali bezkarni.
Koszary wojskowe Alpha Yaya Diallo w Konakry stały się de facto siedzibą rządu, skąd członkowie junty decydowali o najważniejszych sprawach. Po przejęciu władzy Camara zawiesił konstytucję, rozwiązał wszystkie instytucje republiki i zakazał wszelkiej działalności politycznej i związkowej. Początkowo zaproponował organizację wyborów do grudnia 2010, jednak pod naciskiem międzynarodowym zobowiązał się do przeprowadzenia ich o rok wcześniej. Zadeklarował również, że w wyborach nie będą mogli uczestniczyć członkowie CNDD. Zapowiedzi te spotkały się z przychylną reakcją ze strony społeczeństwa i opozycji. Jednakże w ciągu kolejnych miesięcy junta nie podejmowała żadnych działań przybliżających organizację wyborów, a wręcz przeciwnie, ograniczała wolność wypowiedzi i zgromadzeń. Próby prowadzenia kampanii prezydenckiej przez opozycję spotykały się z powtarzającymi się przypadkami zastraszeń i ataków. W sierpniu 2009 CNDD ogłosiła zakaz wysyłania wiadomości tekstowych przez telefony komórkowe, a we wrześniu zakaz prowadzenia dyskusji politycznych na antenie rozgłośni radiowych.
Przeciwnicy reżimu wojskowego, partie polityczne, związki zawodowe i organizacje społeczne, utworzyły wspólną koalicję Forum Żywych Sił Gwinei (Forum des Forces Vives de Guinée). W marcu 2009 przedstawiła ona władzom kalendarz przygotowań wyborczych, proponując organizację wyborów parlamentarnych w październiku, a prezydenckich w grudniu 2009. Choć Camara zgodził się z propozycjami, nie podjął żadnych dalszych działań, a w maju i czerwcu 2009 junta odmówiła przyznania środków finansowych komisji wyborczej potrzebnych na organizację głosowania. Po miesiącach braku działań i zwiększającej się presji ze strony społeczeństwa i społeczności międzynarodowej, Camara w sierpniu 2009 wyznaczył datę wyborów prezydenckich na 31 stycznia 2010, nie wykluczając przy tym swego udziału. Opozycja uznała potencjalną kandydaturę Camary za zagrożenie dla wiarygodności wyborów i rozpoczęła planowanie w kraju demonstracji.
19 września 2009 Forum Żywych Sił Gwinei (FFVG) zadecydowało o przeprowadzeniu głównego protestu w dniu 28 września 2009. Dzień ten został wybrany celowo z powodu jego historycznego znaczenia. 28 września 1958 przeprowadzono w Gwinei referendum niepodległościowe, w wyniku którego kilka dni później kraj uzyskał suwerenność. Antyrządowy wiec planowano zorganizować na największym stołecznym Stadionie 28 Września (Stade 28 Septembre), nazwanym tak na cześć wspomnianych wydarzeń. Protest miał w zamyśle organizatorów pokazać rozległe poparcie społeczeństwa dla opozycji i przekonać Camarę do rezygnacji z zamiaru startu w wyborach.
Wkrótce po ustaleniu terminu protestu FFVG wysłało Jeana-Marie Doré, przewodniczącego wchodzącej w skład koalicji Unii na rzecz Rozwoju Gwinei (UPG), do kapitana Camary w celu poinformowania go o zamiarze organizacji pokojowego wiecu na miejskim stadionie. Według relacji Doré, Camara początkowo niechętny, udzielił ostatecznie zgody. FFVG wysłało wówczas oficjalne pisma do odpowiednich urzędów z informacją o organizacji zgromadzenia. W kolejnych dniach władze podejmowały jednakże kroki w celu uniemożliwienia organizacji wiecu. 22 września minister ds. młodzieży ogłosił, że Stadion 28 Września będzie zamknięty dla publiczności od 23 września do 11 października w celu przygotowania go na mecz z Burkina Faso. 27 września 2009 minister spraw wewnętrznych w telewizyjnym oświadczeniu ogłosił natomiast zakaz organizowania wszelkich demonstracji w kraju do dnia 2 października (Święta Niepodległości). Tego samego dnia Camara ogłosił 28 września dniem wolnym od pracy i zakazał organizacji w tym czasie publicznych zgromadzeń. Liderzy opozycji zdecydowali, że pomimo zakazu protest odbędzie się. W nocy 28 września 2009 Camara zatelefonował do jednego z liderów opozycji Sidyi Touré, przewodniczącego Unii Sił Republikańskich (UFR), z żądaniem odwołania manifestacji. Zaproponował w zamian zorganizowanie 29 września mniejszego wiecu na mniejszym i peryferyjnym Stadionie Nongo. Touré odrzekł jednak, że rezygnacja z protestu jest już niemożliwa, a jego uczestnicy o poranku będą gromadzić się na ulicach stolicy
28 września 2009 od wczesnych godzin porannych dziesiątki tysięcy zwolenników opozycji kierowało się stronę stadionu, zapełniając główną ulicę miasta, Donka. Początkowo dotarcie na stadion utrudniał ulewny deszcz, jednak od godziny 8:30 opady zaczęły słabnąć, a tłum na ulicach gęstniał. Do pierwszego spotkania podążających na stadion osób ze służbami bezpieczeństwa doszło na skrzyżowaniu ulicy Donka z ulicą Hamdalaye. Stacjonujący tam oddział policji próbował zatrzymać marsz przy pomocy gazu łzawiącego, jednak pod naporem tłumu wycofał się. Na kolejnym skrzyżowaniu z ulicą Bellevue policja oprócz gazu łzawiącego użyła także ostrej amunicji, w wyniku czego zginęły co najmniej dwie osoby. Manifestanci poczęli rzucać kamieniami w kierunku sił porządkowych i zaatakowali posterunek policji, wzniecając w nim pożar i podpalając kilka radiowozów. Jeden z policjantów został ranny, a cały oddział wycofał się, umożliwiając maszerującym ludziom dotarcie pod kompleks sportowy. W kolejnych dniach kapitan Camara twierdził, że w czasie ataku na posterunek policji opozycjoniści zdobyli szereg amunicji i broni, której zamierzali użyć do przeprowadzenia zamachu stanu. Jednak według raportu Human Rights Watch, nie było żadnego dowodu na potwierdzenie tych słów, a demonstranci nie byli uzbrojeni w czasie protestu.
Zwolennicy opozycji już od godziny 7-8:00 zaczęli gromadzić się przy głównym wejściu na stadion. Około 9:00 pojawił ię tam oddział żandarmów pod dowództwem Tiégboro Camary, który rozkazał zgromadzonym opuszczenie miejsca. Z powodu odmowy żandarmi użyli gazu łzawiącego i ostrej amunicji, co doprowadziło według świadków do śmierci co najmniej dwóch osób.
W czasie gdy mieszkańcy zmierzali na stadion, główni liderzy opozycji, były premier Sidya Touré i Cellou Dalein Diallo, François Lonsény Fall, Mamadou Mouctar Diallo i Mamadou Baadiko Bah spotkali się w domu Jeana-Marie Doré, położonym w pobliżu stadionu. W chwili opuszczania mieszkania, zostali poinformowani o wizycie imama z pobliskiego Wielkiego Meczetu Fayçal i biskupa anglikańskiego Alberta Gomeza w celu mediacji i przedstawienia informacji od Moussy Dadis Camary. Delegację przyjął tylko Doré, wedle słów którego Camara miał zgodzić się na nieużywanie przemocy wobec uczestników wiecu w przypadku przekonania przez liderów opozycji zgromadzonych na stadionie osób do pokojowego rozejścia się. W czasie podejmowania wysłanników przez Doré, pozostali liderzy opozycji udali się na stadion, jednak zostali zatrzymani w jego pobliżu przez Tiégboro Camarę. Gdy spostrzegli to ich zwolennicy, otoczyli oddział Camary, a ten w odpowiedzi rozkazał politykom udanie się na stadion i nakazanie mieszkańcom rozejście się do domów. Około 11:00 przywódcy opozycji, niesieni na rękach przez tłum, wkroczyli na Stadion 28 Września, na którym już od jakiegoś czasu zaczęła gromadzić się ludność.
Zgromadzeni na arenie sportowej zwolennicy opozycji wykrzykiwali prodemokratyczne hasła „Niech żyje naród, chcemy wolności”, śpiewali, tańczyli i wymachiwali transparentami i flagami. Pozostała część maszerowała dookoła stadionu, który otoczony był przez rozległy kompleks sportowy. W manifestacji uczestniczyło ok. 50 tys. osóbOkoło 11:30, pół godziny po przybyciu liderów opozycji, w pobliżu kompleksu sportowego pojawiło się kilkuset żołnierzy, żandarmów, policjantów i ubranych po cywilnemu milicjantów. W skład tych oddziałów wchodziła Straż Prezydencka pod dowództwem pułkownika Aboubakara “Toumba” Diakité, osobistego doradcę Camary (tzw. „czerwone berety”), która to właśnie w głównej mierze dopuściła się zbrodni. Dodatkowo dwa oddziały żandarmerii („zielone berety”) pod dowództwem kapitana Tiégboro Camary, jednostka policji oraz grupa cywilnej milicji uzbrojonej w noże, pałki i maczety. Po przybyciu na miejsce, otoczyli oni stadion i cały kompleks oraz zablokowali wszystkie wejścia. Ze swoich pojazdów rozpoczęli ostrzał gazem łzawiącym manifestantów zgromadzonych w środku, powodując wybuch paniki. Kilka minut później Straż Prezydencka i mniejsza liczba pozostałych sił dokonała szturmu na główną bramę stadionu i rozpoczęła ostrzał ludności z ostrej amunicji. Według świadków, żołnierze strzelali wprost do tłumu, od prawej strony do lewej, do czasu wystrzelania całego magazynku. Strzelali także do osób próbujących wydostać się z obiektu, wspinających się na mury i ogrodzenie. Demonstranci chcący wydostać się poprzez drugą z bram również zostali zaatakowani. W czasie ostrzału wiele osób zostało stratowanych na śmierć. Inni zginęli na skutek pobić lub od ciosów nożem. Część osób, którym udało się znaleźć schronienie w toaletach, szatniach i innych pomieszczeniach stadionu, uniknęła obrażeń. Po wejściu na stadion, wojsko rozpoczęło masakrę ludności zgromadzonej na jego płycie i trybunach.
Stadion 28 Września otoczony był rozległym kompleksem sportowym. Wewnątrz kompleksu znajdowały się boiska do gry koszykówkę i siatkówkę, różne budynki infrastrukturalne i mniejszy stadion piłkarski. Całość ogrodzona była zaś wysokim murem z niewielką liczbą metalowych bram. W czasie ataku oddziały zbrojne obsadziły nie tylko sam budynek głównego stadionu, ale także cały kompleks sportowy, na terenie którego również zgromadzeni byli demonstranci. Także i tam doszło do zabójstw i zbrodni. Zwolennicy opozycji, którym udało się wydostać ze stadionu, trafiali zazwyczaj na dalszy obstrzał na terenie kompleksu. Wiele osób próbowało opuścić budynek stadionu skacząc z jego wierzchołka z wysokości 10-15 metrów. Część z nich umierała w wyniku odniesionych obrażeń, przygniecenia przez innych skaczących lub ostrzału żołnierzy. Żołnierze niekiedy obiecywali protestującym swobodne przejście, a następnie bez zapowiedzi dokonywali ich ostrzału. Świadkowie wydarzeń opisywali jednak również przypadki pomocy ze strony stacjonujących na zewnątrz żandarmów, którzy umożliwiali im opuszczenie kompleksu sportowego i napominali Straż Prezydencką przed dokonywaniem brutalnych przestępstw. Pośród wielu zbrodni, żołnierze dokonywali także grabieży majątku uciekających demonstrantów i zabitych. Obiektem kradzieży padały portfele, telefony, pieniądze, aparaty, buty i dokumenty tożsamości.
W wyniku brutalnego stłumienia wiecu, zdaniem międzynarodowych organizacji broniących praw człowieka, zginęło co najmniej 157 osób (według danych Gwinejskiej Organizacji Praw Człowieka, OGDH). Według raportu ONZ, zabitych lub zaginionych zostało co najmniej 156 osób. Raport Human Rights Watch szacował liczbę ofiar na 150-200 obywateli. Natomiast gwinejskie ministerstwo spraw wewnętrznych 29 września poinformowało o 57 ofiarach, a krajowa komisja badawcza w lutym 2010 podała całkowitą liczbę ofiar na poziomie 63 osób. Według raportu Human Rights Watch, rannych zostało ponad 1,4 tys. osób, według danych OGDH ponad 1,2 tys., a zdaniem gwinejskiego ministerstwa zdrowia 934 osoby. Większość rannych stanowiły osoby z ranami postrzałowymi, wiele z nich miało również rany cięte i kłute po nożach, bagnetach i maczetach, ślady pobić po kolbach karabinów, pałkach i kijach, uderzeniach pięściami i kopaniu. Część z rannych miało połamane i zmiażdżone kości.
W czasie pacyfikacji protestu na stadion, w celu ujęcia liderów opozycji, udał się dowódca Straży Prezydenckiej, Aboubakar “Toumba” Diakité, wraz ze swoim zastępcą Marcelem Kuvugi. Według świadków, w środku stadionu Diakité dopuścił szeregu zabójstw i pobić. Straż Prezydencka zatrzymała przywódców opozycji znajdujących się na trybunie honorowej i dotkliwie ich pobiła. Największych obrażeń doznał były premier Cellou Dalein Diallo, który upadł i stracił przytomność. Pobity został również Doré, który nie zdążył dostać się do środka stadionu i znajdował się niedaleko jego bramy. Przywódcy zostali wyprowadzeni z kompleksu sportowego przez Diakité i dowódcę żandarmerii Tiégboro Camarę i przewiezieni samochodami do koszar wojskowych. Z powodu odniesionych obrażeń zostali następnie umieszczeni w szpitalu, gdzie późnym wieczorem przyjęli delegację urzędników rządowych, która złożyła im oficjalne przeprosiny. Zostali również poinformowani, że Camara zezwolił na ich powrót do domów.
Dziesiątki kobiet i dziewcząt, które uczestniczyły w demonstracji na stadionie w Konakry stało się obiektem przemocy seksualnej ze szczególnym okrucieństwem. Według raportu Human Rights Watch, większości napaści dopuścili się członkowie Straży Prezydenckiej, w mniejszej skali uczestniczyli w nich również żandarmi, policjanci i cywilni milicjanci. Raport informował o 63 zidentyfikowanych ofiarach nadużyć seksualnych, jednakże rzeczywista liczba ofiar była najpewniej większa, jako że część z kobiet nie zgłosiła przypadków napastowań i nie zwróciła się nigdzie o pomoc m.in. z powodu obaw o stygmatyzację w większości muzułmańskim kraju. Raport ONZ ukazywał 109 przypadków gwałtów, podkreślając jednocześnie niekompletność tych danych. Po szturmie i wkroczeniu na teren stadionu, wielu z żołnierzy zaczęło przypierać do muru, gonić i wyłapywać kobiety. Po zastraszeniu ofiary, zrywali lub rozcinali ich ubrania, często kalecząc ciała. Następnie dokonywali serii szybkich gwałtów. Wiele z kobiet gwałconych było wielokrotnie przez wielu żołnierzy. Oprócz gwałtów żołnierze dopuszczali się napaści seksualnych przy użyciu takich przedmiotów jak kije, kawałki drewna, pałki, buty, kolby karabinów i bagnety. Kobiety w ich wyniku doznawały rozległych ran i zakażeń.
Wszystkie te czynności odbywały się na oczach uciekających protestantów i pacyfikujących ich żołnierzy. Przypadki nadużyć seksualnych odnotowano zarówno na głównym stadionie i w jego pomieszczaniach, jak również na terenie całego kompleksu sportowego. Najczęściej towarzyszyły im słowne zniewagi, pobicia i groźby utraty życia. Według świadków, w kilku przypadkach groźby te zostały później spełnione. Starsze kobiety i mężczyźni próbujący uniemożliwić czyny żołnierzy byli bici lub zabijani.
Część z kobiet została uprowadzona przez żołnierzy z kompleksu sportowego do koszar wojskowych i poddawana była wielokrotnym gwałtom przez okres nawet do pięciu dni. Raport Human Rights Watch odnotował również porwanie kobiet z centrum zdrowia Ratoma w Konakry. Kobiety zaciągane były do pojazdów i wywożone do budynków wojskowych, gdzie wbrew ich woli podawano im alkohol i środki odurzające oraz poddawano przestępstwom seksualnym. Po kilku dniach, porzucano je półnagie, nad ranem lub wieczorem, na skrzyżowaniach ulic.
Większość wykorzystanych kobiet ujętych w raporcie Human Rights Watch opisywała uczucie głębokiego poziomu wstydu i poniżenia. Wyrażała również niepokój związany z odrzuceniem ze strony rodziny, stygmatyzacji ze strony społeczeństwa, możliwością zajścia w ciążę i zarażenia się chorobami wenerycznymi oraz wirusem HIV. Wiele kobiet w ogóle nie przyznało się do bycia ofiarą nadużyć. Dla wielu z nich utrata dziewictwa wiązała się z degradacją społeczną i splamieniem honoru rodziny w konserwatywnym społeczeństwie.
29 września 2009 władze Gwinei ogłosiły, że w czasie protestu na stołecznym stadionie zginęło 57 osób, w większości stratowanych przez tłum. Stało to w sprzeczności z szacunkami lokalnych organizacji praw człowieka, które opierając się na źródłach szpitalnych informowały o co najmniej 157 zabitych. Dokładna liczba ofiar nie jest jednak znana. 2 października 2009 władze wystawiły na widok publiczny w Wielkim Meczecie Fayçal ciała 57 ofiar w celu ich identyfikacji. Wiele rodzin skarżyło się, że nie mogli odnaleźć swoich krewnych i bliskich. Na miejscu doszło również do krótkich starć mieszkańców stolicy z służbami bezpieczeństwa. Według raportu Human Rights i ONZ, rzeczywista liczba ofiar była dużo wyższa niż oficjalne dane rządu.
Według tych raportów, wojsko tuż po zakończeniu ataku na zwolenników opozycji niezwłocznie przystąpiło do usuwania śladów dokonanych zbrodni. Już w czasie ataku żołnierze konfiskowali widoczne telefony komórkowe, aparaty fotograficzne i kamery w celu eliminacji potencjalnych dowodów. Obecni w okolicach stadionu dziennikarze byli zastraszani, bici i wydalani z obrębu obiektu.
Po masakrze, ciała zabitych leżały zarówno na samym stadionie, jak również na terenie całego kompleksu sportowego. Między godziną 12:00 a 13:00 na teren obiektu po raz pierwszy dostał się ambulans Gwinejskiego Czerwonego Krzyża, zabierając ciała 15 zabitych i kilku rannych. Jednak już ok. 13:00 wojsko zamknęło wejścia na teren kompleksu, odcinając do niego dostęp z zewnątrz. Wszelkie konwoje medyczne były już cofane. Straż Prezydencka rozpoczęła pospieszne zbieranie i usuwanie ciał. Ciała ładowane były na pojazdy wojskowe, wywożone w nieznane miejsca, po czym grzebane w masowych grobach. W tym czasie wewnątrz stadionu znajdowało się jeszcze wiele osób ukrytych w różnych jego zaułkach i pomieszczeniach. Byli oni świadkami wydarzeń, a zauważeni byli bici i wypędzani na zewnątrz. Świadkowie wydarzeń w późniejszych relacjach dokładnie opisywali wywożenie dziesiątek ciał, kobiet i mężczyzn, ze stadionu.
Wiele zwłok ofiar masakry trafiło w kolejnych godzinach po ataku do dwóch kostnic przy szpitalach Donka i Ignace Deen. Zostało tam przewiezionych bezpośrednio ze stadionu przez lokalne ambulanse lub prywatne osoby. Część została tam przeniesiona po zgonie w szpitalach w wyniku odniesionych ran. Wojsko już późnym popołudniem 28 września otoczyło kostnice, uniemożliwiając do nich dostęp cywilom. Pozostały one zablokowane do 1 października 2009, kiedy to żołnierze wpuścili do środka dziennikarzy, pokazując ciała 57 zabitych, wszystkich według oficjalnego stanowiska władz. Rząd stanowczo odrzucał głosy rodzin, organizacji praw człowieka i opozycji o braku wielu zwłok, a minister środowiska uznał twierdzenia o większej liczbie zabitych za „oparte na plotkach”. Jednak według świadków i raportu Human Rights Watch, żołnierze wywieźli wiele ciał z budynków kostnic. Części z rodzin udało się również posiąść ciała swoich bliskich dzięki przekupieniu strażników.
Tuż po ataku setki rannych zaczęło zgłaszać się do największego szpitala Donka. Szpital był przepełniony, ranni leżeli na podłogach, a lekarze nie nadążali z udzielaniem pomocy. Około 15:00 na teren szpitala wkroczyły siły Straży Prezydenckiej i żandarmerii. Wojsko opanowało teren szpitala i całkowicie zablokowało na pewien czas dostęp do niego. Zastraszyło rannych pacjentów i lekarzy, od których zażądało wstrzymania udzielania pomocy i robienia jakichkolwiek zdjęć poszkodowanym. W celu wzbudzenia strachu, kilkakrotnie wystrzeliło w górę z broni palnej. Żołnierze zniszczyli również pobliską aptekę, w której znajdowało się wiele niezbędnych medykamentów. Przybyły później na teren szpitala minister zdrowia, według relacji świadków, osobiście miał się dopuścić kopania leżących na podłodze rannych. Wojsko opuściło szpital ok. 16:00, pozostawiając przy wejściu kilkoro żołnierzy kontrolujących dostęp do budynku.
Tuż po pacyfikacji protestu, w godzinach popołudniowych i wieczornych 28 września 2009 Straż Prezydencka na czele z kapitanem Claude’em Plivi, ministrem ds. ochrony prezydenckiej, włamała się i splądrowała domy trzech liderów opozycji: Cellou Dalein Diallo, Sidyi Touré i Jeana-Marie Doré. Wszyscy oni przebywali w tym czasie w szpitalu z powodu ran odniesionych w czasie manifestacji. W domach przebywała ich rodzina i przyjaciele, którzy zostali zastraszeni przez wojsko. Żołnierze wtargnęli do mieszkań, grabiąc i niszcząc najcenniejsze rzeczy i dokumenty. Z domu Cellou Dalein Diallo skradzione zostały m.in. komputery, telewizory, ubrania oraz trzy samochody i kilka motorów zaparkowanych na zewnątrz. Celem napaści miało być zastraszenie i zdezorganizowanie pracy opozycjonistów.
W godzinach po dokonaniu masakry, uzbrojone i zamaskowane oddziały Straży Prezydenckiej i cywilnej milicji obsadziły rejony miasta zamieszkane główne przez zwolenników opozycji, dokonując ataków na ich mieszkańców i grabieży majątków. W dzielnicach tych doszło do przypadków zabójstw, gwałtów, pobić i zastraszania ludności oraz kradzieży. Sytuacja taka miała miejsce również w kilku kolejnych dniach.
W czasie i tuż po zakończeniu pacyfikacji wiecu opozycji, jego uczestnicy byli losowo wyłapywani przez żołnierzy w czasie ucieczki ze stadionu. W ten sposób zostało zatrzymanych i przewiezionych w miejsce odosobnienia kilkadziesiąt osób. Dołączyła do nich również mniejsza liczba pojmanych w czasie ataków na domy zwolenników opozycji oraz krewni osób szukających ich w miejscach przetrzymywania. Zatrzymani umieszczeni zostali w czterech punktach stolicy: koszarach wojskowych Alpha Yaya Diallo, koszarach Koundara oraz w jednej z baz policji i w centrum zatrzymań żandarmerii. Przetrzymywani byli przez okres do 15 dni, stając się w tym czasie obiektem nadużyć praw człowieka, niehumanitarnego traktowania i tortur. Części z rodzin udało się dzięki przekupieniu strażników uzyskać zwolnienie ich krewnych. Zatrzymani, często ranni w czasie wydarzeń, nie mieli zapewnionej pomocy medycznej i odpowiednich porcji żywności, byli bici, znieważani i grabieni z posiadanych rzeczy.
Do największych nadużyć doszło w koszarach Koundara i Alpha Yaya Diallo, gdzie zwolennicy opozycji byli przetrzymywani najdłużej. W tych pierwszych, według relacji samych więźniów, byli oni zmuszani do obnażania się i leżenia na ziemi w czasie gdy członkowie Straży Prezydenckiej przejeżdżali kilkakrotnie motocyklem po ich nogach. Żołnierze wylewali na nich gotującą się wodę, biczowali po kilkadziesiąt razy rano i wieczorem, zmuszali do kładzenia się nago jeden na drugim powodując miażdżenie leżących najniżej. Zatrzymani zmuszani byli do zajmowania niewygodnych pozycji przez długi okres, patrzenia wprost na słońce, stania z głową skierowaną w dół, leżenia w czasie chodzenia po nich i imitowania zachowań dzikich zwierząt dla rozbawienia strażników. W nocy organizowano zaś pozorowane egzekucje z ich udziałem. Podobna sytuacja miała miejsce w koszarach Alpha Yaya Diallo, w których zatrzymani byli dotkliwie bici i znieważani.
29 września 2009 Moussa Dadis Camara, w udzielonym wywiadzie, przyznał, że za zaistniałe wydarzenia odpowiedzialni są żołnierze, którzy stracili panowanie nad sytuacją. Zaprzeczył jednak przypadkom dokonywania przez nich gwałtów. Dodał, że trudnym jest kontrolowanie wojska w sytuacji napięcia w kraju i wyraził swój „głęboki smutek”. Powiedział, że „po raz pierwszy w Gwinei zdarzyła się taka rzecz” i oskarżył liderów opozycji o podżeganie do niepokojów i „rozdawanie pieniędzy młodzieży w celu wszczęcia rewolty”.
30 września 2009 władze zakazały wszelkich masowych zgromadzeń o „charakterze wywrotowym” i ogłosiły dwudniową żałobę narodową. Camara dodał, że sprawcy protestu i ich sponsorzy zostaną surowo ukarani. Wezwał autorytety religijne, organizacje społecznie, partie polityczne i media do powstrzymania się od oświadczeń i działań mogących spowodować zakłócenie porządku publicznego.
Camara wezwał do utworzenia nowego „rządu jedności narodowej”, złożonego z przedstawicieli różnych partii politycznych oraz do powołania międzynarodowej komisji śledczej pod egidą ONZ w celu zbadania okoliczności ostatniego protestu oraz protestów ze stycznia i lutego 2007. Zaapelował również do afrykańskich przywódców o pomoc w mediacji między różnymi siłami politycznymi wewnątrz kraju. Podkreślił, że w przypadku ustąpienia przez niego ze stanowiska prezydenta i zrezygnowania z udziału w wyborach, w kraju mogłoby dojść do kolejnego zamachu stanu. Powiedział, że stał się „zakładnikiem” armii, która zagroziła w takim przypadku dokonaniem przewrotu. 4 października 2009 oświadczył, że nie ponosi odpowiedzialności za wydarzenia z 28 września, a następnego dnia zarzucił Francji traktowanie jego kraju jak jednego z jej dystryktów i „szkalowanie narodów Afryki”.
29 września 2009 Alpha Condé, przebywający w Nowym Jorku przywódca opozycji, zapowiedział mobilizację społeczeństwa i kontynuowanie protestów przeciwko „kryminalnemu reżimowi wojskowemu”. 1 października 2009 liderzy opozycji odrzucili propozycję Camary, dotyczącą stworzenia wspólnego rządu, uznając ją za niewiarygodną. Były premier Sidya Touré stwierdził, że „nie interesuje go to w najmniejszym stopniu”, a najważniejszą sprawą jest ustalenie, kto wydał rozkaz strzelania do tłumu. Mamadou Mouctar Diallo, lider opozycyjnej partii Nowe Siły Demokracji, uznał propozycję za próbę „odwrócenia uwagi”. Forum Żywych Sił Gwinei wezwało UA i ECOWAS do przysłania do Gwinei misji pokojowej celem ochrony społeczeństwa.
5 października 2009 opozycja zorganizowała protest poza stolicą. Tego dnia w Kissidougou odbył się strajk powszechny. W całym mieście zamknięte pozostały sklepy i budynki administracji publicznej, a ruch na ulicach prawie zupełnie zamarł. 12 października 2009 opozycja, wspólnie ze związkami zawodowymi, zorganizowała dwudniowy strajk powszechny w Konakry w celu uczczenia pamięci ofiar masakry. Wezwała pracowników sektora państwowego i prywatnego do pozostania w domach oraz modlitwy w intencji ofiar.
7 października 2009 władze Gwinei ogłosiły zamiar powołania niezależnej komisji w celu zbadania wydarzeń w stolicy. W jej skład miało wejść 31 osób, w tym 4 członków partii politycznych, 3 członków związków i organizacji społecznych, 3 przedstawicieli wojska i 3 przedstawicieli organizacji praw człowieka. Pozostałymi jej członkami mieli być prawnicy, sędziowie i profesorowie. Opozycja natychmiast odrzuciła pomysł tworzenia komisji kontrolowanej przez rząd i zaapelowała o międzynarodowe śledztwo w tej sprawie. W październiku, w odpowiedzi na reakcję władz na masakrę w Konakry, z rządu odeszło trzech ministrów.
ONZ – sekretarz generalny ONZ Ban Ki-moon potępił „nadmierne użycie siły”. Stwierdził, że jest zszokowany rozmiarem tragedii, liczbą ofiar i rannych oraz skalą zniszczeń. Wezwał władze kraju do zachowania maksymalnej powściągliwości. 30 września 2009 Navanethem Pillay, Wysoki Komisarz NZ ds. Praw Człowieka, potępiła „rozlew krwi” w Gwinei i wezwała do wszczęcia międzynarodowego śledztwa w tej sprawie. ONZ w swoich oficjalnych oświadczeniach informowała o „ponad 150” ofiarach śmiertelnych.
UA – UA potępiła „pozbawiony skrupułów ostrzał nieuzbrojonych cywilów”. Wyraziła obawy z powodu „pogarszającej się sytuacji” w Gwinei i zadeklarowała wprowadzenie dodatkowych sankcji przeciw rządzącej juncie w przypadku startu jej lidera w wyborach prezydenckich. Dała Camarze czas do 17 października 2009 na rezygnację z planów startu w wyborach.
ECOWAS – ECOWAS zagroziła Gwinei nałożeniem sankcji. 3 października 2009 ECOWAS mianowała prezydenta Burkina Faso Blaise’a Compaoré swoim mediatorem i wysłannikiem do Gwinei. Jego rolą miała być pomoc w złagodzeniu napięć w kraju i w podjęciu dialogu władz z opozycją oraz pomoc w podjęciu działań w celu przeprowadzenia wiarygodnych wyborów. Prezydent rozpoczął swoją misję w Gwinei 5 października 2009.
 UE – UE potępiła działania przeciwko prodemokratycznym demonstrantom. Javier Solana, Wysoki przedstawiciel Unii do spraw zagranicznych i polityki bezpieczeństwa, wezwał władze Gwinei do natychmiastowego uwolnienia aresztowanych opozycjonistów oraz zaapelował o zachowanie maksimum powściągliwości i zapewnienie bezpieczeństwa obywatelom. 14 października 2009 Europejski Komisarz ds. Rozwoju i Pomocy Humanitarnej Karel De Gucht określił masakrę mianem zbrodni przeciwko ludzkości.
 Francja – Francja potępiła „brutalne i krwawe represje użyte przez armię przeciwko opozycji i społeczeństwu obywatelskiemu w czasie pokojowej demonstracji”. Poinformowała o natychmiastowym zawieszeniu współpracy wojskowej z Gwineą oraz zapowiedziała rewizję stosunków dwustronnych z tym krajem, obejmującą również środki pomocowe. 4 października 2009 francuski minister spraw zagranicznych Bernard Kouchner oświadczył, że w Gwinei „zdarzyło się coś okropnego i brutalnego”, czego nie można zaakceptować i w związku z tym Francja „nie może dłużej pracować z Camarą”. Wezwał do „międzynarodowej interwencji” w Gwinei. 7 października 2009 minister Kouchner powiedział, że jego kraj podejrzewa, iż kapitan Camara był osobiście zaangażowany w tłumienie protestu w Konakry i podejmował decyzje w tym zakresie. 16 października 2009 francuskie MSZ zaapelowało do swoich obywateli o unikanie podroży do Gwinei oraz opuszczenie tego kraju, w którym wedle szacunków miało się znajdować ok. 2,5 tys. Francuzów, z powodu wzrostu aktów bandytyzmu i napadów z bronią w ręku.
 Stany Zjednoczone – USA wyraziły swoje zaniepokojenie „załamaniem się bezpieczeństwa” w Konakry. Zaapelowały o zapewnienie bezpieczeństwa wszystkim obywatelom i cudzoziemcom, zgodnie z powszechnie uznawanymi prawami człowieka. Wezwały rządzącą juntę do spełnienia obietnicy przeprowadzenia wolnych i uczciwych wyborów, w których nie będzie uczestniczyć żaden z członków obecnych władz. 6 października 2009 sekretarz stanu Hillary Clinton stwierdziła, że USA są „zbulwersowane i oburzone przemocą w Gwinei”. Uznała, że władze Gwinei „są winne głębokich przeprosin” swoim obywatelom i muszą zrozumieć, że „nie mogą pozostać u władzy”. Wezwała do postawienia przed obliczem sprawiedliwości wszystkich sprawców morderstw i gwałtów oraz podjęcia odpowiednich kroków przez społeczność międzynarodową przeciw rządowi w Konakry. 14 października 2009 USA stwierdziły, że rząd Gwinei powinien ustąpić i dopuścić do prawomocnych wyborów. W połowie listopada 2009 USA oskarżyły juntę o szkolenie bojówek wojskowych przy pomocy południowoafrykańskich najemników.
Amnesty International – AI wezwała wszystkie państwa do zawieszenia handlu bronią z Gwineą do czasu podjęcia przez jej władze kroków zapobiegających przemocy w przyszłości i pociągnięcia do odpowiedzialności sprawców „brutalnego ataku”.
Reakcja społeczności międzynarodowej nie ograniczyła się tylko do słów krytyki użycia przemocy wobec obywateli i apeli do władz, lecz przybrała także formę konkretnych działań. Obejmowały one nałożenie sankcji na rządząca juntę, wszczęcie dochodzenia w sprawie wydarzeń w dniu 28 września oraz międzynarodową mediację mającą na celu zażegnanie powstałego konfliktu między władzą i opozycją.
12 października 2009 ministrowie spraw zagranicznych ECOWAS, w czasie spotkania w Abudży, zażądali od Camary złożenia zobowiązania, że ani on, ani żaden z członków junty nie wezmą udziału w wyborach prezydenckich. Ponadto wezwali do powołania międzynarodowej komisji w celu zbadania „masakry nieuzbrojonych cywilów i przypadków gwałtów” oraz ukarania sprawców i postawienia ich przed sądem w Gwinei lub przed Międzynarodowym Trybunałem Karnym (MTK). Ministrowie zaapelowali do władz gwinejskich o zwolnienie wszystkich aresztowanych w czasie protestu, zwrócenie ciał rodzinom ofiar oraz zapewnienie ofiarom gwałtów należytej opieki medycznej. Przewodniczący pracom ECOWAS prezydent Nigerii Umaru Yar’Adua zwołał na 17 października do Abudży specjalny szczyt państw ECOWAS w sprawie sytuacji w Gwinei i sytuacji w Nigrze. Unia Afrykańska już wcześniej dała Camarze czas do 17 października na rezygnację z planów startu w wyborach prezydenckich.
17 października 2009, w dniu wygaśnięcia ultimatum Unii Afrykańskiej, państwa bloku ECOWAS, w czasie specjalnego szczytu w Abudży, nałożyły embargo na sprzedaż broni dla Gwinei, oskarżając przy tym rządzącą juntę o „masowe naruszanie praw człowieka” w czasie wrześniowego protestu. Zapowiedziały podjęcie odpowiednich środków w celu uzyskania wsparcia Unii Afrykańskiej, Unii Europejskiej oraz ONZ we wdrażaniu w życie embarga. Francja już na początku października zawiesiła wszelką współpracę wojskową z Gwineą, w tym również handel bronią. Camara nie spełnił żądań UA i nie zrezygnował na piśmie z aspiracji prezydenckich przed północą 17 października 2009. Oświadczył, że sprawa jego udziału w wyborach powinna być przedmiotem międzynarodowych negocjacji. Zwrócił się z pismem do UA i ECOWAS o rozwiązanie tej kwestii w czasie mediacji prezydenta Compaoré. W odpowiedzi, Komisja Pokoju i Bezpieczeństwa UA zagroziła możliwością uchwalenia sankcji przeciw Gwinei.
27 października 2009 Unia Europejska uchwaliła wobec Gwinei embargo na handel bronią oraz sankcje przewidujące zakaz podróżowania i zamrożenie aktywów finansowych członków junty wojskowej na terytorium UE. 29 października 2009 sankcje wobec Gwinei uchwaliła Unia Afrykańska. Obejmowały one zakaz podróżowania po jej terytorium i zamrożenie aktywów członków junty. 22 grudnia 2009 UE zaostrzyła sankcje wobec Gwinei, rozszerzając skalę zamrożenia środków finansowych junty oraz wprowadzając zakaz eksportu do tego kraju wszelkiego wyposażenia mogącego przysłużyć się do represji wobec ludności.
23 grudnia 2009 Stany Zjednoczone wyłączyły na rok Gwineę (oraz Madagaskar i Niger) ze swojego gospodarczego programu pomocowego dla Afryki (Africa Growth and Opportunity Act) z powodu niespełnienia jego kryteriów. Prezydent Barack Obama zaapelował do tych krajów o wprowadzenie rządów prawa i politycznego pluralizmu, eliminacji barier handlowych z USA oraz podjęcie wysiłków na rzecz walki z korupcją.
5 października 2009 z misją mediacyjną do Konakry przybył w imieniu ECOWAS prezydent Burkina Faso Blaise Compaoré. Wezwał on władze i opozycję do wspólnego dialogu. Zaproponował zorganizowanie spotkania dwóch stron w Wagadugu, na co rząd Gwinei wstępnie przystał. Opozycja nie wykluczyła prowadzenia rozmów. Były premier i jeden z liderów opozycji, Cellou Dalein Diallo, uznał za niezbędny warunek prowadzenia rozmów aresztowanie osób odpowiedzialnych za masakrę w Konakry.
W listopadzie 2009 prezydent Compaoré kontynuował misję mediacyjną. Na początku listopada przeprowadził rozmowy w Konakry z przedstawicielami głównych obozów politycznych, związków zawodowych i organizacji społecznych. W ich trakcie opozycja przedstawiła plan wyjścia z kryzysu, który zakładał rezygnację ze stanowiska przez Camarę, rozwiązanie junty wojskowej i stworzenie w ciągu 6 miesięcy przejściowej administracji, wybranej na drodze konsensusu, w celu przeprowadzenia wolnych wyborów. 11 listopada 2009 władze przedstawiły Compaoré własny plan, w którym opowiedziały się za utworzeniem na drodze konsensusu rządu tymczasowego, przy jednoczesnym utrzymaniu przez Camarę stanowiska szefa państwa. Opozycja uznała rezygnację Camary za warunek niezbędny dla pokojowej transformacji, na co kategorycznie nie zgodziła się junta wojskowa.
25 listopada 2009 przewodniczący krajowej komisji wyborczej, ogłosił, że przeprowadzenie wyborów prezydenckich w zapowiadanym terminie 31 stycznia 2010 będzie „technicznie niewykonalne” z powodu „nieprzewidzianych okoliczności”. Powiedział, ze komisja nie sporządziła jeszcze list wyborczych i nie zamówiła niezbędnych materiałów, m.in. z powodu wstrzymania pomocy finansowej z zagranicy. Dodał, że konieczne będzie wyznaczenie nowej daty, do czego przyczynić się miały również negocjacje prezydenta Compaoré.
3 grudnia 2009 kapitan Camara został ranny w czasie zamachu na swoje życie dokonanego przez swojego doradcę i uczestnika wydarzeń z 28 września Aboubakara “Toumba” Diakité, a funkcję p.o. prezydenta objął pułkownik Sékouba Konaté. Jak wyjaśniał później zbiegły sprawca zamachu, dokonał go ze względu na zamiar zrzucenia przez Camarę całej odpowiedzialności za masakrę na jego osobę. W kolejnych dniach, 13 grudnia 2009, ECOWAS zaproponowała wysłanie do Gwinei sił interwencyjnych w celu zagwarantowania bezpieczeństwa i porządku w kraju. Przewodniczący Komisji ECOWAS, Mohamed Ibn Chambas, argumentował, że siły te zapewniłyby ochronę ludności cywilnej, a także zapobiegłyby destabilizacji całego regionu Afryki Zachodniej z powodu przeciągającego się kryzysu wewnętrznego. Junta wojskowa odrzuciła plan rozmieszczania zagranicznych sił w Gwinei, a jej rzecznik oświadczył, że każda taka próba stanowiłaby „napaść na władze kraju i integralność narodu”.
Realna zmiana na stanowisku szefa państwa (ranny Camara hospitalizowany został w Maroku) doprowadziła do złagodzenia stanowiska władz i nowego otwarcia na dialog. 6 stycznia 2010 Konaté ogłosił plan powołania „przejściowego rządu jedności narodowej”, na czele którego miałby stanąć premier wskazany przez opozycję. Do zadań rządu miało należeć wyznaczenie daty i przeprowadzenie wyborów prezydenckich i parlamentarnych. Wezwał również liderów opozycji, którzy opuścili kraj po wrześniowej masakrze do powrotu, gwarantując im bezpieczeństwo. Opozycja z zadowoleniem przyjęła deklarację Konaté, jednak stwierdziła, że nie spełnia ona jej głównych żądań. Cellou Dalein Diallo oznajmił, że na początku należy ustalić czas obowiązywania okresu przejściowego, wypracować ramy dla konsultacji na temat przejściowych organów władzy oraz ustalić zasady kandydowania w wyborach członków junty wojskowej i rządu.
Rozmowy mediacyjne pod przewodnictwem prezydenta Compaoré zostały wznowione w Burkina Faso 13 stycznia 2010, dzień po przewiezieniu Camary ze szpitala w Maroku do tego kraju. 15 stycznia 2010 Camara, Konaté i Compaoré podpisali porozumienie w sprawie powrotu Gwinei do rządów cywilnych. Camara zrezygnował de facto z władzy i zgodził się pozostać w Burkina Faso na okres rekonwalescencji. Poparł przy tym plan porozumienia z opozycją zaproponowany wcześniej przez Konaté, który miał dalej pełnić obowiązki prezydenta. Porozumienie przewidywało powołanie rządu złożonego z członków junty oraz opozycji, z opozycyjnym premierem na czele. Nowy rząd miał sprawować mandat do czasu wyborów, organizację których zaplanowano w ciągu sześciu miesięcy. Zakazem startu zostali objęci wszyscy członkowie rządu oraz junty wojskowej. W celu nadzorowania transferu władzy miała zostać utworzona licząca 101 członków specjalna rada, składająca się z liderów religijnych. Opozycja zaakceptowała porozumienie i 18 stycznia 2010 przedstawiła kandydaturę Jeana-Marie Doré na stanowisko szefa rządu. Następnego dnia Konaté desygnował go na stanowisko premiera. 26 stycznia 2010 Doré został oficjalnie zaprzysiężony na stanowisku szefa rządu, a 15 lutego 2010 zaprzysiężono jego gabinet, w skład którego weszło ogółem 34 przedstawicieli junty wojskowej, opozycji i władz regionalnych. Przejściowy rząd rozpoczął przygotowania do organizacji wyborów, których datę wyznaczył na koniec czerwca 2010.
Osiągnięcie porozumienia z opozycją i wycofanie się Camary z życia politycznego spotkało się z pozytywną reakcją społeczności międzynarodowej. Unia Afrykańska wyraziła zadowolenie z powziętych decyzji, które nazwała „pozytywnym rozwojem sytuacji”. Francja określiła je mianem „decydującego etapu” w zakończeniu trwającego od roku kryzysu politycznego, prowadzącego do ustanowieniu rządów prawa i sprawiedliwości. 16 lutego 2010 wznowiła z Gwineą współpracę cywilną i wojskową.
14 października 2009 biuro prokuratora Międzynarodowego Trybunału Karnego (MTK) ogłosiło rozpoczęcie „wstępnego badania” w celu ustalenia czy zbrodnie popełnione w Konakry mogą podlegać pod jurysdykcję trybunału. Zastępca prokuratora, Fatou Bensouda, powiedziała, że z informacji i zdjęć, jakimi dysponuje MTK wynika, że gwinejskie kobiety były gwałcone na stadionie lub brutalnie traktowane w inny sposób przez umundurowanych mężczyzn. Dodała, że zdarzenia te są „bulwersujące i nie do przyjęcia, a odpowiedzialni za nie muszą ponieść odpowiedzialność”.
16 października 2009 ONZ ogłosiła powołanie specjalnej komisji do zbadania naruszeń praw człowieka w czasie i po wydarzeniach 28 września 2009 w Gwinei. 18 października 2009 ONZ rozpoczęła dochodzenie w tej sprawie, a do Konakry przybył asystent sekretarza generalnego ONZ Haile Menkerios, który spotkał się z Camarą, premierem Kabiné Komarą oraz członkami opozycji. 25 listopada 2009 do Konakry na 10 dni przybyła 3-osobowa komisja badawcza, działająca pod egidą Wysokiego Komisarza NZ ds. Praw Człowieka, w celu przeprowadzenia śledztwa w sprawie masakry z 28 września.
21 grudnia 2009, na podstawie zebranych materiałów i wywiadów z ponad 600 osobami, komisja badawcza ONZ ogłosiła raport w sprawie wydarzeń w Konakry. Stwierdzał on, że żołnierze dopuścili się w stolicy masowych morderstw oraz masowych gwałtów i nadużyć seksualnych. Mówił o zidentyfikowanych 156 ofiarach tragedii (zabitych i zaginionych) oraz co najmniej 109 kobietach i dziewczętach, które stały się ofiarami gwałtów, seksualnych okaleczeń lub zostały porwane, a następnie wielokrotnie zgwałcone. Setki ludzi zostało również poddanych torturom i nadużyciom. Według raportu liczba „wszystkich ofiar przemocy była prawdopodobnie wyższa”. Komisja oznajmiła, że istnieją wystarczające podstawy dla stwierdzenia bezpośredniej odpowiedzialności za zbrodnie prezydenta Moussy Dadisa Camary. Odpowiedzialnością obarczyła także dwóch innych jego współpracowników (Aboubakara “Toumba” Diakité i Tiégboro Camarę) i zaapelowała o postawienie ich wszystkich przed międzynarodowym wymiarem sprawiedliwości. Komisja stwierdziła, że działania gwinejskich władz noszą znamiona zbrodni przeciwko ludzkości. Wezwała je do wypłacenia odpowiednich odszkodowań ofiarom przemocy oraz do zapewnienia rodzinom właściwych informacji o zaginionych. Zarekomendowała MTK zbadanie sprawy zbrodni w Konakry, podjęcie tematu na forum Rady Bezpieczeństwa ONZ oraz ustanowienie biura UNHCR w Gwinei na okres co najmniej jednego roku.
Na podstawie wywiadów i rozmów z ponad 240 osobami, ofiarami, świadkami, żołnierzami i dyplomatami, własny raport na temat tragedii 17 grudnia 2009 ogłosiła także pozarządowa organizacja broniąca praw człowieka, Human Rights Watch. Stwierdzała w nim, że działania władz stanowiły zbrodnię przeciwko ludzkości, podlegającą jurysdykcji MTK. Raport mówił, że celem masakry było uciszenie opozycji. Żołnierze strzelali do ludności aż do momentu wyczerpania się im naboi, a następnie starali się zatuszować rozmiar masakry poprzez zabieranie ciał ze szpitali i grzebanie ich w ukrytych masowych grobach. Wojsko przemaszerowało na stadion, zamknęło jego bramy i otworzyło ogień w jednym tylko celu, jakim było zabójstwo. Liczba ofiara została oszacowana w dokumencie na 150-200 zabitych. Odpowiedzialnością za masakrę raport obarczał kilku oficerów wojska (Aboubakar “Toumba” Diakité, Tiégboro Camara, Marcel Kuvugi, Claude Plivi) oraz kapitana Camarę, który zdaniem organizacji powinien stanąć przed wymiarem sprawiedliwości. Raport oskarżał oficerów o bezpośrednie zaangażowanie w zabójstwa bądź wydawanie rozkazów wobec podwładnych. Organizacji stwierdzała, że wydarzenia w Konakry nie były z pewnością akcją grupy niezdyscyplinowanych żołnierzy lecz zostały wcześniej zaplanowane, a ścisłe kierownictwo junty musiało być świadome podejmowanych działań.
Wyjaśnienia wydarzeń w stolicy, niezależnie od wysiłków międzynarodowych, podjęły się także gwinejskie władze, które 23 października 2009 powołały własną komisję w tej sprawie. Składała się ona z sędziów, prawników, ekspertów medycyny sądowej i 5 przedstawicieli międzynarodowych ze statusem konsultantów. Jej działalności towarzyszyły jednak zarzuty ze strony opozycji i społeczeństwa podważające wiarygodność i rzetelność jej prac. Wielu świadków zeznających przed komisją obawiało się represji ze strony swoich niedawnych oprawców. 2 lutego 2010 zaprezentowała ona raport ze swoich prac, który znacznie różnił od raportów opublikowanych po międzynarodowych badaniach. Dokument oczyszczał kapitana Camarę z jakiejkolwiek winy i jakiegokolwiek zaangażowania w wydarzenia. Przewodniczący komisji, Siriman Kouyate, stwierdził, że Camara „nie jest za nic odpowiedzialny”, dodając, iż „oczywistym jest, że nie poszedł on nigdy na stadion”. Raport całą odpowiedzialnością za zamach obarczał niedoszłego zabójcę i byłego współpracownika Camary, pułkownika Aboubakara “Toumba” Diakité oraz „grupę czerwonych beretów ze Straży Prezydenckiej”, którzy nie posłuchali rozkazów i samowolnie opuścili koszary. Zalecał postawienie ich nie przed międzynarodowym, lecz krajowym sądem. Odnosząc się do liczby ofiar, informował o 63 zabitych – 58 zmarłych w dzień masakry oraz 5 zmarłych w kolejnych dniach w szpitalach. Liczba ta pozostawała w rozbieżności z liczbą ofiar z raportu ONZ (156 zidentyfikowanych osób). Komisja wzywała również do uchwalenia powszechnej amnestii dla polityków opozycji uczestniczących i zaangażowanych w organizację protestu.
W ramach wszczętego w październiku 2009 „wstępnego badania”, 17 lutego 2010 z trzydniową wizytą przybyła do Gwinei zastępca prokuratora MTK, Fatou Bensouda. Celem jej wizyty była ocena wysiłków gwinejskich władz w kwestii postawienia winnych masakry przed obliczem sprawiedliwości, a także zebranie na miejscu informacji na temat wydarzeń. W tym celu spotkała się z p.o. prezydenta Sekoubą Konaté, premierem rządu przejściowego Jeanem-Marie Doré, ministrami, sędziami, lekarzami oraz przedstawicielami ofiar. Odwiedziła również koszary wojskowe Alpha Yaya Diallo. Na koniec wizyty, 19 lutego 2010, stwierdziła, że masakra zwolenników opozycji przez wojsko była zbrodnią przeciwko ludzkości. Potwierdziła w ten sposób również wcześniejszą ocenę Komisji ONZ. Opisując wydarzenia, powiedziała, że „żołnierze zaatakowali cywilów, zabijali i ranili. W biały dzień znęcali się, zbezcześcili i poddali kobiety bezprecedensowej przemocy seksualnej”. Kwalifikacja dokonanych zbrodni jako zbrodni przeciwko ludzkości oznaczała właściwość kompetencji MTK w tej sprawie. Trybunał został bowiem powołany do osądzania zbrodni przeciwko ludzkości, zbrodni wojennych lub zbrodni ludobójstwa. Zgodnie z prawem, Trybunał mógł wkroczyć ze swoją jurysdykcją tylko wówczas, gdy krajowe organa sprawiedliwości nie mogły lub nie chciały przeprowadzić własnego postępowania. Bensouda zapowiedziała, że MTK, w oparciu o zebrane materiały, będzie kontynuował wstępne dochodzenie, na podstawie którego zadecyduje o dalszych krokach. Stwierdziła, że Gwinea w dalszym ciągu może stać się dobrym przykładem, jeśli postawi sprawców zbrodni przed obliczem sprawiedliwości. W trakcie wizyty premier Doré stwierdził, że krajowy system sądownictwa musi przezwyciężyć wiele przeszkód, aby we właściwy sposób osądzić odpowiedzialnych za masakrę. Wymienił, że problemem pozostaje sposób jego organizacji, kwalifikacje urzędników oraz część ich zachowań. Jako, że MTK nie dysponuje własnymi siłami, w przypadku wydania nakazu aresztowania musi polegać na służbach państw uznających jego jursydykcję.

Protesty polityczne w Tajlandii w 2010 roku – seria antyrządowych protestów w stolicy Tajlandii trwających od 14 marca 2010 do 19 maja 2010. Organizatorem wystąpień był Zjednoczony Front Demokracji Przeciw Dyktaturze (UDD), ruch społeczny popierający byłego premiera Thaksina Shinawatrę i domagający się dymisji rządu Abhisita Vejjajivy oraz rozpisania nowych wyborów.
Zwolennicy ruchu, tzw. „czerwone koszule”, organizowali w stolicy wiece, marsze i przejazdy kawalkad pojazdów, rozlali zebraną przez siebie krew przed budynkiem rządu i opanowali handlową dzielnicę miasta. Początkowo pokojowe protesty przybrały na sile w kwietniu 2010, kiedy demonstrujący podjęli szturm na siedzibę parlamentu. Do pierwszych starć z policją doszło 10 kwietnia, gdy służby bezskutecznie próbowały wyprzeć przeciwników rządu z centrum Bangkoku. Zginęło wówczas 25 osób. Na początku kwietnia 2010 demonstranci utworzyli w głównej dzielnicy handlowej i finansowej swoje obozowisko. Z czasem kilkutysięczny obóz został przez nich otoczony barykadami oraz posiadał własne wyposażenie i zaopatrzenie. Na początku maja 2010 rząd zaproponował zakończenie protestów i organizację wcześniejszych wyborów w listopadzie 2010. Choć wstępnie obie strony zadeklarowały wolę porozumienia, ostatecznie do niego nie doszło z powodu różnicy zdań w kwestii odpowiedzialności za przemoc i śmierć demonstrantów. 13 maja wojsko rozpoczęło akcję odcinania dostępu do obozu „czerwonych koszul”, co doprowadziło do kilkudniowych walk ulicznych, w których zginęło 39 osób. 19 maja 2010 oddziały podjęły generalny szturm na obóz, który doprowadził do kapitulacji liderów UDD i usunięcia demonstrantów z centrum Bangkoku. W wyniku działań zginęło co najmniej 15 osób. W sumie od początku protestów śmierć poniosło 91 osób, a około 2000 zostało rannych. Demonstracje z 2010 były największymi niepokojami społecznymi w Tajlandii od roku 1992.
Królestwo Tajlandii, którym od 1946 rządzi król Bhumibol Adulyadej (pełniący głównie role ceremonialne) pod koniec pierwszej dekady XXI wieku przeżywało okres ciągłego kryzysu politycznego. Na czele rządu w latach 2001–2006 stał premier Thaksin Shinawatra, wcześniej biznesmen i potentat telekomunikacyjny. W czasie swoich rządów zyskał poparcie biedniejszej ludności wiejskiej z północnej i północno-wschodniej części kraju z powodu znacznej rozbudowy polityki socjalnej, obejmującej darmowy dostęp do służby zdrowia i edukacji. Krytycy premiera, wywodzący się z kręgów wielkomiejskich, klasy średniej i monarchistów, zarzucali mu populizm i niedostateczne okazywanie szacunku sędziwemu królowi. Utworzyli oni ruch społeczny skierowany przeciw jego władzy pod nazwą Ludowy Sojusz na rzecz Demokracji (Peoples' Alliance for Democracy, PAD) i wybrali „żółte koszule”, na znak solidarności z monarchią (kolor żółty był symbolem króla). W 2006 rozpoczęli w kraju protesty, domagając się ustąpienia Shinawatry, które sparaliżowały funkcjonowanie i zarządzanie krajem.
W sytuacji nasilającego się kryzysu wewnętrznego, we wrześniu 2006 władzę przejęło wojsko, które dokonało zamachu stanu. Przewrót został przeprowadzony w czasie pobytu premiera Shinawatry na sesji Zgromadzenia Ogólnego ONZ w Nowym Jorku. Nie wrócił on już do kraju, w którym wszczęte zostało przeciw niemu postępowanie korupcyjne i pozostał na obczyźnie, przebywając głównie w Katarze i Londynie. W Tajlandii na czele państwa stanęła junta wojskowa, która w grudniu 2007 przeprowadziła demokratyczne wybory parlamentarne. W ich wyniku najwięcej mandatów zdobyli dawni współpracownicy i zwolennicy Shinawatry, cieszącego się nadal niesłabnącym poparciem mniej zamożnych obywateli. Przed wyborami utworzyli nową partię polityczną, Partię Władzy Ludu (PPP). Na czele nowego rządu stanął jej lider, Samak Sundaravej.
W maju 2008 „żółte koszule” ponownie rozpoczęły serię protestów w kraju, oskarżając nową administrację o ścisłe powiązania z byłym premierem i wykonywanie jego poleceń. Nowa fala manifestacji nastąpiła w sierpniu 2008, w wyniku której premier Sundaravej, oskarżony dodatkowo przed sąd o złamanie konstytucji, podał się do dymisji. Na czele rządu stanął wicepremier Somchai Wongsawat, szwagier Shinawatry.
Mimo zmiany szefa rządu, Ludowy Sojusz na rzecz Demokracji (PAD) kontynuował antyrządowe demonstracje w Bangkoku. Protesty coraz bardziej utrudniały normalne funkcjonowanie państwa. Pod koniec listopada 2008 demonstranci zajęli dwa stołeczne lotniska, całkowicie blokując ruch pasażerski. Protesty zakończyły się w grudniu 2008, kiedy sąd nakazał natychmiastowe rozwiązanie Partii Władzy Ludu i wykluczył jej liderów na 5 lat z życia politycznego pod zarzutem fałszerstw w czasie wyborów z 2007. Władzę w kraju przejęła popierana przez „żółte koszule” największa partia opozycyjna, Partia Demokratyczna na czele z Abhisitem Vejjajivą. Po kolejnej zmianie na szczytach władzy na ulice wyszli tym razem zwolennicy byłego premiera Shinawatry. W marcu 2009 stworzyli oni ruch społeczny o nazwie Zjednoczony Front Demokracji Przeciw Dyktaturze (UDD), a ich znakiem rozpoznawczym został kolor czerwony. Pierwsze protesty rozpoczęli wiosną 2009. W kwietniu 2009 zajęli budynek konferencyjny w Pattayi, w którym miało obyć się spotkanie państw ASEAN. W rezultacie międzynarodowy szczyt został odwołany, a w kraju został wprowadzony stan wyjątkowy. W protestach na ulicach Bangkoku zginęły wówczas 2 osoby. Liderzy UDD zdecydowali się zakończyć akcję w połowie kwietnia, obawiając się kolejnych ofiar, po tym jak w rejony demonstracji zostały skierowane oddziały wojska. „Czerwone koszule” domagały się rozwiązania parlamentu i organizacji wcześniejszych wyborów. Zarzucały przejęcie władzy przez rząd Abhisita w sposób niedemokratyczny i bezprawny, wyłącznie dzięki decyzjom stronniczych sądów, a nie z nadania wyborczego.
W 2010 UDD ponowił żądania dymisji rządu i rozpisania wcześniejszych wyborów parlamentarnych. Do zaognienia dawnego konfliktu przyczynił się wyrok sądu z 26 lutego 2010 o konfiskacie części majątku (1,4 mld z 2,3 mld USD) przebywającego od 2006 na emigracji premiera Thaksina Shinawatry. Sąd orzekł, że zdobył go w sposób niezgodny z prawem. Już w październiku 2008 były premier został zaocznie skazany na dwa lata więzienia za konflikt interesów i nadużycia władzy. Zdaniem sądu, jako szef rządu prowadził w sektorze telekomunikacyjnym politykę korzystną dla własnego biznesu. Skazany zaprzeczył wszystkim zarzutom. UDD zapowiedział na 14 marca masowe demonstracje społeczne na ulicach Bangkoku. Do stolicy mieli być zwiezieni z prowincji przeciwnicy rządu domagający się jego ustąpienia. Władze na początku marca ogłosiły wprowadzenie w dniach 11–23 marca stanu wyjątkowego w Bangkoku i siedmiu sąsiednich prowincjach. Stan wyjątkowy przekazywał wiele uprawnień w ręce wojska i ograniczał prawa obywatelskie. Wojsko zyskiwało prawo wprowadzania godziny policyjnej, zakazywania zgromadzeń i organizowania punktów kontrolnych obywateli.
12 marca władze w celu utrzymania porządku zmobilizowały 40 tys. służb bezpieczeństwa i zapowiedziały zdecydowaną reakcję w przypadku użycia przez protestujących przemocy. Na ulicach prowadzących do stolicy ustawione zostały punkty kontrolne. Liderzy UDD zapewniali o pokojowym charakterze protestów i zapowiadali, że będą one trwać do czasu ustąpienia rządu. Zgodnie z zapowiedziami, UDD od początku marca 2010 organizował lokalne spotkania i manifestacje swoich zwolenników i rozpoczął przygotowania do ich transportu do Bangkoku.
Pierwsi przeciwnicy rządu Abhisita zaczęli ściągać do Bangkoku 13 marca 2010. 14 marca w centrum miasta zebrały się dziesiątki tysięcy „czerwonych koszul”. Korespondenci zagraniczni ocenili ich liczbę na ok. 100 tys., podczas gdy organizatorzy mówili o kilkuset tysięcy uczestników. Liderzy UDD zażądali dymisji rządu i rozpisania wyborów, dając premierowi 24 godziny na odpowiedź. W przeciwnym razie zapowiedzieli marsz głównymi ulicami stolicy. Wojsko obsadziło siedzibę rządu i strategiczne punkty w mieście. 15 marca demonstranci otoczyli i rozbili swój obóz pod siedzibą rządu, co zmusiło premiera do przeniesienia się do koszar wojskowych 11. Batalionu Piechoty. Przemawiając z tamtego miejsca premier Abhisit odrzucił żądania „czerwonych koszul”, które przemaszerowały pod koszary. Premier opuścił wówczas kompleks wojskowy na pokładzie helikoptera, by jak mówił dokonać inspekcji miasta z powietrza. Do demonstrujących za pośrednictwem wideo-łącza przemówił były premier Shinawatra, który oznajmił, że sprowadzili oni do kraju demokrację. Trzeciego dnia protestów UDD rozpoczęło zbieranie od swoich zwolenników krwi, by w symboliczny sposób rozlać ją przed siedzibą rządu. Ministerstwo Zdrowia i Czerwony Krzyż wyrazili zaniepokojenie warunkami sanitarnymi panującymi w miejscach poboru krwi, jednak organizatorzy odrzucali ich obawy, stwierdzając, że jej pobieranie odbywa się w specjalnych namiotach i zajmują się nim pracujący ochotniczo zawodowi lekarze i pielęgniarki. Zebraną krew rozlano u bram budynku rządowego otoczonego przed służby porządkowe. Jeden z liderów UDD Veera Musikapong stwierdził, że „krew jest uświęconą ofiarą” i „ukazuje miłość do narodu i szczerość”. 17 marca 2010 „czerwone koszule” rozlały krew przed siedzibą rządzącej Partii Demokratycznej i przez prywatnym domem premiera, po czym wycofały się do swojego obozu pod budynkiem rządu. Zapowiedziały kolejne masowe demonstracje na nadchodzący weekend. Premier Abhisit ogłosił, że jest otwarty na dialog i dopóki UDD działa w ramach prawa nic nie stoi na drodze do negocjacji.
W sobotę 20 marca 2010 ok. 65 tys. „czerwonych koszul” wzięło udział w demonstracjach na głównych ulicach Bangkoku. Ulicami przejechały kawalkady samochodów i motorów przewożących ubranych w czerwone stroje przeciwników rządu. Premier choć przyznał, że kraj jest podzielony, odmówił podania się do dymisji. Liderzy UDD zapowiedzieli kontynuację protestów. 23 marca władze przedłużyły obowiązywanie stanu wyjątkowego. Posiedzenia rządu odbywały się w kompleksie wojskowym na obrzeżach stolicy. Po tygodniowym skoszarowaniu przed budynkiem rządu, w sobotę 27 marca demonstranci ponownie masowo wyszli na ulice stolicy. Zebrali się przed ośmioma punktami obstawianymi przez służby porządkowe.
30 marca 2010 strona rządowa i przedstawiciele „czerwonych koszul” rozpoczęli negocjacje. Pięciogodzinne rozmowy liderów UDD i premiera Abhisita zakończyły się jeszcze tego samego dnia bez porozumienia. Zjednoczony Front Demokracji Przeciw Dyktaturze domagał się rozwiązania parlamentu w ciągu 15 dni, natomiast premier gotowy był na organizację wyborów w grudniu 2010, o rok wcześniej niż zakładała konstytucja. Liderzy UDD oświadczyli, że dalsze rozmowy byłyby możliwe wyłącznie w przypadku zmiany stanowiska rządu i przyspieszenia terminu wyborów.
W sobotę 3 kwietnia 2010 centrum Bangkoku po raz kolejny zostało zablokowane przez demonstrujących. „Czerwone koszule” przełamali policyjne blokady i dostali się do dzielnicy handlowej stolicy, w której usytuowane były liczne kompleksy handlowe i hotele. Służby bezpieczeństwa, zachowujące spokój i powściągliwość od początku demonstracji, również i tym razem nie interweniowały. Demonstranci rozpoczęli okupację centrum handlowego miasta, powodując zamknięcie wielu przedsiębiorstw. Sąd Najwyższy, na wniosek rządu, potwierdził przysługujące mu na mocy obowiązującego stanu wyjątkowego prawo do eksmisji protestujących z centrum stolicy oraz zakazał protestów wzdłuż 11 głównych ulic miasta. 5 kwietnia „czerwone koszule” rozpoczęły szturm siedziby komisji wyborczej i odrzuciły apele władz o wycofanie się z zajmowanej dzielnicy. 6 kwietnia kontynuowały protesty, w tym na zakazanych stołecznych arteriach. W tym dniu doszło również do pierwszych od początku protestów niewielkich starć z służbami bezpieczeństwa. Władze wydały nakaz aresztowania dla 10 głównych liderów UDD.
7 kwietnia „czerwone koszule” podjęły marsz na budynek parlamentu i na krótko przełamały opór służ bezpieczeństwa, przerywając obrady izby. Po krótkim czasie wycofały się z terenu. Znajdujący się w środku politycy, w tym premier, zostali ewakuowani przez policję, część podjęła się samodzielnej ucieczki. W odpowiedzi szef rządu ogłosił ponowne wprowadzenie stanu wyjątkowego w stolicy, w czasie którego formalnie zakazane było organizowanie zgromadzeń przekraczających 5 osób. 8 kwietnia władze wydały nakaz aresztowania 7 liderów UDD uczestniczących w ataku na parlament, zablokowali dostęp do wielu opozycyjnych stron internetowych i zamknęli opozycyjną stację telewizyjną. Premier, z powodu delikatnej sytuacji w kraju, odwołał swój udział w szczycie państw ASEAN w Hanoi. Następnego dnia protestujący zdołali odbić z rąk policji budynek telewizji People Channel i wznowić jej emisję. Służby, po bezskutecznym użyciu gazu łzawiącego i kanonierek wodnych, wycofały się ze swoich pozycji.
10 kwietnia 2010 doszło do największych od początku protestów starć demonstrantów z wojskiem i policją, kiedy służby próbowały wyprzeć ich z zajmowanych dzielnic. Do zamieszek doszło w okolicy mostu Phan Fah i na ulicy Ratchadamnoen w pobliżu budynków ONZ. Według służb medycznych, w walkach zginęło 25 osób, w tym japoński kamerzysta, 19 cywilów i 5 żołnierzy, a ponad 800 osób zostało rannych. Wojsko początkowo twierdziło, że przeciw demonstrantom użyło gumowych kul i gazu łzawiącego, a strzały z ostrej amunicji oddawało tylko w powietrze. Pozostawało to w sprzeczności z relacjami świadków, którzy twierdzili, że ostrzał nastąpił również z ostrej amunicji. Armia dopiero po kilku dniach przyznała, że do ostrzału cywilów została użyta także ostra amunicja, ale jak zaznaczyła tylko w celu ochrony życia rannych współtowarzyszy. Protestujący w czasie starć użyli kamieni, kijów, koktajli Mołotowa, a według armii również broni i granatów. Wojsko nie zdobyło zamierzonych pozycji. Przeciwnicy rządu zdobyli po wycofujących się żołnierzach arsenał broni, amunicji, tarcz, pałek, umundurowania i kilka wojskowych pojazdów. Stany Zjednoczone wezwały obie strony konfliktu do zachowania powściągliwości i rozwiązania konfliktu środkami pokojowymi. Starcia z 10 kwietnia 2010 były największymi niepokojami społecznymi w Tajlandii od 1992.
11 kwietnia 2010 dowódca wojska gen. Anupong Paojinda oznajmił, że należy niezwłocznie znaleźć polityczne rozwiązanie kryzysu, a przyczynić się do tego może powrót do negocjacji i rozwiązanie parlamentu. Podkreślił, że był niechętny użyciu siły przeciw demonstrującym. Premier Abhisit o wszczynanie niepokojów oskarżył „terrorystów” i zapewnił o dobrej współpracy rządu z wojskiem, policją i partiami koalicyjnymi. Premier poddany był jednak rosnącej presji na znalezienie wyjścia z kryzysu. Komisja wyborcza 12 kwietnia 2010 zarekomendowała rozwiązanie rządzącej Partii Demokratycznej i przesłała wniosek w tej sprawie do prokuratury. Oparła go na zarzutach „czerwonych koszul”, które oskarżyły partię premiera o nielegalne przyjęcie dotacji w wysokości 8 mln USD w czasie kampanii wyborczej w 2005. „Czerwone koszule” odrzuciły propozycję rządu zakładającą rozwiązanie parlamentu w ciągu 6 miesięcy, domagając się natychmiastowego ustąpienia Abhisita ze stanowiska.
16 kwietnia 2010 władze podjęły nieudaną próbę schwytania przywódców UDD, których wicepremier ds. bezpieczeństwa Suthep Thaugsuban określił mianem „terrorystów”. Akcja pochwycenia przebywających w hotelu SC Park liderów ruchu zakończyła się kompromitacją służb, po tym jak trojgu z nich udało się uciec. Arisman Pongruanrong, jeden z liderów, zdołał wyskoczyć przez okno i spuścić się z budynku po linie do oczekującego go u dołu tłumu zwolenników, którzy przewieźli go następnie w bezpieczne miejsce. Tego samego dnia premier odsunął od obowiązków wicepremiera Suthepa, a kontrolę nad sprawami bezpieczeństwa przekazał bezpośrednio dowódcy armii, gen. Anupongowi Paojindzie. Abhisit podkreślił, że zmiana kierownictwa zapewni „efektywniejsze i szybsze” działanie służb bezpieczeństwa.
Przeciągające się protesty „czerwonych koszul” doprowadziły do zabrania głosu przez „żółte koszule”. 18 kwietnia na specjalnym zebraniu Ludowego Sojuszu na rzecz Demokracji (PAD) jego członkowie zaapelowali do rządu o niezwłoczne przywrócenie w kraju porządku. Dali na to mu 7 dni, grożąc w przeciwnym razie podjęciem własnych działań, włącznie z masowymi demonstracjami. 19 kwietnia 2010 wojsko wzmocniło swoją obecność w biznesowej dzielnicy Salom okupowanej przez protestujących i zastrzegło sobie prawo do użycia przeciwko nim bardziej „zdecydowanych” kroków, w tym w ostateczności ostrej amunicji. 21 kwietnia 2010 w prowincji Khon Kaen, na północny wschód od Bangkoku, „czerwone koszule” zatrzymały pociąg przewożący pojazdy wojskowe, myśląc że zmierza on do stolicy. Pozwoliły mu na kontynuację podróży dopiero po upewnieniu się, że jedzie w inne miejsce.
Wieczorem 22 kwietnia 2010 w gęsto zaludnionej dzielnicy biznesowej Salom doszło do wybuchu serii bomb, w wyniku których zginęła jedna osoba, a 85 zostało rannych. Rząd stwierdził, że eksplozje są „dziełem terrorystów”. Wicepremier Suthep Thaugsuban oznajmił, że bomby wystrzelone zostały z granatników M79 z rogu ulic znajdujących się za barykadami „czerwonych koszul”. Protestujący odrzucili jednak te oskarżenie i stwierdzili, że nie mieliby interesu w zabijaniu niewinnych osób. Sekretarz generalny ONZ Ban Ki-moon oświadczył, że „nadszedł moment wymagający opanowania dwóch stron”, a Stany Zjednoczone, Wielka Brytania i Australia odradziły swoim obywatelom podróży do Tajlandii.
23 kwietnia 2010 jeden z liderów „czerwonych koszul” Veera Musikapong wystąpił z propozycją zakończenia protestów. Zażądał w zamian od władz rozwiązania parlamentu w ciągu 30 dni i organizacji wyborów w ciągu 30 kolejnych, zakończenia zastraszania zwolenników opozycji oraz wszczęcia niezależnego dochodzenia w sprawie ostatnich wydarzeń. Nazajutrz premier Abhisit odrzucił warunki demonstrantów z powodu „stosowania przez nich przemocy i zastraszania”. Stwierdził, że „rozwiązanie parlamentu musi służyć całemu narodowi, a nie tylko „czerwonym koszulom”, i musi zostać przeprowadzone we właściwym czasie”. 25 kwietnia podczas konferencji z szefem armii zagroził zajęciem przez wojsko obozowiska demonstrantów w handlowej dzielnicy Bangkoku.
26 kwietnia głos w konflikcie ponownie zabrał Ludowy Sojusz na rzecz Demokracji. Lider „żółtych koszul” zaapelował do władz o wprowadzenie w stolicy stanu wojennego. „Czerwone koszule” kontynuowały okupację dzielnicy handlowej, a na prowincji ich zwolennicy rozpoczęli akcje wznoszenia blokad i zatrzymywania kierujących się w kierunku Bangkoku służb mundurowych, co doprowadziło do kilku starć. W Bangkoku 25 kwietnia doszło do eksplozji granatu w pobliżu strażnicy wojskowej, w wyniku którego rannych zostało 8 osób. 26 kwietnia głos po raz pierwszy zabrał król Bhumibol Adulyadej, który przemawiając do grupy sędziów wezwał ich do „wykonywania swojej pracy w sposób uczciwy i odpowiedni”. Tego samego dnia do Sądu Najwyższego wpłynął wniosek o rozwiązanie rządzącej Partii Demokratycznej. Jednak ostatecznie 29 listopada 2010 sąd z powodów proceduralnych odrzucił wniosek komisji wyborczej w sprawie nielegalnego przyjęcia dotacji przez partię, a 9 grudnia 2010 wniosek o niewłaściwie wykorzystanie funduszy, również z powodów błędów formalnych.
28 kwietnia 2010 na północnych obrzeżach stolicy, w starciach demonstrantów z wojskiem, zginął jeden z żołnierzy, a co najmniej 16 osób zostało rannych. Żołnierz zginął najprawdopodobniej przypadkowo w czasie w oddawania strzałów przez wojsko w kierunku kawalkady pojazdów „czerwonych koszul”. Służby usiłowały zatrzymać rajd samochodów i motorów około tysiąca demonstrantów, który wyruszył w kierunku północnym z głównego obozowiska w centrum Bangkoku. 29 kwietnia 2010 kilkaset „żółtych koszul” przemaszerowało pod koszary 11. Batalionu Piechoty, w których urzędował rząd i wezwały władze do jak najszybszego zaprowadzenia porządku w kraju i usunięcia „czerwonych koszul”, którzy „bezkarnie stworzyli własne państwo w państwie”. „Czerwone koszule” wystosowały natomiast list otwarty do przedstawiciela Unii Europejskiej w ich kraju, prosząc o przysłanie do Tajlandii obserwatorów w celu zapobieżenia przemocy ze strony wojska. David Lipman, ambasador UE, wyraził  w odpowiedzi głębokie zaniepokojenie sytuacją w Tajlandii oraz wezwał do poszanowania rządów prawa, konstruktywnego dialogu i wynegocjowania rozwiązania kryzysu w sposób pokojowy i demokratyczny. Minister spraw zagranicznych Tajlandii Kasit Piromya oświadczył, że w obecnym czasie nie istnieje potrzeba międzynarodowej interwencji, a rząd kontroluje sytuację, która jest wewnętrzną sprawą jego państwa.
30 kwietnia 2010 grupa ok. 200 „czerwonych koszul” dokonała szturmu na szpital Chulalongkorn, powodując ewakuację wszystkich znajdującym się w nim pacjentów, z wyjątkiem oddziału intensywnej terapii. Atakujący zamierzali zatrzymać żołnierzy, których oskarżali o przygotowywanie ataku na ich obozowisko w dzielnicy handlowej. Obóz „czerwonych koszul” otoczony był przez barykady wzniesione ze stosów opon, bambusowych pali i zasieków z drutu kolczastego. Jeden z liderów UDD przeprosił za atak i zapewnił, że celem demonstrantów nie jest utrudnianie działania placówki zdrowia. Premier Abhisit stanowczo potępił atak, a korespondenci prasowi postawili pytania o zdolność do kontroli tłumów swoich zwolenników przez liderów UDD.
3 maja 2010 premier Abhisit w telewizyjnym wystąpieniu przedstawił plan „pojednania”. Zaproponował organizację wyborów parlamentarnych 14 listopada 2010 oraz wymienił pięć pozostałych warunków planu: poszanowanie dla monarchii, podjęcie reform eliminujących nierówność społeczną, ustanowienie niezależnego ciała zapewniającego bezstronność mediów, podjęcie dochodzenia w sprawie ostatniej przemocy politycznej oraz debata na temat potrzeby reformy konstytucyjnej. 4 maja, w odpowiedzi na plan rządu, liderzy UDD poparli przystąpienie do procesu pojednania i wysunęli własne warunki. Stwierdzili, że wyznaczenie daty wyborów jest kompetencją komisji wyborczej, a nie rządu, od którego zażądali natomiast ogłoszenia dokładnej daty rozwiązania parlamentu. Zaapelowali także o „szczerość”. W ciągu kilku kolejnych dni perspektywa szybkiego zakończenia protestów wydawała się być niemożliwa do spełnienia. Obie strony oskarżały się o brak szczerości i wysuwały nowe warunki. Premier oznajmił, że parlament mógłby zostać rozwiązany w drugiej połowie września 2010 (zgodnie z prawem, które wymusza rozwiązanie izby w ciągu 45–60 dni przed wyborami). Podkreślił jednak, że do rozwiązania nie dojdzie, jeśli „czerwone koszule” nie zakończą protestów. Liderzy „czerwonych koszul” przed podjęciem decyzji o końcu akcji protestacyjnej zażądali z kolei wskazania wiążącej daty rozwiązania parlamentu, zniesienia stanu wyjątkowego i wycofania wojska z ulic stolicy.
Ludowy Sojusz na rzecz Demokracji w opublikowanym oświadczeniu potępił premiera Abhisita za podjęcie dialogu z „czerwonymi koszulami”, które nazwał „terrorystami nowego tajskiego państwa”. Wezwał rząd do pełnego wdrożenia prawa przeciwko nim, a plan pojednania nazwał „mechanizmem przetrwania i egoistycznym działaniem” władz. Zażądał od Abhisita rezygnacji w przypadku niezdolności przywrócenia zasad państwa prawa.
W nocy z 7 na 8 maja 2010 w Bangkoku doszło do zabójstwa dwóch policjantów stacjonujących w dzielnicy finansowej w pobliżu obozowiska protestujących. Jeden z nich został zastrzelony z przejeżdżającego motocyklu tuż przed północą, drugi zginął w wyniku eksplozji granatu dwie godziny później. W wyniku wybuchu rannych zostało także 13 osób. Liderzy UDD odcięli się od ataków i potępili ich sprawców. Władze oświadczyły, że celem ataków było zakłócenie procesu pojednania zapoczątkowanego przez rząd.
Po nowym wybuchu przemocy premier zażądał od „czerwonych koszul” ostatecznej odpowiedzi na przedstawiony plan do 10 maja 2010. Tego dnia Zjednoczony Front Demokracji Przeciw Dyktaturze (UDD) przystał na rozwiązanie parlamentu w połowie września i organizację wyborów 14 listopada 2010. Jako dodatkowy warunek zakończenia protestów wysunął pociągnięcie do odpowiedzialności i postawienie zarzutów za śmierć 25 osób w dniu 10 kwietnia wobec wicepremiera Suthepa Thaugsubana, odpowiedzialnego za działanie służb bezpieczeństwa. Zażądał także gwarancji niestosowania podwójnych standardów wobec osób zaangażowanych w protesty, jako że wielu spośród jego liderów objętych było nakazem aresztowania. 11 maja 2010 wicepremier Suthep stawił się w podlegającym Ministerstwu Sprawiedliwości Departamencie Dochodzeń Specjalnych w celu wysłuchania skierowanych przeciw niemu skarg. Liderzy UDD uznali to za niewystarczające i zażądali formalnego postawienia mu zarzutów kryminalnych.
11 maja 2010 premier Abhisit wygłosił w parlamencie przemówienie sygnalizujące zmianę taktyki wobec protestujących i podjęcie bardziej zdecydowanych działań. 12 maja rząd ogłosił wycofanie się z planów organizacji wyborów i zażądał natychmiastowego zakończenia okupowania centrum Bangkoku. Premier stwierdził, że planowane środki „dotkną ludność, nie tylko protestujących, ale również osoby pracujące i mieszkające” w rejonie obozowiska. Jak mówił, zrezygnował z wcześniejszych wyborów, gdyż protestujący odmówili rozejścia się. Władze dały im czas na opuszczenie dzielnicy do północy, a w przeciwnym wypadku zagroziły odcięciem zasilania, wody i telekomunikacji, wstrzymaniem komunikacji miejskiej i zablokowaniem dostaw żywności dla demonstrujących. Liderzy UDD odrzucili żądania rządu i wojska, stwierdzając, że takie działania mogą doprowadzić do kolejnych ofiar. Obawy z powodu planów władz wyrazili zagraniczni dyplomaci ponieważ w dzielnicy znajdowało się wiele ambasad, placówek dyplomatycznych i hoteli goszczących obcokrajowców. Władze szacowały liczbę „czerwonych koszul” znajdujących się w obozowisku na kilka tysięcy osób, w tym kobiety i dzieci. Ich obóz, otoczony przez barykady z drutów, bambusowych pali i opon, posiadał własne generatory prądu, zapasy paliwa oraz własne wyposażenie, jak zapasy wody do picia i mycia czy przenośnie toalety. Rozciągał się na przestrzeni około 3 km².
13 maja 2010 wojsko dało demonstrantom czas do godziny 18:00 na opuszczenie obozu, ogłaszając, iż po tym terminie przystąpi do działań, odcinając dostęp do rejonu protestów. Po 18:00 w stronę dzielnicy handlowej skierowane zostały ciężkie pojazdy wojskowe, a na drogach prowadzących do obozu rozstawiono uzbrojone jednostki armii. Liderzy UDD zapowiedzieli, że w kierunku żołnierzy wysłane zostaną grupy demonstrantów w celu uniemożliwienia im podjęcia ofensywy.
Wieczorem 13 maja, w trakcie wywiadu z zagranicznymi dziennikarzami, postrzelony został w głowę generał Khattiya Sawasdipol, renegat i radykalny zwolennik „czerwonych koszul”, określający siebie jako ich główny strateg i instruktor wojskowy. Tzw. Czerwony Dowódca (Seh Daeng), jak go nazywano, był gorącym zwolennikiem obalonego premiera Thaksina Shinawatry i w styczniu 2010 został zawieszony w obowiązkach w armii. Generał w ciężkim stanie został przewieziony do szpitala, gdzie zmarł cztery dni później. „Czerwone koszule” oskarżyły o jego zabójstwo wojskowych snajperów. Rząd odrzucił te oskarżenie, twierdząc że wojsko może używać ostrej amunicji wyłącznie w celu samoobrony. Władze winiły generała za organizowanie ataków bombowych, w wyniku których rannych zostało ponad 100 osób. Postrzelenie popularnego „Czerwonego Dowódcy” rozpoczęło uliczne zamieszki i walki na ulicach stolicy. W rejonie obozowiska słychać było salwy strzałów i odgłosy wybuchów. W wieczornym ataku na oddział wojska zginął od ostrzału z ostrej amunicji jeden z demonstrantów. Władze rozszerzyły obowiązujący w stolicy stan wyjątkowy na 15 innych prowincji kraju. Stany Zjednoczone, a następnego dnia również Wielka Brytania zamknęły swoje ambasady.
14 maja władze odcięły dostęp do prądu i wody, wstrzymały komunikację miejską i ograniczyły możliwość korzystania z sieci telefonicznych w okupowanej dzielnicy. W rejonie starć zamkniętych zostało wiele placówek dyplomatycznych i hoteli. W trakcie całodniowych walk zginęło 15 demonstrantów, a ponad 100 osób zostało rannych, w tym troje dziennikarzy. Protestujący kontynuowali wznoszenie fortyfikacji i ulicznych barykad, wykorzystując w tym celu m.in. płonące pojazdy i opony, rzucali w kierunku wojsk kamienie, koktajle Mołotowa i petardy. Kilka tysięcy rozlokowanych na ulicach miasta żołnierzy używało przeciwko demonstrantom gazu łzawiącego, ostrzeliwało ich z gumowych kul i z ostrej amunicji.
15 maja 2010 w walkach z żołnierzami otaczających obóz „czerwonych koszul” zginęło kolejnych 8 demonstrantów, zwiększając całkowitą liczbę ofiar trzech dni zamieszek do 24 osób. Władze ostrzegły mieszkańców miasta przed wkraczaniem w rejon obozowiska, który nazwały „strefą bezpośredniej wymiany ognia”. Premier Abhisit w pierwszym komentarzu prasowym stwierdził, że interwencja wojska była konieczna i była jedynym sposobem na zakończenie protestów, gdyż ich uczestnicy odrzucili dialog. Powiedział, że niedopuszczalnym jest tworzenie zbrojnych grup w celu obalenia rządu, dodając że wojsko nie zostanie wycofane z ulic stolicy. Rzecznik wojska oświadczył, że liczba osób przebywających w obozie zmalała w ciągu ostatnich dni o połowę i oscyluje w granicach 5 tys. Ogłosił również, że żołnierze mają prawo użycia broni palnej w wypadku, gdy demonstrujący zbliżą się do nich na odległość 36 metrów. 27 uczestników walk skazanych zostało na kary 6 miesięcy pozbawienia wolności. W odpowiedzi na eskalację konfliktu, sekretarz generalny ONZ Ban Ki-moon zaapelował do władz i opozycji o uniknięcie dalszej przemocy i „pilny powrót do dialogu w celu rozwiązania problemów w sposób pokojowy”. Stany Zjednoczone wezwały strony do zachowania umiaru i „znalezienia sposobu na przezwyciężenie różnic w sposób pokojowy”.
16 maja 2010 skala starć „czerwonych koszul” z służbami bezpieczeństwa zmalała. Liczba ofiar czterodniowych walk ulicznych wzrosła jednak do 31 zabitych i ok. 230 rannych. Liderzy UDD zaproponowali rozpoczęcie negocjacji pod auspicjami ONZ pod warunkiem wycofania wojska z rejonu ich obozu. Rząd odrzucił sugestie opozycji, oznajmiając że Tajlandia może samodzielnie rozwiązać swoje problemy. Zwrócił się jednak z apelem do Czerwonego Krzyża o pomoc w ewakuacji z obozu „czerwonych koszul” kobiet, dzieci i osób starszych. Z powodu napięcia w kraju premier ogłosił 17 i 18 maja 2010 dniami wolnymi od pracy i przesunął w Bangkoku termin rozpoczynającego się roku szkolnego. Rozszerzył także obowiązywanie stanu wyjątkowego do 20 prowincji w celu uniemożliwienia zwolennikom opozycji dotarcia do stolicy. Władze podkreśliły, że ich operacja skierowana jest przeciwko „terrorystom”, którzy przeniknęli do szeregów demonstrantów. Premier zagroził także wprowadzeniem godziny policyjnej w Bangkoku, do czego jednak ostatecznie nie doszło. Starcia w mieście przyczyniały się do coraz większych utrudnień w życiu codziennym. Część mieszkańców, w obawie przed przedłużającymi się zamieszkami, rozpoczęła gromadzenie zapasów żywności i wody. W komentarzach prasowych zaczęły pojawiać się opinie o zbliżaniu się kraju na krawędź wojny domowej i możliwości przeniesienia konfliktów poza stolicę. 16 maja 2010 zwolennicy opozycji w prowincji Ubon Ratchathani podpalili opony na kilku lokalnych drogach i próbowali zająć miejscowe koszary wojskowe.
17 maja 2010 w szpitalu zmarł generał Khattiya Sawasdipol, postrzelony w czasie wywiadu cztery dni wcześniej. „Czerwone koszule” uczciły jego pamięć minutą ciszy. Liczba ofiar starć zapoczątkowanych 13 maja wzrosła do 37 zabitych i ponad 270 rannych. W telewizyjnym orędziu rząd wezwał protestujących, a w szczególności kobiety, dzieci i starszych do opuszczenia obozu do godziny 15:00. Zagwarantował im bezpieczeństwo i bezpłatny transport do domów na prowincję. Apel powtarzany był przez megafony zamontowane na ulicach, a krążące po niebie helikoptery zrzuciły na dzielnice stosowne ulotki. Premier ogłosił, że wszystkim, którzy pozostaną grozić będzie kara 2 lat pozbawienia wolności. Stan wyjątkowy rozszerzony został na 2 kolejne prowincje kraju (w sumie 22 prowincje znajdujące się głównie na północy kraju). W miastach na północy Tajlandii zaczęło dochodzić do pierwszych protestów, m.in. w mieście Chiang Mai podpalony został wojskowy autokar. „Czerwone koszule” odrzuciły wezwanie władz do opuszczenia obozu w wyznaczonym czasie. Grupa ponad 300 osób, w obawie przed akcją wojska, szukała schronienia w pobliskiej świątyni. Wysoki Komisarz Narodów Zjednoczonych do spraw Praw Człowieka Navanethem Pillay zaapelowała do przywódców Tajlandii i liderów opozycji o „odsunięcie na bok dumy i politykę dla dobra narodu”. Protestujących wezwała do „cofnięcia się od krawędzi”, a służby bezpieczeństwa do okazania maksimum powściągliwości.
18 maja 2010 w Bangkoku dochodziło do sporadycznych wybuchów przemocy. Liczba ofiar kilkudniowych walk (od 13 maja) wzrosła do 39 zabitych i około 300 rannych. Rząd oskarżył demonstrantów o wykorzystywanie dzieci jako tarcz do obrony, a ci z kolei zarzucili władzom strzelanie do nich z broni palnej bez skrupułów. Z ofertą pośrednictwa w negocjacjach wystąpił przewodniczący Senatu Prasobsuk Boondej. Spotkał się on z liderami UDD, którzy przystali na rozmowy oraz przedstawicielami rządu, którzy jako warunek rozpoczęcia jakichkolwiek negocjacji postawili zakończenie protestów i okupacji centrum miasta. Ok. 3 tys. „czerwonych koszul” pozostawało zabarykadowanych obozie, a rząd przedłużył obowiązywanie dni wolnych od pracy do 21 maja.
Rankiem 19 maja 2010 wojsko podjęło generalny szturm na obóz „czerwonych koszul”. Wcześniej ostrzegło ich przed rozpoczęciem akcji. Żołnierze, uzbrojeni w karabiny maszynowe M16 i opancerzone pojazdy wojskowe, przełamali uliczne barykady i wkroczyli na teren obozu. Demonstranci, by spowolnić ich ruch polewali je benzyną i podpalali. Czterej główni liderzy UDD ogłosili swoim zwolennikom decyzję o zakończeniu protestów i oddali się w ręce armii. W świetle kamer zostali następnie przewiezieni na posterunek policji. Decyzję o kapitulacji argumentowali wolą zapobieżenia kolejnym ofiarom. W czasie szturmu większość z protestujących w pośpiechu wycofywało się przez wojskiem, pozostawiając za sobą porozrzucane przedmioty codziennego użytku. Około 700 osób schroniło się w buddyjskiej świątyni. W wyniku kilkugodzinnej akcji demonstranci zostali całkowicie wyparci z terenu obozowiska. Część z nich nie porzuciła walki i stawiała opór w różnych miejscach stolicy. Przez cały dzień dochodziło do aktów grabieży sklepów i własności prywatnej oraz podpaleń. „Czerwone koszule” podpaliły co najmniej 27 stołecznych budynków, w tym siedzibę tajskiej giełdy, 16 oddziałów banków, budynek telewizji Channel 3 i największy w kraju kompleks handlowy „Central World Plaza”. Giełda już w godzinach porannych zamknięta została na dwa kolejne dni. W czasie szturmu i w późniejszych potyczkach zginął włoski dziennikarz, a troje innych zagranicznych reporterów zostało rannych.
Do nowych antyrządowych wystąpień 19 maja doszło także w północnych regionach Tajlandii. W mieście Udon Thani zwolennicy opozycji podpalili, a w Khon Kaen zniszczyli miejski ratusz. Do aktów przemocy doszło także w mieście Chiang Mai. Rząd po raz pierwszy od 15 lat wprowadził w Bangkoku, a następnie w 21 innych prowincjach godzinę policyjną od 20:00 wieczorem do 6:00 rano. Nakazał stacjom telewizyjnym transmisję tylko wcześniej ustalonych programów. Ogłosił rozpoczęcie nocnej akcji skierowanej przeciw grabieżcom i podpalaczom, a także zezwolił wojsku na oddawanie strzałów w ich kierunku. Premier Abhisit powiedział, że był „pewny i zdecydowany zakończyć problemy i przywrócić krajowi pokój i porządek”. Były premier Thaksin Shinawatra ostrzegł, że działania wojska mogą wywołać masowe niezadowolenie i doprowadzić do wojny partyzanckiej.
Rankiem 20 maja 2010 w stolicy doszło do ponad 30 nowych podpaleń. Władze przedłużyły obowiązywanie godziny policyjnej na kolejne dni. Rozpoczęły akcję usuwania obozowiska, ulicznych barykad i oczyszczania miasta. W czasie oczyszczania rejonu walk służby bezpieczeństwa odnalazły składy bomb i granatów. Dostały się także do środka buddyjskiej świątyni Wat Pathum Wanaram, w której schronienie znalazło około tysiąca „czerwonych koszul”, barykadując wejście i stawiając opór wojsku. W środku budynku znaleziono 6 ciał. Dla zwolenników opozycji pochodzących z prowincji zorganizowany został bezpłatny transport do domu. W mieście kursowanie wznowiła komunikacja miejska, natomiast giełda i szkoły pozostały zamknięte do 24 maja. 21 maja 2010 władze poinformowały, że w wyniku akcji wojska 19 maja zginęło co najmniej 15 osób, a ponad 100 zostało rannych. W sumie od początku protestów zginęło 91 osób, a około 2000 zostało rannych.
21 maja 2010 premier Abhisit w wygłoszonym orędziu poinformował o przywróceniu porządku w Bangkoku i w całym kraju. Oznajmił, że jego celem będzie przezwyciężenie podziałów w społeczeństwie. Zapowiedział rozpoczęcie procesu pojednania narodowego, opartego na 5-punktowym planie przedstawionym na początku maja, zakładającym reformy polityczne, społeczne i wszczęcie niezależnego dochodzenia w sprawie wszystkich wydarzeń, do jakich doszło w czasie protestów. Odrzucił jednak możliwość organizacji wcześniejszych wyborów w listopadzie, oświadczając, że niezbędnym warunkiem dla przeprowadzenia głosowania jest uspokojenie sytuacji i eliminacja napięć w kraju. W kolejnych dniach służby sprzątające oczyszczały miasto ze zniszczeń i pozostałości po protestach. Władze za naruszenie stanu wyjątkowego aresztowały co najmniej 417 osób, w tym większość liderów „czerwonych koszul”. Pod zarzutem podżegania do niepokojów zamknęły również opozycyjne witryny internetowe i rozgłośnie radiowe.
25 maja 2010 tajski sąd wydał nakaz aresztowania wobec byłego premiera Thaksina Shinawatry pod zarzutem „planowania i odgrywania znaczącej roli w instruowaniu i manipulowaniu” wydarzeniami w kraju. Thaksin odrzucił oskarżenia, uznając je za motywowane politycznie. 29 maja 2010 rząd zniósł w kraju godzinę policyjną, utrzymując przy tym obowiązywanie stanu wyjątkowego. Premier powtórzył, że przeprowadzenie wyborów parlamentarnych w 2010 będzie „o wiele trudniejsze”. Powiedział, że najpierw należy przywrócić w pełni pokój i wdrożyć plan pojednania, nie wykluczył jednak możliwości zorganizowania wcześniejszych wyborów przed jesienią 2012.
Na wniosek opozycyjnych deputowanych 1 czerwca 2010 w tajskim parlamencie rozpoczęła się debata na temat działań rządu w czasie protestów. Opozycja oskarżyła rządzących odpowiedzialnością za śmierć dziesiątek osób i potępiła wysłanie wojska przeciw cywilom. Działania wojska i używanie ostrej amunicji uznała za nieproporcjonalną i nadmierną odpowiedź. Rząd podkreślał, że użycie wojska było ostatecznością, po tym jak we wcześniejszych tygodniach nie powiodły się próby pokojowego rozwiązania kryzysu. Premier oskarżył również „terrorystów”, znajdujących się w szeregach protestujących, o atakowanie służb porządkowych, co bezpośrednio doprowadziło do starć. 2 czerwca 2010 parlament, głosami 246 do 186, odrzucił wotum nieufności wobec rządu Abhisita zgłoszone przed deputowanych opozycyjnej partii Puea Thai Party.
31 maja 2010 Wysoki Komisarz Narodów Zjednoczonych do spraw Praw Człowieka Navanethem Pillay zaapelowała do władz o zapewnienie niezależnego dochodzenia w sprawie ostatnich wydarzeń i postawienie winnych naruszeń praw człowieka przed wymiarem sprawiedliwości. Rząd już wcześniej ogłosił zamiar rozpoczęcia stosownego dochodzenia, lecz odrzucił plan międzynarodowego wsparcia. 10 czerwca 2010 rząd w ramach procesu pojednania powołał trzy niezależne komitety, zajmujące się odpowiednio badaniem okoliczności śmierci ofiar, reformą konstytucyjną oraz reformą mediów.
16 sierpnia 2010 przed Sądem Kryminalnym w Bangkoku rozpoczął się proces 17 głównych liderów „czerwonych koszul”. Zostali oskarżeni o terroryzm, zagrożony karą śmierci, a także o wszczynanie przemocy oraz grożenie urzędnikom państwowym. Żaden z oskarżonych nie przyznał się do winy. 22 lutego 2011 siedmiu z nich zostało zwolnionych z więzienia za kaucją, a 14 marca 2011 czterech kolejnych.
19 września 2010, dokładnie cztery miesiące po stłumieniu protestów przez wojsko, przeciwnicy rządu zorganizowali w Bangkoku pokojowy protest dla uczczenia pamięci 91 ofiar. Protest odbył się również w czwartą rocznicę zamachu stanu i obalenia premiera Shinawatry. Zgodę na jego organizację wydały władze, pomimo obowiązywania stanu wyjątkowego, pod warunkiem zakazu używania przemocy i wstrzymywania ruchu ulicznego. Uczestniczyło w nim ok. 4 tys. osób zebranych w miejscu, gdzie mieściło się dawne obozowisko „czerwonych koszul”. Zgromadzeni sprzeciwiali się polityce rządu, domagali się uwolnienia zatrzymanych liderów UDD, zapalali świece w intencji zabitych oraz wypuścili w powietrze tysiące czerwonych balonów. Antyrządowy protest odbył się tego dnia również w Chiang Mai, rodzinnym mieście premiera Shinawatry na północy kraju.
9 maja 2011 premier Abhisit wyznaczył datę wyborów parlamentarnych na 3 lipca 2011, cztery miesiące przed ustawowym końcem kadencji Izby Reprezentantów. Tego samego dnia decyzję zaakceptował król. Izba Reprezentantów została rozwiązana 10 maja 2011.
19 maja 2011, w rocznicę stłumienia protestów przez wojsko, w Bangkoku doszło do 15-tysięcznej manifestacji poświęconej pamięci ofiar wydarzeń. Władze przez cały okres obowiązywania stanu wyjątkowego, od marca do grudnia 2010, aresztowały w sumie ok. 800 osób, z czego rok po stłumieniu protestów w areszcie lub więzieniu przebywało nadal ponad 140 osób. 22 osoby zostały natomiast skazane prawomocnym wyrokiem sądu. Przez rok od zakończenia wydarzeń komisja badająca okoliczności śmierci uczestników protestów nie opublikowała raportu ze swoich prac.
Na początku lipca 2010, na kilka dni przed datą wygaśnięcia stanu wyjątkowego, Międzynarodowa Grupa Kryzysowa (International Crisis Group, ICG) – międzynarodowy think tank – zaapelowała do tajskich władz o jego zniesienie oraz wycofanie oskarżeń o terroryzm wobec zatrzymanych liderów „czerwonych koszul”. W przeciwnym razie ostrzegła przed możliwością podejmowania przez sfrustrowanych zwolenników opozycji nielegalnych działań zbrojnych. Raport ICG wzywał także do zniesienia zakazu funkcjonowania opozycyjnych mediów, które zamknięte zostały w czasie trwania protestów. 6 lipca 2010 premier ogłosił przedłużenie stanu wyjątkowego na kolejne 3 miesiące w 19 prowincjach kraju, w tym w Bangkoku. Stan wyjątkowy został natomiast zniesiony w pięciu innych prowincjach, a rząd zapowiedział stopniowe jego znoszenie w przyszłości. Władze argumentowały to istniejącym wciąż zagrożeniem bezpieczeństwa, podkreślając, że ciągle rekwirowane były składowiska broni, zdobyte przez protestujących w czasie walk z siłami bezpieczeństwa. Również Centrum Rozwiązywania Sytuacji Nadzwyczajnych (Centre for the Resolution of Emergency Situations, Cres), powołane w czasie protestów i złożone z przedstawicieli wojska, policji i rządu, zarekomendowało przedłużenie stanu wyjątkowego. Przepisy stanu wyjątkowego zakazywały organizowania zgromadzeń powyżej 5 osób, dopuszczały zatrzymywanie podejrzanych na 30 dni bez nakazu sądowego oraz zakazywały publikacji i transmisji informacji stanowiących zagrożenie dla bezpieczeństwa państwa lub mogących wywołać panikę.
20 lipca 2010 władze zniosły stan wyjątkowy w 3 prowincjach na północy kraju. Krytycy rządu zarzucili, że za jego pomocą stara się wyeliminować i ograniczyć wpływy opozycji. Z kolei rządzący argumentowali, że ich celem jest zapewnienie pokoju i bezpieczeństwa. 29 lipca 2010 premier ogłosił zniesienie stanu wyjątkowego w kolejnych 6 prowincjach, utrzymując go w 10 pozostałych oraz w stolicy. 16 sierpnia 2010 rząd zniósł stan wyjątkowy w trzech następnych prowincjach na północy i północnym wschodzie kraju. 1 października 2010 stan wyjątkowy zniesiony został w trzech kolejnych prowincjach, natomiast w stolicy i czterech sąsiednich prowincjach został przedłużony o dalsze 3 miesiące. Przedłużeniu stanu wyjątkowego ponownie sprzeciwiły się organizacje broniące praw człowieka oraz środowiska biznesowe, w tym przedstawiciele sektora turystycznego.
Jednym z zagrożeń, na które zwracali uwagę komentarzy polityczni była groźba ponownego wybuchu przemocy. Centrum Rozwiązywania Sytuacji Nadzwyczajnych zanotowało w okresie od zakończenia protestów w połowie maja do końca września 36 przypadków podłożenia bomb bądź odkrycia materiałów wybuchowych. Do eksplozji doszło m.in. w pobliżu biura prokuratura generalnego oraz na stołecznym torze wyścigowym. Chociaż nikt wziął odpowiedzialności za te zdarzenia, zdaniem policji część z nich mogła być motywowana politycznie, a część mogła stanowić osobiste i biznesowe porachunki. 5 października 2010 co najmniej trzy osoby zginęły w wyniku eksplozji materiałów wybuchowych w kompleksie mieszkalnym na przedmieściach Bangkoku.
21 grudnia 2011 władze zniosły stan wyjątkowy w ostatnich 4 prowincjach i stolicy kraju, co argumentowały poprawą klimatu społeczno-politycznego oraz niekonfrontacyjną postawą „czerwonych koszul”. Choć w Bangkoku nadal organizowane były kilkutysięczne manifestacje ich zwolenników, przybierały one wyłącznie charakter pokojowy. Po zniesieniu stanu wyjątkowego na terytorium Tajlandii obowiązywał Internal Security Act (Akt Bezpieczeństwa Wewnętrznego, ISA), który umożliwiał wprowadzanie godziny policyjnej i zakazu publicznych zgromadzeń w uzasadnionych przypadkach, jednak jego przepisy nie zawierały automatycznego zakazu zgromadzeń, ani nie umożliwiały zatrzymywania obywateli bez nakazu sądowego. Internal Security Act został zniesiony ostatecznie 24 maja 2011, przed zbliżającymi się wyborami parlamentarnymi.
Protesty w Tajlandii miały negatywny wpływ na stan krajowej gospodarki. W maju 2010 minister finansów Tajlandii stwierdził, że niepokoje spowodowały obniżenie wzrostu gospodarczego o ok. 0,3–0,5%, który wówczas szacował na 4,5–5% w 2010. Ministerstwo Finansów zniszczenia i szkody powstałe w wyniku protestów oszacowało na 50 miliardów bahtów, czyli 1,5 mld USD. Szczególne straty poniósł przemysł turystyczny. Wskutek półtoramiesięcznej okupacji finansowo-handlowego centrum Bangkoku nieczynnych było wiele hoteli, sklepów, banków i instytucji. Rzecznik tajskiego stowarzyszenia hotelarzy i właścicieli sklepów poinformował, że liczba zajętych pokojów w hotelach w tym czasie spadła z poziomu 40% do 10–15% w porównaniu z analogicznym okresem w roku poprzednim. Choć protesty wywołały obawy o przyszły stan tajskiej gospodarki, ich wpływ na nią nie był jednak aż tak duży jak początkowo zakładano. 20 lipca 2010 prezes Tajskiego Banku Centralnego Tarisa Watanagase stwierdziła, że zarówno sektor turystyczny, konsumpcja, jak i poziom inwestycji powróciły do stanu sprzed protestów i nie istnieje już duże zagrożenie dla krajowej gospodarki. Na początku sierpnia 2010 ekonomiści szacowali już wzrost gospodarki na 8% PKB w 2010, a tajska giełda odnotowywała największe wzrosty w regionie. Ostatecznie wzrost gospodarczy Tajlandii w 2010 ukształtował się na poziomie 7,8%, będąc jednym z najwyższych w regionie, a eksport wzrósł o 28,1%.

Proxima Centauri (łac. proxima – najbliższa) – gwiazda typu czerwony karzeł, znajdująca się około 4,24 lat świetlnych (40 bilionów km) od Ziemi, w gwiazdozbiorze Centaura. Została odkryta w 1915 przez Roberta Innesa. Jest najbliższą Słońca gwiazdą, jednak jej blask jest zbyt słaby, aby można ją było dostrzec gołym okiem. Znajduje się w odległości ok. 0,205 roku świetlnego (13 000 au) od układu podwójnego Alfa Centauri i najprawdopodobniej stanowi razem z nim układ potrójny, a okres orbitalny wynosi 550 000 lat.
Dzięki niewielkiej odległości tej gwiazdy od Ziemi udało się bezpośrednio zmierzyć jej rozmiar kątowy i na tej podstawie określić jej średnicę na około 1/7 średnicy Słońca. Ponieważ jej masa wynosi około 1/8 masy Słońca, jej średnia gęstość jest około 40 razy większa niż gęstość Słońca. Proxima Centauri jest gwiazdą rozbłyskową i choć jej średnia jasność jest bardzo niewielka, może się gwałtownie zwiększać w wyniku aktywności magnetycznej. Pole magnetyczne tej gwiazdy powstaje w wyniku konwekcji w obrębie gwiazdy, a wywoływane przez nie rozbłyski w zakresie promieniowania rentgenowskiego dorównują jasnością tym wytwarzanym przez Słońce. Z powodu niewielkiej emisji energii i konwekcyjnemu mieszaniu paliwa jądrowego w całej swej objętości, Proxima Centauri może pozostać w ciągu głównym przez następne 4 biliony lat, czyli prawie 300 razy dłużej niż obecny wiek Wszechświata.
Dokładne pomiary prędkości radialnej pozwoliły na wykrycie w 2016 roku planety typu ziemskiego o nazwie Proxima Centauri b, krążącej w ekosferze wokół Proximy. Obserwacje przy użyciu dokładniejszych urządzeń pomiarowych, takich jak planowany Kosmiczny Teleskop Jamesa Webba, zapewne pozwolą na scharakteryzowanie tej planety. Ponieważ Proxima Centauri jest czerwonym karłem i gwiazdą rozbłyskową, kwestia możliwości istnienia życia na planecie krążącej wokół niej jest dyskusyjna. Niezależnie od tego z powodu swojej bliskości była ona proponowana jako cel lotu międzygwiezdnego.
W 1915 Robert Innes, kierownik Union Observatory w Johannesburgu, odkrył gwiazdę o takim samym ruchu własnym jak Alfa Centauri. Zaproponował dla niej nazwę Proxima Centauri. W 1917, korzystając z teleskopu w South African Astronomical Observatory na Przylądku Dobrej Nadziei, holenderski astronom Joan Voûte zmierzył paralaksę tej gwiazdy i potwierdził, że znajduje się ona w tej samej odległości co Alfa Centauri. Potwierdził też, że jasność absolutna tej gwiazdy jest najmniejsza ze wszystkich dotychczas znanych. Dokładniejsze pomiary paralaksy Proximy Centauri, przeprowadzone przez amerykańskiego astronoma Harolda Lee Aldena w 1928, ustaliły ją na 0,783 ± 0,005″.
W 1951 amerykański astronom Harlow Shapley odkrył, że Proxima Centauri jest gwiazdą rozbłyskową. Badania jej fotografii pokazały, że na około 8% z nich można zaobserwować widoczne zmiany jej jasności, co oznaczało, że była najaktywniejszą dotychczas znaną taką gwiazdą. Dzięki niewielkiej odległości możliwe było przeprowadzenie dokładnych obserwacji. W 1980 teleskop kosmiczny Einstein Observatory zmierzył jej zmiany aktywności w zakresie promieniowania rentgenowskiego. Kolejne obserwacje były prowadzone przy użyciu satelitów Exosat, ROSAT, ASCA, XMM-Newton i Chandra.
Ponieważ Proxima Centauri znajduje się na niebie południowym, może być obserwowana jedynie na południe od równoleżnika 27° N. Z racji tego, że gwiazda jest czerwonym karłem, świeci zbyt słabo, żeby można było zaobserwować ją gołym okiem. Nawet dla kogoś patrzącego z orbity Alfy Centauri A lub B byłaby jedynie gwiazdą czwartej lub piątej wielkości. Jej obserwowana wielkość gwiazdowa wynosi 11, co oznacza, że do jej zobaczenia potrzebny jest teleskop o aperturze co najmniej 8 cm (przy czystym niebie i gdy Proxima jest wysoko nad horyzontem).
Proxima Centauri jest klasyfikowana jako czerwony karzeł, ponieważ znajduje się w ciągu głównym na diagramie Hertzsprunga-Russella, a jej typ widmowy to M5,5. Typ ten oznacza, że jest mało masywna nawet jak na czerwonego karła. Jej jasność absolutna wynosi 15,5. Całkowita ilość wydzielanej przez nią energii na wszystkich długościach fali to 0,17% energii wydzielanej przez Słońce, ale w świetle widzialnym jej jasność to jedynie 0,0056% jasności Słońca. Ponad 85% emitowanej przez nią energii należy do podczerwieni.
W 2002 za pomocą Very Large Telescope zmierzono rozmiar kątowy Proximy Centauri, równy 1,02 ± 0,08 milisekundy kątowej. Ponieważ znana jest odległość do niej, wyliczono na tej podstawie jej średnicę wynoszącą około 1/7 średnicy Słońca (1,5 razy większą niż Jowisz). Szacowana masa gwiazdy wynosi 12,3% masy Słońca (129 mas Jowisza). Jej średnia gęstość wynosi zatem 56,8 g/cm³. Jest to około 40 razy więcej niż średnia gęstość Słońca wynosząca 1,409 g/cm³. Jest to zgodne z modelami ewolucji gwiazd, mówiącymi, że gęstość gwiazd ciągu głównego jest tym mniejsza, im większa jest masa gwiazdy.
Proxima Centauri ma na tyle małą masę, że jej strefa konwektywna obejmuje całą jej objętość, co oznacza, że energia wytworzona w wyniku fuzji jądrowej jest transportowana na powierzchnię przez fizyczne przemieszczanie się plazmy, a nie tylko przez promieniowanie. Ta konwekcja powoduje, że wytworzony w wyniku fuzji hel nie pozostaje w jądrze tak jak to się dzieje w przypadku Słońca, tylko jest rozprowadzany w całej objętości. W przeciwieństwie do Słońca, które w ciągu swojego istnienia przekształci w hel około 10% swojego wodoru, Proxima Centauri wypali niemal cały posiadany wodór, zanim ustaną w niej reakcje jądrowe.
Konwekcja powoduje również powstanie pola magnetycznego, które na powierzchni anihiluje wywołując gwałtowne rozbłyski. W przypadku Proximy Centauri rozbłyski te mogą osiągać rozmiary samej gwiazdy i temperaturę 27 milionów K – wystarczająco dużo, aby emitować promieniowanie rentgenowskie. W stanie uśpienia Proxima Centauri emituje w postaci promieni rentgena około 4–16 ×1019 W, czyli mniej więcej tyle co Słońce. W momencie rozbłysku moc emitowanego promieniowania może sięgać 1021 W.
Chromosfera gwiazdy jest bardzo aktywna, a jej widmo optyczne zawiera wyraźną linię emisyjną pojedynczo zjonizowanego magnezu o długości fali 280 nm. Około 88% jej powierzchni może być aktywne, co oznacza o wiele większą aktywność niż Słońca u szczytu jego aktywności. Nawet w okresach spoczynku, gdy na powierzchni nie pojawiają się żadne rozbłyski, aktywność ta zwiększa temperaturę jej korony do 3,5 milionów kelwinów (temperatura korony słonecznej sięga 2 milionów kelwinów). W porównaniu z innymi gwiazdami typu M, aktywność Proximy Centauri jest jednak uważana za niewielką. Ponieważ szacowany wiek Proximy Centauri to 4,85 miliarda lat, jest to zgodne z modelami ewolucji gwiazd, przewidującymi, że aktywność czerwonych karłów stopniowo maleje przez miliardy lat, w miarę zwalniania ich ruchu obrotowego. Aktywność Proximy Centauri wydaje się ulegać cyklicznym zmianom o okresie 442 dni, wyraźnie krótszym niż jedenastoletni cykl Słońca.
Proxima Centauri generuje stosunkowo słaby wiatr gwiazdowy, o intensywności nie większej niż 20% wiatru słonecznego. Ponieważ jest znacznie mniejsza niż Słońce, spowodowana tym utrata masy w przeliczeniu na jej powierzchnię może być jednak osiem razy większa niż u Słońca.
Czerwony karzeł o masie Proximy Centauri powinien pozostać w ciągu głównym przez około 4 biliony lat, czyli prawie 300 razy dłużej niż obecny wiek Wszechświata. W miarę zwiększania się zawartości helu będzie się stawać coraz mniejszy i gorętszy, stopniowo zmieniając barwę z czerwonej na niebieską. Pod koniec tego okresu stanie się o wiele jaśniejszy, osiągając 2,5% jasności Słońca w ciągu ostatnich miliardów lat istnienia. Gdy wodór w jej wnętrzu się wypali, Proxima Centauri zamieni się w białego karła (bez przechodzenia przez fazę czerwonego olbrzyma) i stopniowo zacznie stygnąć.
Paralaksa Proximy Centauri, zmierzona za pomocą sondy Gaia, jest równa 768,50 ± 0,20 milisekund łuku. Na tej podstawie można określić, że znajduje się ona około 4,24 lat świetlnych od Ziemi, czyli około 270 000 razy dalej niż Słońce. Widziana z Ziemi odległość kątowa między Proximą Centauri a Alfą Centauri to 2,18°, czyli około 4 średnice Księżyca. Proxima ma też stosunkowo duży ruch własny, przemieszczając się po niebie o 3,85 sekundy łuku rocznie. Jej prędkość radialna w kierunku Słońca wynosi 22,4 km/s.
Spośród znanych gwiazd Proxima Centauri znajduje się najbliżej Słońca od około 32 tys. lat i pozostanie najbliższa przez kolejne 33 tys. lat. Po tym czasie bliżej znajdzie się Ross 248. Obliczono, że Proxima znajdzie się najbliżej Słońca za około 26 400–26 700 lat, w odległości 2,9–3,11 roku świetlnego. Proxima Centauri krąży wokół centrum Drogi Mlecznej w odległości od 8,3 do 9,5 kpc, a ekscentryczność jej orbity wynosi 0,07.
Od momentu jej odkrycia podejrzewano, że Proxima Centauri może być częścią układu Alfa Centauri. Będąc w odległości 0,21 roku świetlnego (15 000 ± 700 jednostek astronomicznych), może wykonywać okrążenia wokół tego układu z okresem 500 000 lat lub dłuższym. Dlatego czasem określa się ją nazwą Alfa Centauri C. Współczesne pomiary, biorące pod uwagę niewielkie różnice we względnej prędkości tych gwiazd sugerują, że szansa na przypadkowe ułożenie się tych gwiazd w takiej konfiguracji wynosi około jeden do miliona. Dane z satelity Hipparcos, w połączeniu z naziemnymi obserwacjami, potwierdzają hipotezę, że te trzy gwiazdy tworzą układ związany. Proxima Centauri jest obecnie blisko apocentrum swojej orbity, punktu najdalszego od Alfa Centauri AB. Aby to potwierdzić, wymagane były dokładniejsze pomiary prędkości radialnej tych trzech gwiazd, szczególnie słabo świecącej Proximy. Pomiar ten stał się możliwy dzięki instrumentowi HARPS należącemu do ESO. W 2016 roku astronomowie wykazali z wysokim poziomem ufności że gwiazdy te tworzą układ związany grawitacyjnie i wyznaczyli parametry orbity Proximy wokół pary Alfa Centauri AB.
Jeśli Proxima Centauri była związana z Alfą Centauri od swojego powstawania, gwiazdy te powinny mieć podobny skład chemiczny. Proxima Centauri mogła wpłynąć swoją grawitacją na proces formowania się planet w dysku protoplanetarnym, w szczególności zwiększając ilość lotnych substancji takich jak woda w wewnętrznych regionach układu. Potencjalnie może to zwiększać szanse na powstanie życia na planetach skalistych.
Zidentyfikowano sześć gwiazd, dwa układy podwójne i jeden układ potrójny gwiazd, które poruszają się w przestrzeni z prędkościami podobnymi jak Proxima Centauri i Alfa Centauri. Może to sugerować, że wszystkie stanowią gromadę gwiazd pochodzącą z jednego źródła. Jeśli okazałoby się, że Proxima Centauri nie jest grawitacyjnie związana z Alfą Centauri, mogłoby to wyjaśnić ich bliskie położenie.
Choć Proxima Centauri jest najbliższą znaną gwiazdą, istnieje możliwość, że bliżej znajdują się jakieś dotychczas nieodkryte brązowe karły.
Jeśli Proximie Centauri towarzyszyłyby planety o dużych masach, sama gwiazda również krążyłaby wokół wspólnego środka masy. Jeśli płaszczyzna tych orbit nie byłaby prostopadła do kierunku, z którego ją obserwujemy, krążenie to dałoby się zauważyć jako okresowe zmiany prędkości radialnej Proximy Centauri. Fakt, że wielokrotne pomiary nie wykryły takich zmian, pozwala wykluczyć możliwość istnienia wokół tej gwiazdy planet o dużej masie. Planety o małych masach mogły uniknąć wykrycia, ponieważ poziom aktywności tej gwiazdy sprawia, że dokładne pomiary jej prędkości radialnej są utrudnione.
W 1998 spektrograf zamontowany na teleskopie Hubble’a wykrył sygnały mogące stanowić dowód istnienia planety w odległości około 0,5 au. Próby zaobserwowania tej planety za pomocą Wide Field and Planetary Camera 2 zakończyły się jednak niepowodzeniem. Proxima Centauri, razem z Alfa Centauri A i B, była głównym celem obserwacji dla anulowanej Space Interferometry Mission, która mogłaby wykryć planety o masie trzech mas Ziemi, krążące w odległości dwóch jednostek astronomicznych.
Aby znajdować się w ekosferze, planeta krążąca wokół Proxima Centauri powinna utrzymywać się w odległości 0,023–0,054 au od gwiazdy, a jej okres obiegu powinien wynosić 3,6–14 dni. W tej odległości siły pływowe zsynchronizowałyby obrót tej planety, tak że byłaby ona zwrócona cały czas tą samą stroną w kierunku gwiazdy. W ten sposób jedna część planety wystawiona byłaby cały czas na światło, a druga byłaby w permanentnych ciemnościach. Obecność atmosfery mogłaby jednak umożliwić rozprowadzenie ciepła z oświetlonej strony na nieoświetloną.
W 2016 roku w czasopiśmie Nature ogłoszono odkrycie planety Proxima Centauri b o masie minimalnej ok. 1,3 M⊕ krążącej w odległości 0,0485 ± 0,0041 au. Warunki panujące na powierzchni tej planety nie są znane, ale obliczona temperatura równowagowa mieści się w zakresie, w którym na powierzchni może występować ciekła woda, a zatem planeta leży w obrębie ekosfery.
Rozbłyski Proximy Centauri mogłyby zniszczyć atmosferę planety znajdującej się w tej odległości. Niektórzy astrobiolodzy spekulują, że planeta mogłaby tego uniknąć. Gibor Basri z University of California stwierdził, że jeśli planeta miałaby wystarczająco silne pole magnetyczne, mogłoby ono chronić atmosferę przed rozbłyskami. Nawet powolna rotacja planety obracającej się synchronicznie wystarczałaby do wygenerowania pola magnetycznego, jeśli tylko jądro planety pozostałoby stopione. Inni naukowcy, w szczególności zwolennicy hipotezy rzadkiej Ziemi, nie zgadzają się z tym poglądem. Peter D. Ward napisał, że tak powolny obrót sprawiałby, że planeta miałaby słabe pole magnetyczne, przez co koronalne wyrzuty masy z gwiazdy łatwo niszczyłyby jej atmosferę. Wyniki badań z 2017 roku przeprowadzonych przez interferomert radiowy ALMA wskazują na występowanie rozbłysków tak silnych, że uniemożliwiają istnienie warunków odpowiednich do istnienia życia.
Proxima Centauri była proponowana jako pierwszy cel lotu międzygwiezdnego. Choć sondy programu Voyager mają jako pierwsze wejść w przestrzeń międzygwiezdną, poruszają się one stosunkowo powoli, z prędkością około 17 km/s (ok. 61 tysięcy km/na godzinę). Oznacza to, że przebycie jednego roku świetlnego zajmie im ponad 10 tysięcy lat. Dla porównania Proxima Centauri aktualnie zbliża się do naszego układu z prędkością 22,4 km/s. Zbliży się jednak jedynie na 3,11 roku świetlnego i za 26 700 lat zacznie się oddalać. Dlatego powoli poruszające się sondy miałyby tylko kilkadziesiąt tysięcy lat na osiągnięcie Proximy Centauri w czasie jej zbliżenia i mogłyby jej nie dogonić, gdy zacznie się ona oddalać.
Przy użyciu współczesnych niejądrowych napędów, podróż do układu Proximy Centauri zajęłaby prawdopodobnie tysiące lat. Silnik nuklearny umożliwiłby dotarcie do niej w czasie poniżej stu lat. Był on rozważany kolejno w niezrealizowanych programach Orion (1955), Dedal (1978) i Longshot (1988).
Celem ogłoszonego w 2016 roku projektu Breakthrough Starshot jest skonstruowanie mikropróbników rozpędzanych przez lasery o mocy około 100 gigawatów. Po osiągnięciu prędkości równej około 20% prędkości światła w próżni, mikropróbniki mogłyby dotrzeć do układu Alfa Centauri w czasie 20 lat.
Z orbity Proximy Centauri Słońce byłoby jasną gwiazdą o wielkości 0,4, zlokalizowaną w gwiazdozbiorze Kasjopei.
Poniższa tabela przedstawia potencjalny czas lotu na Proximę Centauri (z założeniem, że poszczególne maszyny będą lecieć regularnie ze swoją maksymalną prędkością oraz, że odległość pomiędzy układem słonecznym a Proximą będzie stale wynosić 40 bln km.)
Ze względu na bliskie względem Ziemi położenie i potencjalną dostępność dla lotu międzygwiezdnego, Proxima Centauri często pojawia się w utworach pisarzy science fiction, bądź jako cel pierwszych wypraw międzygwiezdnych ludzi, bądź też jej, hipotetyczny, układ planetarny jest miejscem akcji lub siedliskiem pozaziemskiej cywilizacji, z którą ludzkość wchodzi w interakcje. Jednym z pierwszych takich utworów jest nowela „Proxima Centauri” Murraya Leinstera, wydana w 1935 roku. W powieści Stanisława Lema „Obłok Magellana” ziemscy astronauci w trakcie wyprawy odwiedzają układ planetarny Proxima Centauri. Podobnie motyw Proximy Centauri wykorzystywali w swej twórczości m.in. Philip K. Dick i Harry Harrison.

Przemysł II (ur. 14 października 1257 w Poznaniu, zm. 8 lutego 1296 w Rogoźnie) – władca z dynastii Piastów (ostatni męski przedstawiciel linii wielkopolskiej), książę poznański w latach 1257–1279, książę wielkopolski w latach 1279–1296, książę krakowski w latach 1290–1291, –1296, król Polski w latach 1295–1296.
Pochodził z wielkopolskiej linii dynastii Piastów. Był synem księcia wielkopolskiego Przemysła I i księżniczki śląskiej Elżbiety. Urodził się jako pogrobowiec i wychowywał się na dworze swego stryja Bolesława Pobożnego. Własną dzielnicę – księstwo poznańskie – otrzymał w 1273. Sześć lat później, po śmierci stryja, objął także księstwo kaliskie.
W pierwszym okresie rządów zaangażował się w sprawy śląskie, do 1281 współpracując, a następnie rywalizując, z księciem wrocławskim Henrykiem IV Prawym. Polityka ta doprowadziła do buntu nastawionego prośląsko rodu Zarembów oraz do przejściowej utraty ziemi rudzkiej.
Współpracując z arcybiskupem gnieźnieńskim, Jakubem Świnką, dążył do zjednoczenia księstw piastowskich. Nieoczekiwanie w roku 1290, na mocy testamentu księcia wrocławskiego Henryka IV Prawego, udało mu się objąć księstwo krakowskie. Nie mając jednak dostatecznego poparcia miejscowych możnych w rywalizacji z innym przedstawicielem dynastii piastowskiej, Władysławem Łokietkiem, oraz stojąc w obliczu zwiększającego się zagrożenia ze strony czeskiego władcy Wacława II, ostatecznie zdecydował się ustąpić z Małopolski, która znalazła się wówczas pod panowaniem tego Przemyślidy.
W 1293, dzięki mediacji arcybiskupa Jakuba Świnki, udało mu się wejść w ścisły sojusz z książętami kujawskimi: Władysławem Łokietkiem i Kazimierzem łęczyckim. Sojusz ten miał charakter antyczeski, a jego celem było odzyskanie Krakowa.
Po śmierci księcia gdańskiego Mściwoja II w 1294, zgodnie z ustaleniami układu kępińskiego z 1282, Przemysł II objął Pomorze Gdańskie. Wzmocniło to jego pozycję i umożliwiło koronację na króla Polski. Ceremonia odbyła się 26 czerwca 1295 w Gnieźnie, a przewodził jej arcybiskup Jakub Świnka.
Zaledwie dziewięć miesięcy później, 8 lutego 1296, Przemysł II został zamordowany podczas nieudanej próby porwania dokonanej z inspiracji margrabiów brandenburskich, z którymi współpracowały zapewne wielkopolskie rody Nałęczów i Zarembów.
Przemysł II był jedynym synem, a jednocześnie piątym i najmłodszym dzieckiem, księcia poznańskiego Przemysła I i jego żony, księżniczki wrocławskiej Elżbiety, córki Henryka II Pobożnego. Siostrami Przemysła II były: Konstancja, Eufrozyna, Anna i Eufemia.
Jak przekazała Kronika wielkopolska, imię otrzymał po ojcu, przedwcześnie zmarłym 4 czerwca 1257. Forma imienia władcy Wielkopolski w czasach mu współczesnych brzmiała z całą pewnością Przemysł (ewentualnie Przemyśl), co znaczy „przemyślny”, „mądry”. Z uwagi jednak na to, że słowo „przemysł” oznacza obecnie dział produkcji materialnej, uzasadnione jest uznać za poprawną formę Przemysław, zwłaszcza że także ta wersja jest bez wątpienia jeszcze średniowieczna (występuje na początku XIV wieku). Innym imieniem, pod którym książę wielkopolski występuje we współczesnym mu Roczniku kołbackim, jest Piotr, co jednak Oswald Balzer uznał za oczywistą pomyłkę. Imię Piotr za autentyczne uznał jedynie K. Górski.
Źródła współczesne władcy nie zachowały informacji o jego przydomku – jedynie w źródle proweniencji krzyżackiej z 1335 występuje on z przydomkiem Kynast. Obecnie niekiedy przydawany Przemysłowi przydomek Pogrobowiec nie zdobył powszechnego uznania w literaturze.
Przemysł II urodził się 14 października 1257 w Poznaniu. Dzięki Kronice wielkopolskiej wiadomo, że urodził się w godzinach rannych, gdyż zgodnie z tekstem źródłowym, w czasie kiedy księżna Elżbieta powiła syna, kanonicy poznańscy śpiewali pieśni poranne. Na wieść o narodzinach chłopca duchowni radosnym tonem zaintonowali Te Deum laudamus.
Przemysł II urodził się blisko cztery i pół miesiąca po śmierci ojca, był więc pogrobowcem. Niedługo po narodzinach biskup poznański Bogufał z Czerlina oraz kustosz poznański Baszko ponieśli małego księcia do chrztu.
W momencie narodzin Przemysł został po ojcu nominalnym władcą księstwa poznańskiego. Opiekę nad nim i nad księstwem, obok zapewne matki Elżbiety, objęli stryj księcia Bolesław Pobożny i jego zaślubiona w 1256 małżonka, królewna węgierska Jolenta Helena. Pomimo opieki księcia kaliskiego Przemysł pozostał na dworze w Poznaniu, gdzie wychowywała go matka. 16 stycznia 1265 w swoich dobrach w Modrzu zmarła matka księcia, Elżbieta wrocławska. Odtąd całkowitą opiekę nad Przemysłem sprawował stryj Bolesław.
O edukacji Przemysła II wiadomo bardzo niewiele. Ze źródeł dyplomatycznych zachowały się wyłącznie imiona dwóch nauczycieli Przemysła II: Dragomira i Przybysława. Przypuszcza się (na co wprawdzie nie ma żadnych bezpośrednich dowodów), że książę zdobył pewne wykształcenie (co najmniej znajomość łaciny w mowie i w piśmie).
Kolejna wzmianka źródłowa o Przemyśle II pochodzi z 1272, kiedy stryj księcia Bolesław Pobożny ustanowił go nominalnym dowódcą wyprawy zbrojnej przeciwko Brandenburgii. Faktycznymi dowódcami wyprawy zostali wojewoda poznański Przedpełk oraz kasztelan kaliski Janko. Wyprawa rozpoczęta 27 maja miała, oprócz konkretnego celu – zdobycia i zniszczenia nowo wybudowanego grodu w Strzelcach Krajeńskich (lub, w razie gdyby to okazało się niemożliwe, przynajmniej spustoszenia terytorium Nowej Marchii), wdrożyć młodego księcia w arkana sztuki wojennej. Przedsięwzięcie, jak szczegółowo informuje Kronika wielkopolska, powiodło się całkowicie, gdyż Strzelce po krótkiej, aczkolwiek niezwykle zażartej walce, zostały zdobyte przez Wielkopolan. Według słów kronikarza wielkopolskiego podczas zdobywania grodu z polecenia Przemysła miało dojść do rzezi obrońców i tylko życie nielicznych zdołali ocalić towarzyszący księciu rycerze.
Kiedy po zrealizowaniu celu wyprawy część rycerstwa rozjechała się do domów, Przemysł otrzymał poufną wiadomość, że na straży grodu w Drzeniu (Drezdenku) stoi zaledwie kilku niemieckich rycerzy. Młody książę, nie bacząc na to, że ma do dyspozycji tylko część sił, zdecydował się na szybki atak. Zupełne zaskoczony przeciwnik, obawiając się losu załogi Strzelec Krajeńskich, zdecydował się na poddanie grodu w zamian za możliwość swobodnego wyjścia. Przemysł obsadziwszy gród wierną sobie i stryjowi załogą, mógł z triumfem wrócić do domu.
W tym samym roku doszło do zawarcia pierwszego sojuszu z księciem Pomorza Gdańskiego Mściwojem II. Ten, dążąc do politycznego zjednoczenia księstwa w toku walk przeciwko swojemu bratu i stryjom, obiecał margrabiom brandenburskim ziemię gdańską w zamian za pomoc i choć prawdopodobnie chodziło wyłącznie o zwierzchność lenną na tym terytorium, to władcy z dynastii askańskiej jeszcze w 1271 zajęli grody w tej prowincji z Gdańskiem na czele. Okazało się, że siły pomorskie Mściwoja II są za słabe by samodzielnie usunąć Brandenburczyków. Wtedy też z pomocą zdecydował się przyjść walczący również w tym okresie z Marchią Bolesław Pobożny.
Wspólna pomorsko-wielkopolska wyprawa na Gdańsk zakończyła się odzyskaniem grodu i całkowitym wyparciem wroga z terytorium Pomorza. Wprawdzie wkrótce potem Mściwoj II zdecydował się zawrzeć separatystyczny pokój z Brandenburgią, ale mimo to układ z 1272 pozostał w mocy. Ciągłe zagrożenie ze strony Brandenburgii i niepewność sojuszu z Mściwojem II spowodowały, że Bolesław Pobożny zaczął szukać nowych sojuszników, którzy w razie wojny byliby gotowi udzielić mu daleko idącej pomocy. W tym celu Bolesław zdecydował się szukać porozumienia z księciem zachodniopomorskim Barnimem I.
Świeżo zawarty układ postanowiono poprzeć związkiem małżeńskim bratanka Bolesława, księcia Przemysła II, z wnuczką i wychowanicą księcia zachodniopomorskiego Ludgardą (była to córka księcia meklemburskiego Henryka I Pielgrzyma i Anastazji pomorskiej). Przemysł po oblubienicę, jak zaświadcza Kronika wielkopolska udał się na Pomorze.
Po ślubie małżonkowie na krótko się rozstali. Przemysł wrócił do Wielkopolski, gdzie razem ze stryjem przygotowywali uroczysty wjazd księżnej do Poznania. Ostatecznie jeszcze w tym samym roku młody małżonek razem ze stryjem, jego żoną, Jolentą Heleną, oraz biskupem poznańskim Mikołajem i innym dostojnikami wielkopolskimi udali się do granicznego Drezdenka, skąd uroczyście przywiedli Ludgardę do Poznania. Zawarcie przez książąt wielkopolskich sojuszu z Pomorzem Zachodnim skierowanego przeciwko Brandenburgii spowodowało jeszcze w 1274 wyprawę odwetową margrabiów, którzy wobec zaskoczenia Wielkopolan bez większych przeszkód dotarli do Poznania, który spalili, zamku najeźdźcy nawet nie zamierzali zdobywać. Dopiero wówczas naprędce zorganizowane rycerstwo wyparło oddziały brandenburskie z Wielkopolski.
W 1273 Przemysł stał się samodzielnym księciem poznańskim. Przebieg wydarzeń z przekazaniem ojcowizny młodemu księciu nie jest całkowicie jasny. Na podstawie źródeł wiadomo jedynie, że na wydanym samodzielnie dokumencie datowanym na 1 października 1273 Przemysł II tytułował się dux Poloniae (książę (wielko)polski). O wiele więcej wiadomości przekazał dokument wydany 25 sierpnia 1289, w którym władca wielkopolski nadał wójtowi gnieźnieńskiemu Piotrowi Winiarczykowi dwie wsie niedaleko Gniezna: Węgielnice i Łagiewnice z wdzięczności za pomoc w ucieczce z zamku gnieźnieńskiego (w dokumencie nie wspomniano, kiedy to wydarzenie miało miejsce).
Wydarzenia poprzedzające wydanie tego dokumentu według historyków wyglądały więc następująco: Przemysł II niezadowolony przedłużającą się opieką stryja, mając poparcie niektórych możnych wielkopolskich, postanowił, nie bacząc na konsekwencje, dochodzić swoich praw do ojcowizny. Nie wiadomo, czy na tym etapie doszło do jakichś incydentów zbrojnych, w każdym razie zbyt natarczywe żądania Przemysła skończyły się jego uwięzieniem na zamku w Gnieźnie. Można przypuszczać, że nie było to więzienie we właściwym tego słowa znaczeniu, lecz areszt domowy, podczas którego Przemysł nie był zbyt rygorystycznie pilnowany, skoro księciu udało się wydostać z zamku bez żadnej pomocy z zewnątrz. Świadczyć może o tym dokument wydany dla Piotra Winiarczyka, w którym pisarz użył zwrotu „qui de nocte consurgens”, co pozwala się domyślać, że urzędnik spał i był całkowicie zaskoczony przybyciem księcia. W każdym razie Winiarczyk, którego przychylności Przemysł II najwidoczniej był pewien, zgodnie z oczekiwaniami udzielił mu wszelkiej pomocy, wyprowadzając jeszcze tej nocy z Gniezna, jednocześnie wyposażając go dostatecznie w środki do ucieczki.
Po ucieczce z Gniezna książę udał się zapewne na Dolny Śląsk pod opiekę księcia wrocławskiego Henryka IV Prawego. Świadczyć może o tym zawarcie w bliżej nieokreślonym momencie sojuszu skierowanego przeciwko „jakiemukolwiek człowiekowi i księciu Polski” z wyjątkiem księcia opolskiego Władysława i króla czeskiego Przemysła Ottokara II.
Zawarcie sojuszu pomiędzy Przemysłem a Henrykiem IV postawiło Bolesława Pobożnego w bardzo niewygodnej sytuacji, gdyż sam będąc członkiem prowęgierskiej koalicji książąt polskich (oprócz Bolesława, w jej skład wchodzili Bolesław V Wstydliwy, Leszek Czarny i Konrad II czerski) nie mógł patrzeć obojętnie na wiązanie się swojego bratanka z Henrykiem, będącym czołowym sojusznikiem (do układu należeli również pozostali książęta śląscy) Przemysła Ottokara II w Polsce.
W tym prawdopodobnie można upatrywać fakt pogodzenia się Bolesława Pobożnego z wydzieleniem dla bratanka dzielnicy poznańskiej jeszcze w 1273. Przemysł II w zamian za to nie tylko przerwał na jakiś czas politykę jawnej współpracy z księciem wrocławskim, lecz zdecydował się wesprzeć stryja w wyprawie przeciwko Władysławowi opolskiemu (sojusznikowi króla czeskiego i Henryka IV Prawego) zakończonej dużym zniszczeniem jego władztwa. Był to odwet za próbę obalenia przez Władysława władzy Bolesława Wstydliwego w Małopolsce w pierwszej połowie 1273. Tak więc z dużym prawdopodobieństwem można uznać, że jeszcze w 1273 konflikt stryja z bratankiem o władzę został zażegnany.
O samodzielnych rządach Przemysła II w dzielnicy poznańskiej wiadomo bardzo niewiele. Z okresu 1273–1279 znane są zaledwie cztery dokumenty księcia, w tym dwa wydane wspólnie ze stryjem Bolesławem Pobożnym.
Więcej wiadomo o polityce zewnętrznej księcia. Przyjazne stosunki Przemysła II z Henrykiem Prawym przetrwały, mimo chwilowego rozluźnienia, także po roku 1273.
Nie niosło to jednak żadnych realnych zmian i dopiero w wyniku wydarzeń jakie miały miejsce 18 lutego 1277 w Jelczu koło Wrocławia książę poznański został zmuszony do jawnego opowiedzenia się po stronie wrocławskiego kuzyna. Doszło wtedy do porwania i uwięzienie na zamku w Legnicy księcia wrocławskiego przez jego stryja Bolesława Rogatkę. Powodem porwania Henryka IV Prawego była chęć wyrwania przez Rogatkę z rąk bratanka jak największej części dzielnicy przynależnej mu jego zdaniem jako spadek po wcześniej zmarłych braciach: Henryku III Białym (ojcu Henryka IV) i Władysławie. Bolesław korzystał z osłabienia międzynarodowego opiekuna Prawego, króla Czech Przemysła Ottokara II, który we wrześniu 1276 został zmuszony do podporządkowania się królowi niemieckiemu Rudolfowi z Habsburga.
Przemysł II wiedziony obowiązkiem udzielenia pomocy bratu ciotecznemu (do czego doszły zapewne układy polityczne) zdecydował się wtedy stanąć na czele rycerstwa z ziemi poznańskiej, wrocławskiej (które na ogół dochowało wierności księciu Henrykowi) oraz głogowskiej (na których czele przybył pan tej ziemi książę Henryk III) i zbrojnie wymusić na księciu legnickim uwolnienie Prawego. Na czele oddziałów legnicko-jaworskich stanęli Bolesław Rogatka i jego najstarszy syn Henryk V.
Do spotkania obu wrogich armii doszło 24 kwietnia 1277 pod wsią Stolec niedaleko Ząbkowic Śląskich. Bitwa, według współczesnych relacji, była niezwykle krwawa i trwała niemal cały dzień. Początkowo wydawało się, że starcie zakończy się świetnym zwycięstwem koalicji poznańsko-głogowsko-wrocławskiej. Sytuacja wydawała się na tyle jednoznaczna, że głównodowodzący oddziałami legnicko-jaworskimi Bolesław Rogatka uciekł nawet z częścią wojska z pola bitwy. Nie zdeprymowało to jednak jego syna Henryka, który w beznadziejnej sytuacji tchnął ducha bojowego w swoich rycerzy i przegraną wydawałoby się bitwę zamienił w sukces, tym pełniejszy, że do niewoli mieli trafić Przemysł II i Henryk III. Było to jednak dla książąt legnickich, jak zapisał Jan Długosz w swojej kronice, pyrrusowe zwycięstwo, gdyż „zginęła w tej walce tak niezliczona liczba ludzi, że rycerze legniccy, chociaż zwycięzcy, nie mogli szydzić ze zwyciężonych, bo krwawo zapłacili za zwycięstwo”. Uwięzienie, jeżeli miało miejsce, trwało niezwykle krótko. Argumentem przeciwko jest, że nic nie wiadomo, o jakichkolwiek stratach jakie książę poznański mógł ponieść z tytułu uwolnienia.
Jakkolwiek by było, przed 5 lipca 1277 r. widzimy Przemysła w Lubiniu. Henryk IV Prawy na wolność wyszedł prawie miesiąc później, 22 lipca po przekazaniu stryjowi 1/5 swoich ziem ze Środą Śląską na czele.
Wmieszanie się Przemysła II w śląskie konflikty stało się niejako wbrew zdaniu księcia kaliskiego Bolesława Pobożnego, który nie tylko nie wsparł militarnie bratanka, ale sam najechał granice księstwa wrocławskiego, próbując dochodzić roszczeń finansowych. Co więcej, w tym właśnie czasie Bolesław wydał swoją córkę Elżbietę za ówczesnego księcia jaworskiego Henryka V.
Dosyć szybkie zakończenie konfliktu na Śląsku spowodowane było osobistą interwencją króla czeskiego Przemysła Ottokara II, który przygotowując się do ostatecznej rozprawy z królem niemieckim Rudolfem z Habsburga potrzebował uspokojenia sytuacji w Polsce.
We wrześniu 1277 Przemysł Ottokar II zorganizował w przygranicznej Opawie zjazd z książętami polskimi. Brak źródeł nie pozwala ani na dokładne sprecyzowanie daty tego wydarzenia, ani jego uczestników. Historycy przypuszczają tylko, że mogli to być: Henryk Prawy, Bolesław Wstydliwy, Leszek Czarny, Władysław opolski z synami, Henryk głogowski oraz Przemysł II. Nie są znane również decyzje polityczne, które tam zapadły, choć biorąc pod uwagę późniejsze wydarzenia możemy być pewni, że uzgodniono tam kwestię współpracy militarnej.
Do decydującego starcia i zarazem klęski Przemysła Ottokara II w walce Rudolfem z Habsburga doszło pod Suchymi Krutami, 25 sierpnia 1278. Aż 1/3 armii czeskiej miały stanowić sprzymierzone z nim oddziały polskie. Przemysła II wśród nich nie było, gdyż przebywał wówczas on w Lądzie. Nie przeszkadza to jednak, jak przypuszczają historycy, w wysłaniu czeskiemu sojusznikowi oddziałów posiłkowych.
Zaangażowanie się Przemysła II w sprawy śląskie i czeskie, mimo wyraźnej różnicy interesów, nie spowodowało żadnych nowych zadrażnień pomiędzy młodym księciem a stryjem Bolesławem Kaliskim. Świadczy o tym chociażby wspólne wydawanie dokumentów, np. 6 stycznia 1278.
Innym dowodem na ścisłą współpracę Przemysła ze stryjem w ostatnich latach jego życia są wydarzenia, które rozegrały się w połowie roku 1278 (zapewne w sierpniu). Wtedy to Bolesław, wykorzystując zaangażowanie Brandenburgii w wojnę Przemysła Ottokara z Rudolfem z Habsburga, nagłym, krótkim wypadem (trwał tylko osiem dni) zaatakował Nową Marchię, którą zniszczył aż pod Myślibórz, gdzie w bitwie pokonał oddziały margrabiego Ottona V Długiego.
Książę poznański w wyprawie tej nie uczestniczył (tak twierdzi Jan Długosz), gdyż przebywał wtedy, jak dowiadujemy się z dokumentu datowanego na 24 sierpnia 1278, w Lądzie. Miał tam, z pewnością z polecenia stryja, rozstrzygnąć toczony od lat spór pomiędzy księciem inowrocławskim Ziemomysłem z jednej a jego poddanymi i rodzonym bratem Leszkiem Czarnym z drugiej.
Spór udało się Przemysłowi po rozmowach z Leszkiem i Ziemomysłem zakończyć definitywnie. Książę inowrocławski musiał zgodzić się na dwa warunki: że nie będzie na swoim dworze i ziemi tolerował rycerzy niemieckich i że bez zgody możnych nie będzie lokował miast i wsi na prawie niemieckim. Dodatkowo Ziemomysł musiał również zaakceptować utratę kasztelanii kruszwickiej i radziejowskiej na rzecz Bolesława Pobożnego oraz wyszogrodzkiej na rzecz Mściwoja II. Zawiązane wówczas przyjazne stosunki Przemysła II z książętami kujawskimi okazały się trwałe i przetrwały do końca panowania wielkopolskiego władcy.
Wyprawa Bolesława przeciw Brandenburgii w 1278 była ostatnią w jego życiu. Maximus trumphator de Teutonicis (najwyższy triumfator na Niemcami), zmarł 13 lub 14 kwietnia 1279 w Kaliszu, nie pozostawiając męskich następców. Na krótko przed śmiercią Bolesław wezwał bratanka do siebie i przekazał mu całość swojego dziedzictwa wraz z prośbą o opiekę nad żoną Jolentą Heleną i dwiema młodszymi, nieletnimi córkami: Jadwigą i Anną.
Połączenie Wielkopolski przez Przemysła odbyło się bez żadnych przeszkód. Zjednoczenie okazało się trwałe a ukształtowane w tym momencie granice Wielkopolski, z wyjątkiem granicy z księstwem wrocławskim, przetrwały przez cały okres panowania Przemysła II. Jednakże mimo zjednoczenia świadomość podziału Wielkopolski na część poznańską i kalisko-gnieźnieńską przetrwała praktycznie do końca XVIII wieku. W czasach Kazimierza Wielkiego zostało to uwidocznione podziałem dzielnicy na województwa poznańskie i kaliskie.
Z analizy wydawanych w tym czasie dokumentów wynika, że w pierwszym okresie swoich rządów nad całą Wielkopolską Przemysł II oparł się na następujących dostojnikach: biskupie poznańskim Janie Gerbiczu, kanclerzu kaliskim (od 1288 po stworzeniu jednego urzędu „cancellerius tocius Polonie”), późniejszym biskupie poznańskim Andrzeju Zarembie oraz pozostałych jego współrodowcach: podkomorzym gnieźnieńskim Sędziwoju, wojewodzie poznańskim Beniaminie i wojewodzie gnieźnieńskim Arkemboldzie. Innymi bliskimi współpracownikami byli: podkomorzy poznański Wojciech Krystanowic z Lubrzy, kasztelan poznański Tomisław Nałęcz, kasztelan kaliski Maciej, kasztelan wieluński Stefan, sędzia poznański Mikołaj Łodzia, kanclerz poznański Wincenty Łodzia oraz notariusze książęcy mieszczańskiego pochodzenia: Tylon, Jaśko i Mikołaj będący rodzonymi braćmi.
W latach 1279–1281 władztwo Przemysła II miało raczej przyjazne stosunki (a przynajmniej neutralne) ze wszystkimi bezpośrednimi sąsiadami.
Książę wielkopolski czuł się w miarę bezpiecznie i kiedy dostał zaproszenie na zjazd od księcia wrocławskiego Henryka IV Prawego, postanowił z niego skorzystać. Do spotkania doszło zapewne 9 lutego 1281 w jednym ze śląskich kościołów. Wówczas wyszły na jaw prawdziwe intencje gospodarza, który łamiąc wszelkie zasady gościnności, uwięził przybyłych książąt: oprócz Przemysła także księcia legnickiego Henryka V Grubego oraz księcia głogowskiego Henryka III, aby wymusić na nich ustępstwa polityczne. Warto zauważyć, że zaledwie cztery lata wcześniej Henryk III i Przemysł II pośpieszyli uwięzionemu Prawemu z ryzykowną pomocą zbrojną, która zakończyła się klęską zadaną przez trzeciego z zaproszonych, Henryka V Grubego. Powodem tak radykalnego kroku Henryka Prawego, jak przypuszczają historycy, była zapewne chęć rozszerzenia wpływów na sąsiednie księstwa w związku z planami koronacyjnymi.
Ostatecznie po krótkim oporze Przemysł II zdecydował się w zamian za uwolnienie oddać Henrykowi ważną strategicznie ziemię wieluńską (zwaną też niekiedy od innego ważnego w tym czasie grodu ziemią rudzką), bowiem Henrykowi zależało na bezpośrednim połączeniu księstwa wrocławskiego z Małopolską. Uwięzienie Przemysła przez Henryka Prawego nie trwało zbyt długo, gdyż 3 marca książę wielkopolski był w Poznaniu. Na znacznie większe ustępstwa musieli przystać obaj uwięzieni Henrykowie. Zgodzili się oni na każde żądanie księcia wrocławskiego udzielić mu pomocy zbrojnej w wysokości trzydziestu kopijników. Był to więc w praktyce układ lenny.
Do szybkiego uwolnienia księcia wielkopolskiego mogła przyczynić się interwencja zorganizowana przez księcia krakowskiego Leszka Czarnego i pomorskiego Mściwoja II. Na czele wyprawy, która spustoszyła część pogranicza księstwa wrocławskiego, stanął ten ostatni. Powodem przybycia Mściwoja II do Wielkopolski, oprócz pomocy uwięzionemu sojusznikowi, była chęć uregulowania sprawy roszczeń krzyżackich względem części Pomorza oraz kwestia sukcesji po jego śmierci, gdyż książę pomorski nie doczekał się męskiego potomstwa: Mściwoj z pierwszego małżeństwa miał córki Katarzynę i Eufemię. Sytuację dodatkowo komplikowało, że władzę nad całością księstwa pomorskiego zdobył zbrojnie wydziedziczając stryjów: Racibora i Sambora II, którzy z zemsty zapisali swoje działy (ziemię białogardzką i gniewską) zakonowi krzyżackiemu około 1278.
Do pierwszych rozmów Mściwoja II z Przemysłem II na temat sukcesji doszło zapewne jeszcze w 1281, prawdopodobnie przy okazji przyjazdu księcia pomorskiego do wielkopolskiego opactwa benedyktyńskiego w Lubiniu. Wprawdzie nie ma bezpośrednich dowodów, że w opactwie benedyktynów był w tym samym czasie Przemysł II, lecz obecność w tym miejscu biskupa poznańskiego Jana i innych dostojników wielkopolskich sugeruje takie rozwiązanie. Na początku następnego roku Mściwoj II ponownie udał się do południowej Wielkopolski, w celu rozmowy z legatem papieskim Filipem z Fermo, mającym rozstrzygnąć spór Pomorza z zakonem krzyżackim o Gniew i Białogard. Legat przebywał wówczas na dworze biskupów wrocławskich w należącym do księstwa wrocławskiego Miliczu. Z uwagi na niezbyt przyjazne stosunki łączące Przemysła II (a więc i jego sojusznika Mściwoja) z Henrykiem IV książę pomorski zdecydował się zatrzymać w nadgranicznym (przynależnym do diecezji wrocławskiej) Kępnie, gdzie miał oczekiwać na wyrok legata.
W Kępnie na Mściwoja oczekiwał prawdopodobnie książę wielkopolski. 15 lutego 1282 doszło tam do zawarcia układu politycznego, który miał w niedalekiej przyszłości doprowadzić do zjednoczenia Pomorza Gdańskiego z Wielkopolską. Pod sporządzonym wówczas dokumentem podpisali się: wojewoda pomorski Waysil, wojewoda poznański Beniamin, wojewoda gnieźnieński Arkembold, sędzia poznański Mikołaj, sędzia kaliski Andrzej oraz dominikanin Piotr będący zapewne osobą, która redagowała tekst pisma. W Kępnie byli także z pewnością inni ważniejsi urzędnicy obu dzielnic (mało prawdopodobne, aby Mściwojowi towarzyszył tylko wojewoda).
Trwają spory historyków o charakter umowy kępińskiej. Według jednych (Balzer, Wojciechowski) był to klasyczny układ o przeżycie, w którym ten, kto przeżyje partnera umowy, dziedziczy jego terytoria. Przeczyłyby temu późniejsze układy o dziedziczeniu Przemysła z Henrykiem III głogowskim i Władysławem Łokietkiem. Według innych (Kętrzyński, Baszkiewicz, Zielińska, Nowacki, Swieżawski) miał to być układ jednostronny – darowizna za życia Mściwoja II względem Przemysła II (tzw. donatio inter vivos). Z jeszcze innym pomysłem wychodził J. Bieniak. Uważał on mianowicie, że Mściwoj II po prostu złożył Przemysłowi hołd lenny. Obecnie dominujące jest raczej drugie stanowisko głównie z uwagi, że zgadza się ono całkowicie z wymową źródeł. Został więc Przemysł II w 1282 formalnie księciem pomorskim, jednak na czas życia swego darczyńcy ustąpił mu swoje prawa.
Jak każdy akt prawny umowa kępieńska wymagała akceptacji społeczeństwa (w praktyce możnowładztwa i rycerstwa) obu dzielnic. Do spotkania elit wielkopolsko-pomorskich doszło 13 lub 15 września 1284 w Nakle, gdzie potwierdzono w pełni prawa Przemysła względem Pomorza Gdańskiego. Integracja Pomorza z Wielkopolską nie była wyłącznie decyzją Przemysła i Mściwoja. Nominacje na urzędy pomorskie dla możnych wielkopolskich świadczą, że także oni byli żywotnie zainteresowani ścisłą integracją obu dzielnic.
W grudniu 1283 w Gnieźnie w wieku 22 lub 23 lat niespodziewanie zmarła żona księcia, Ludgarda. Stosunki między małżonkami na jakiś czas przed zgonem Ludgardy nie były z pewnością najlepsze. Prawdopodobnie doszło nawet do separacji małżonków. Powodem tego stanu rzeczy była domniemana bezpłodność Ludgardy, coraz bardziej widoczna wobec dziesięcioletniego pożycia małżeńskiego. Faktyczny okres współżycia małżeńskiego z powodu małoletniości małżonków mógł być w rzeczywistości krótszy. Na bezpłodność Ludgardy, poza brakiem potomstwa, nie ma żadnych dowodów. W ówczesnych czasach o bezpłodność były zazwyczaj oskarżane kobiety, choć w tym przypadku, z uwagi na narodziny z drugiego małżeństwa córki Przemysła, wydaje się to bardziej prawdopodobne. Nie budzi więc zdziwienia sytuacja, że na księcia wielkopolskiego padło podejrzenie zabójstwa żony. Zaznaczyć trzeba jednak, że żadne współczesne Przemysłowi źródło nie wspomina o tym. Jest to tym bardziej zaskakujące, gdyż księciu nie brakowało zażartych wrogów, którzy z pewnością wykorzystaliby zbrodnię Przemysła. Brak również jakiejkolwiek reakcji Kościoła czy też publicznej pokuty księcia.
Jako pierwszy sugestię o tajemniczości śmierci Ludgardy przekazał napisany w połowie XIV wieku Rocznik Traski: 
Autor rocznika nie sugeruje więc jednoznacznie nienaturalnego zgonu księżnej, choć dopuszcza jego możliwość. W sposób niebudzący wątpliwości o zamordowaniu Ludgardy wypowiedział się zależny od niego Rocznik małopolski w kodeksie szamotulskim, w którym oprócz informacji o śmierci Ludgardy zamieszczono: 
Kolejnym źródłem opisującym śmierć Ludgardy jest Kronika oliwska napisana w połowie XIV wieku przez opata Stanisława. Autor jest wyraźnie uprzedzony do panującej w Gdańsku do końca XIII wieku dynastii Sobiesławiców. Niechęć ta przenosi się również na Przemysła II: 
Nie wiadomo, dlaczego ewentualne morderstwo Ludgardy mieliby pomścić margrabiowie brandenburscy, dla których zgon księżnej był w rzeczywistości na rękę, gdyż oddalał niebezpieczeństwo trwałego sojuszu Wielkopolski z Pomorzem Zachodnim i Meklemburgią skierowanego właśnie przeciwko nim. Doniesienia kronikarza oliwskiego powtórzone zostały jeszcze w meklemburskiej kronice Ernsta Kircheberga. Ernst Kirchberg był wędrownym bardem wywodzącym się z Turyngii, który około 1378 zjawił się na dworze księcia meklemburskiego Albrechta. Wkrótce po tym Erst chcąc gospodarzowi podziękować za gościnę napisał dosyć długi wierszowany poemat, w którym zawarł również losy Ludgardy. Historia ta według barda wyglądała następująco: Przemysł z namowy swojej matki Elżbiety Wrocławskiej (która jak wiemy ze źródeł zmarła w 1265 r. a więc jeszcze przed ożenkiem syna) miał zażądać od swej małżonki rozwodu i wyjazdu do rodzinnej Meklemburgii. Wobec jej odmowy „Co Bóg złączył, Bóg tylko rozłączyć może” Przemysł zdecydował się na jej uwięzienie w wieży, gdzie usiłował ją namówić do ustąpienia. Ostatecznie wobec trwania Ludgardy w uporze Przemysł miał ją osobiście zabić sztyletem. W czynie tym wspierała władcę również jego służba, która miała dobić konającą Ludgardę dusząc ją ręcznikiem. Ostatnim ważnym źródłem do dziejów Ludgardy są Roczniki Jana Długosza. Jedyną nową informacją jest, że o nienaturalnym zgonie księżnej były śpiewane pieśni aż do czasu współczesnych autorowi kroniki (tj. do około roku 1480). Długosz jako pierwszy wydarzenia lokalizuje nie w Gnieźnie a w Poznaniu. Poza tym jako datę śmierci podaje on 14 grudnia, pod którą to datą wcześniejszy rocznik małopolski wyraźnie pisze, że odbył się pogrzeb zmarłej. Obecnie wśród historyków zdaje się przeważać teza o całkowitej niewinności Przemysła względem nagłej śmierci żony.
Opierając się na ustaleniach Brygidy Kürbis, można uznać, że 10-letnie pożycie małżeńskie Przemysła i Ludgardy nie było udane i w miarę upływu czasu coraz bardziej stawało się oczywiste, że książęca para nie doczeka się potomka. Nie było to jednak jeszcze pewne, gdyż Ludgarda w 1283 miała najwyżej 23 lata. Niemniej można uznać, że w Przemyśle coraz bardziej rosła niechęć do żony uznawanej za bezpłodną, a fakt ten był powszechnie przez wszystkich znany. Kiedy więc w połowie grudnia 1283 Ludgarda zmarła nagle i w osamotnieniu (świadczyć może o tym śmierć w Gnieźnie, z dala od dworu Przemysła w Poznaniu), wśród współczesnych zrodziło się podejrzenie, że śmierć księżnej była nienaturalna. Nikt nie miał jednak na to dowodów. Do pogłosek przyczyniło się, że w XIII w. znajomość medycyny była znikoma, w związku z czym często nagły zgon młodego człowieka interpretowano jako nienaturalny. Dodatkowo księciu zaszkodziło odrzucenie w zupełności żałoby, co wobec tego, że księżna była powszechnie lubiana, zrodziło wrażenie winy Przemysła.
18 grudnia 1283, zaledwie parę dni po pogrzebie Ludgardy władca Wielkopolski stał się świadkiem niezwykle ważnego dla dziejów Polski wydarzenia – konsekracji arcybiskupa gnieźnieńskiego Jakuba Świnki. Doszło do niego w kościele franciszkanów w Kaliszu i było tym ważniejsze, że Polska od dwunastu lat (od śmierci w 1271 arcybiskupa Janusza) nie miała pełnoprawnego duszpasterza. Nominację papieską Jakub Świnka otrzymał 30 lipca 1283, jednakże z uwagi na to, że był on dotychczas tylko diakonem, istniała konieczność nadania mu święceń kapłańskich. Uroczystość ta odbyła się 18 grudnia a dzień później Jakub otrzymał sakrę biskupią. Na uroczystości według źródeł było obecnych pięciu polskich biskupów oraz książę wielkopolski Przemysł II, który nowo kreowanemu arcybiskupowi podarował kosztowny pierścień.
O pochodzeniu i wcześniejszych losach Jakuba Świnki nie wiadomo prawie nic, nie licząc wzmianki w dokumencie o zasługach względem Bolesława Pobożnego. Arcybiskup gnieźnieński był z pewnością  Przemysławowi II bardzo dobrze znany, gdyż współpraca między oboma układała się doskonale. Świadczy o tym m.in. wydanie przez księcia na ręce arcybiskupa aż 14 dyplomów, w tym tak ważnego jak potwierdzenie wszystkich dotychczasowych przywilejów i zezwolenie na bicie własnej monety w Żninie i kasztelanii lądzkiej.
W pierwszej połowie 1284 Przemysł II zaangażował się po stronie Danii i Brandenburgii w konflikcie zbrojnym z Pomorzem Zachodnim i Rugią. O tej wojnie i zakresie pomocy Przemysła II dla sojuszników nie wiadomo praktycznie nic, a pokój, jaki został zawarty 13 sierpnia 1284, nie przyniósł Wielkopolsce żadnych realnych korzyści.
O wiele więcej władcy wielkopolskiemu mogły przynieść przyjazne relacje z władcą krakowskim Leszkiem Czarnym, z którym Przemysł spotkał się na zjeździe w Sieradzu 20 lutego 1284. Nie są znane treści rozmów, które wówczas przeprowadzono, ale musiały być one owocne, skoro Przemysł zdecydował się nadać wojewodzie krakowskiemu Żegocie trzy wsie (Nieczajno, Wierzbiczany i Lulin). Dobre stosunki zostały podtrzymane także w późniejszym okresie, skoro pół roku później (6 września) książę wielkopolski pośredniczył w rokowaniach Leszka Czarnego i jego brata Kazimierza z Krzyżakami. Przemysł nie tracił również z oczu spraw pomorskich, spotykając się 13 września tegoż roku w Nakle z Mściwojem II.
28 września 1284, jak informuje Rocznik Traski, opierający się prawdopodobnie na starszym obecnie zaginionym roczniku, spłonął Kalisz. Zdarzenie to uruchomiło wkrótce lawinę wydarzeń zagrażających integralności władztwa Przemysła II. Otóż gospodarzem w Kaliszu był przed pożarem Sędziwój Zaremba, który obawiając się konsekwencji, zdecydował się zająć zamek kaliski (najwyraźniej nie uszkodzony w pożarze) i przekazać go księciu wrocławskiemu Henrykowi Prawemu. Na wieść o wydarzeniach kaliskich władca wielkopolski zareagował błyskawicznie. Najpóźniej 6 października był bowiem, jak zaświadcza wydany przez niego dokument, na czele rycerstwa wielkopolskiego pod murami miasta. Wobec odmowy poddania się książę zarządził oblężenie zamku. Nie wiadomo jak długo trwały walki, wkrótce jednak na skutek niechęci do walki w szeregach jego własnych oddziałów (rycerze i możni bali się zapewne, że Przemysł po zdobyciu grodu nie oszczędzi obrońców, a znajdowali się tam ich współrodowcy) książę zgodził się na rokowania. Ostatecznie książę odzyskał zamek kaliski, musiał jednak oddać księciu wrocławskiemu świeżo wybudowany zamek w Ołoboku. Nie ma pewności, czy zdrada Sędziwoja Zaremby była wówczas odosobnionym przypadkiem, czy też częścią szerszego spisku rodu Zarembów. Można jednak przypuszczać, że książę w spisek nie wierzył, gdyż większość współrodowców Sędziwoja pozostała na swoich urzędach, także po roku 1284. Dodatkowym argumentem jest występowanie jako świadka w dokumencie z 6 października (a więc z okresu oblężenie grodu) wojewody poznańskiego Beniamina Zaremby, który wobec tego musiał pozostać w kręgu zaufanych władcy.
Do zmiany nastawienia Przemysła względem Beniamina doszło w 1285. Z uwagi na niewielką ilość informacji nie wiadomo, co było tego przyczyną. Znany jest tylko podany przez Rocznik Traski fakt uwięzienia przez Przemysła II przebywającego wówczas w Wielkopolsce Sędziwoja oraz wojewody poznańskiego Beniamina. Uwięzieni Zarembowie zostali ostatecznie potraktowani bardzo łagodnie, sądzeni przez księcia pomorskiego Mściwoja II utracili wyłącznie sprawowane urzędy i część majątku, która została im skonfiskowana. Beniamin zresztą w 1286 ponownie występował w otoczeniu Przemysła II.
W 1285 książę wielkopolski postanowił ożenić się powtórnie. Jego wybranką została Ryksa, córka zdetronizowanego króla Szwecji Waldemara i Zofii, córki króla Danii Eryka IV. Małżeństwo to z uwagi na brak większych kontaktów Wielkopolski ze Szwecją zostało zawarte najpewniej dzięki pośrednictwu dynastii askańskiej. Ślub per procura odbył się w szwedzkim Nyköping 11 października 1285. Podczas uroczystości władcę Wielkopolski zastępował notariusz Tylon, któremu rok później Przemysł II z wdzięczności nadał Giecz wraz z prawem lokacji. Nie wiadomo, gdzie i kiedy odbył się właściwy ślub z udziałem Przemysła i Ryksy, ani kto udzielił sakramentu małżeństwa. W rachubę wchodzą tylko Poznań (biskup Jan) i Gniezno (arcybiskup Jakub Świnka).
Rok 1285 przyniósł władcy także inne sukcesy: jeszcze w styczniu arcybiskup Jakub zwołał do Łęczycy synod prowincjonalny, podczas którego obłożono klątwą głównego przeciwnika Przemysła II, księcia wrocławskiego Henryka IV Prawego, 15 sierpnia zaś spotkał się książę w Sulejowie z księciem brzeskim Władysławem Łokietkiem i inowrocławskim Ziemomysłem. W Sulejowie omawiano zapewne sprawę rebelii części możnych przeciwko Leszkowi Czarnemu i powołania na tron krakowski Konrada II czerskiego.
W maju 1286 po śmierci biskupa poznańskiego Jana Wyszkowica na jego następcę konsekrowany został Jan Gerbicz. Współpraca z nowo kreowanym biskupem odbywała się bez zarzutu, choć część historyków zastanawia fakt obdarzenia Jana przydomkiem „traditor” (zdrajca).
14 czerwca 1287 według Jana Długosza rycerstwo wielkopolskie, jak sugeruje kronikarz, bez wiedzy swojego pana zaskoczyło śląską załogę w Ołoboku, zdobyło zamek i przyłączyło okręg ołobocki na powrót do Wielkopolski. Henryk Prawy nie zdecydował się wówczas na konflikt zbrojny, akceptując stratę świeżego nabytku, co więcej w tym czasie w bliżej nieznanych okolicznościach Przemysł II odzyskał również ziemię wieluńską (straconą jeszcze w 1281). Można tylko przypuszczać, że tak dalekie ustępstwa księcia wrocławskiego wiązały się z jego planami opanowania tronu krakowskiego, a przez oddanie Przemysłowi swoich wcześniejszych zaborów chciał zyskać życzliwą neutralność ze strony władcy Wielkopolski.
W tym samym roku 23 listopada w Słupsku doszło do spotkania trzech książąt: zachodniopomorskiego Bogusława IV, gdańskiego Mściwoja II oraz wielkopolskiego Przemysła II. Książęta zawarli wówczas przymierze skierowane przeciwko każdemu przeciwnikowi, a zwłaszcza przeciwko agresywnej polityce Brandenburgii i władcy rugijskiego Wisława II. Porozumienie gwarantowało Bogusławowi IV i dynastii Gryfitów objęcie Pomorza Gdańskiego w przypadku bezpotomnych zgonów Mściwoja pomorskiego i Przemysła wielkopolskiego. Ponadto w znaczący sposób przyczyniło się do pogorszenia na jakiś czas stosunków z rządzącą w Brandenburgii dynastią askańską. Przymierze to zostało następnie potwierdzone na spotkaniu w Nakle w sierpniu 1291.
Według ostrożnej teorii lwowskiego historyka Oswalda Balzera około 1287 z inspiracji arcybiskupa Jakuba Świnki doszło do politycznego porozumienia pomiędzy księciem krakowskim Leszkiem Czarnym, wrocławskim Henrykiem Prawym, wielkopolskim Przemysłem II oraz głogowskim Henrykiem III w sprawie wzajemnego dziedziczenia. Z początku teoria Oswalda Balzera zdobyła niezwykłą popularność wśród historyków. Pogląd ten obaliły prace: Władysława Karasiewicza i Jana Baszkiewicza. Nie należy jednak zupełnie wykluczyć możliwości zawarcia w tym okresie jakiegoś układu pomiędzy Przemysłem a Henrykiem Prawym, czego dowodem miał być dobrowolny zwrot Przemysłowi ziemi ołobockiej i wieluńskiej a także późniejszy testament księcia wrocławskiego.
14 maja 1288 na zjeździe w Rzepce doszło do dalszego zacieśnienia współpracy Przemysła z Mściwojem II. W lipcu zaś książę odwiedził w Krakowie zapewne ciężko chorego Leszka Czarnego. Treści podjętych tam rozmów nie są znane.
Z małżeństwa z Ryksą 1 września 1288 urodziła się Przemysłowi II córka Ryksa, późniejsza żona Wacława II, króla Czech i Polski, a po jego śmierci – Rudolfa III Habsburga. Wiadomość o narodzinach córki jest zarazem ostatnią wiadomością źródłową o królewnie szwedzkiej Ryksie. Musiała ona umrzeć po tej dacie, a przed 13 kwietnia 1293, kiedy Przemysł ożenił się z Małgorzatą brandenburską. Wydaje się, że Przemysł drugą żonę darzył głębszym uczuciem. Świadczy o tym nie tylko nazwanie ich córki imieniem matki, a przede wszystkim nadanie 19 kwietnia 1293 biskupstwu poznańskiemu wsi Kobylniki w zamian za palenie wiecznej lampki przy grobie zmarłej.
30 września 1288 zmarł bezpotomnie książę krakowski, sandomierski i sieradzki Leszek Czarny. Jego zgon uruchomił w Małopolsce różne uśpione dotąd siły, które w krótkim czasie doprowadziły do wybuchu wojny. Otóż ogół rycerstwa krakowskiego opowiedział się za księciem płockim Bolesławem II (rycerstwo sandomierskie poparło jego brata Konrada II), podczas gdy mieszczaństwo opowiedziało się za księciem wrocławskim Henrykiem IV Prawym.
Na początku 1289 roku na Wawel, dzięki opowiedzeniu się po stronie Henryka kasztelana Sułka z Niedźwiedzia, wkroczyły oddziały śląskie pod dowództwem sprzymierzonych z księciem wrocławskim książąt: opolskiego Bolka I i ścinawskiego Przemka. W odpowiedzi nawiązała się koalicja złożona z księcia płockiego Bolesława II, księcia brzeskiego Władysława Łokietka oraz księcia łęczyckiego Kazimierza II. Niespodziewanie do nawiązanej koalicji przyłączył się również Przemysł II, który złamał tym samym wcześniejsze układy z władcą wrocławskim.
Książęta śląscy zdali sobie wówczas sprawę, że nie dysponują wystarczającymi siłami, by oprzeć się w Krakowie koalicji wielkopolsko-kujawsko-mazowieckiej, i postanowili wycofać się na Śląsk, gdzie mieli zgromadzić większe oddziały. Za wycofującymi się Ślązakami udały się oddziały koalicji i na terenie księstwa bytomskiego, pod Siewierzem 26 lutego doszło do krwawej bitwy zakończonej pełnym zwycięstwem sprzymierzeńców. W bitwie tej z rąk Wielkopolan poległ Przemko ścinawski, a Bolko opolski dostał się do niewoli. Bo bitwie Władysław Łokietek zajął Kraków, a książę wielkopolski wycofał swoje oddziały i zawarł z Henrykiem Prawym rozejm. Korzystając z tego, jeszcze w 1289 Henryk Prawy ponownie zajął zbrojnie Kraków, usuwając Władysława Łokietka do Sandomierza. Stan ten obie strony konfliktu uważały za tymczasowy, gdyż zarówno Prawy, jak i Łokietek używali nadal tytułu księcia krakowskiego i sandomierskiego.
23 czerwca 1290 zmarł we Wrocławiu, prawdopodobnie otruty, książę wrocławski i krakowski Henryk IV Prawy. Jako że nie miał syna, w pozostawionym po sobie testamencie dziedziczne księstwo wrocławskie przekazywał stryjecznemu bratu, księciu głogowskiemu Henrykowi III, ziemię kłodzką zwracał Czechom a księstwo nyskie nadawał w wieczyste posiadanie biskupstwu wrocławskiemu.
Powyższe nadania nie budzą wątpliwości, gdyż są one zgodne z dotychczasową linią polityczną Henryka. Spore zdziwienie wśród historyków budzi natomiast nadanie księstwa krakowskiego i sandomierskiego innemu bliskiemu krewnemu, księciu wielkopolskiemu Przemysłowi. W literaturze istnieje kilka teorii wyjaśniających decyzję księcia wrocławskiego. Ostatnio przyjmuje się, że za testamentem stał najpewniej arcybiskup gnieźnieński Jakub Świnka, który 17 czerwca 1290, na kilka dni przed śmiercią Henryka, przebywał we Wrocławiu. Zgodnie z ostatnią wolą Prawego na Przemyśle spoczęły zobowiązania: przekazania katedrze krakowskiej 100 grzywien złota oraz oddania kościołowi tynieckiemu ozdób i ksiąg liturgicznych.
O śmierci księcia wrocławskiego Przemysł II został poinformowany zapewne jeszcze w czerwcu. Z uwagi na lukę w dokumentach władcy tytuł księcia krakowskiego po raz pierwszy widnieje na dokumencie z 25 lipca 1290. Co charakterystyczne, Przemysł w żadnym ze swoich dokumentów nie używał tytułu księcia sandomierskiego, ponieważ, pomimo posiadania pełni praw do ziemi sandomierskiej na mocy testamentu Prawego, nigdy tej ziemi nie posiadał – po śmierci Henryka IV dzielnicę przejął Władysław Łokietek.
Obejmując Małopolskę, Przemysł II jako swoje godło przyjął koronowanego orła, używanego wcześniej przez Henryka Prawego (dotychczas książę używał odziedziczonego po ojcu i stryju wspiętego lwa).
Nie wiadomo, kiedy dokładnie Przemysł udał się do Krakowa w celu objęcia tam władzy. 24 kwietnia 1290 przebywał jeszcze w Gnieźnie. Dwa miesiące później wydał dokument w Krakowie, gdzie początkowo jego władzę poparli przedstawiciele elity możnowładczej (z kasztelanem Żegotą, kanclerzem Prokopem, wojewodą Mikołajem, skarbnikiem Florianem, stolnikiem Śmielem oraz cześnikiem Żegotą na czele) duchowieństwa (łącznie z biskupem krakowskim Pawłem z Przemankowa, któremu dokumentem z 12 września 1290 książę nadał prawo do pobierania dziesięciny z połowy dochodów żupy krakowskiej) oraz mieszczaństwa.
Nie ma pewności, jak w tym czasie układały się stosunki Przemysła z rządzącym w księstwie sandomierskim Władysławem Łokietkiem. Nieużywanie przez Przemysła tytułu księcia sandomierskiego skłania historyków do zdania, że obaj zaakceptowali swoją władzę zgodnie ze stanem posiadania, nie wykluczając jednak możliwości drobnych starć.
W otoczeniu Przemysła II występowali wyłącznie urzędnicy z Krakowa i najbliższych okolic (Wieliczka i Miechów), co sugeruje, że realna władza księcia wielkopolskiego ograniczała się jedynie do Krakowa i okolic. Na pozostałych terytoriach realną władzę sprawował prawdopodobnie Łokietek.
Stolicę Małopolski Przemysł opuścił między 12 września a 23 października 1290. Nigdy więcej już do niej nie powrócił. Opuszczając Wawel, zabrał ze sobą insygnia koronacyjne przechowywane w skarbie katedralnym od czasów Bolesława Szczodrego. Prawdopodobnie już wtedy planował koronację królewską.
Tymczasem z pretensjami do Małopolski wystąpił książę czeski Wacław II. Roszczenia te znajdowały oparcie w darowiźnie ciotki Wacława, wdowy po Leszku Czarnym, Gryfinie, oraz nadaniach króla niemieckiego Rudolfa I. Oba dokumenty w myśl polskiego prawa nie miały żadnych podstaw, jednak siła militarna, bogactwo i bliskość kulturowa sąsiednich Czech spowodowała, że kandydaturę Wacława przyjęto w Małopolsce powszechnie.
Książę wielkopolski stanął wtedy przed wyborem: konfrontacji zbrojnej, w której z uwagi na przewagę militarną Czech nie miał szans, albo rozmów politycznych.
14 października 1290 w Gnieźnie Jakub Świnka otworzył obrady synodu prowincjonalnego, na którym zjawili się biskupi: poznański Jan, płocki Tomasz, kujawski Wisław i lubuski Konrad. Na synodzie oprócz biskupów zjawili się również: książę pomorski Mściwoj II oraz wielkopolski Przemysł. Prawdopodobnie wówczas Przemysł II zdecydował się za radą zebranych zrezygnować z Małopolski na rzecz Wacława II za odszkodowaniem pieniężnym.
Nie wiadomo, kiedy dokładnie rozpoczęły się rokowania Przemysła z Wacławem II. Musiały jednak zakończyć się one pomiędzy 6 stycznia (wydanie ostatniego dokumentu, w którym Przemysł użył tytułu księcia krakowskiego) a 10 kwietnia 1291 (pierwsze użycie tytułu przez Wacława II). Ponadto wiadomo, że drugiej połowie kwietnia oddziały czeskie dowodzone przez biskupa bamberskiego Arnolda były już na Wawelu.
Władca czeski w przeciwieństwie do Przemysła II po zajęciu Krakowa i najbliższej okolicy nie zamierzał pozostawić Władysława Łokietka przy władzy w księstwie sandomierskim. Zwłaszcza, że książę kujawski, nie czekając na wzmocnienie się Czechów, nagłym atakiem przy pomocy węgierskiej zajął leżącą w ziemi krakowskiej Wiślicę.
Do kontrnatarcia Wacław II przygotował się doskonale, wydając 1 września 1291 w Litomyšlu przywilej dla małopolskich możnych zapewniający ich poparcie, a następnie razem z posiłkami brandenburskimi i górnośląskimi uderzył na sandomierskie dzierżawy Łokietka, zajmując je bez problemu.
W konflikcie tym książę wielkopolski nie brał udziału. Do zmiany jego stosunku przyczyniło się wkroczenie latem 1292 oddziałów czeskich do ziemi sieradzkiej położonej w bezpośrednim sąsiedztwie Wielkopolski, gdzie po krótkim oblężeniu skapitulowali przed Wacławem Władysław Łokietek oraz jego brat Kazimierz łęczycki.
29 września 1292 Przemysł II wydał w Kaliszu dokument, w którym określił, że podąża „cum ad expedicionem processimus in Syradz ad regem Bohemie”. Zdanie to jest tłumaczone różnorako. Obecnie wydaje się przeważać pogląd, że oznaczało ono tyle, że Przemysł ruszył pod Sieradz pilnować tam interesów Władysława Łokietka i jego brata Kazimierza, aby Wacław II w swoich żądaniach nie posunął się za daleko. Ostatecznie Przemysłowi nie udało się jednak uchronić książąt kujawskich przed koniecznością złożenia hołdu lennego, której gwarantem stał się arcybiskup Jakub Świnka.
Zaangażowanie w sprawy małopolskie nie przeszkodziło księciu wielkopolskiemu aktywnie uczestniczyć także na innych odcinkach. Na początku lat 90. (zapewne niedługo po śmierci Henryka Prawego) Przemysł zawarł ścisły sojusz z księciem głogowskim Henrykiem III. O układzie tym nie zachowały się do dzisiaj żadne szczegóły, a jedyną wiedzę na ten temat czerpie się z dokumentu Władysława Łokietka wydanym w Krzywiniu 10 marca 1296, w którym książę podkreśla, że Henryk miał dobre prawa do Wielkopolski. Jeśli więc odrzuci się prawa pokrewieństwa, na które zresztą Henryk nie mógł się powoływać (Łokietek przez swoje małżeństwo z Jadwigą kaliską miał lepsze), to uzasadniony wydaje się pogląd, że na początku lat 90. (na pewno przed styczniem 1293, kiedy Przemysł związał się z Łokietkiem) doszło do układu, w którym władca wielkopolski przelewał prawo do sukcesji na rzecz księcia głogowskiego.
W styczniu 1293 doszło w Kaliszu do politycznych rozmów Przemysła z Władysławem Łokietkiem i jego bratem Kazimierzem. Szczegóły toczonych rozmów nie są znane. Zachowały się tylko dwa dokumenty, w których w pierwszym Przemysł, Łokietek i Kazimierz, a w drugim sam książę wielkopolski tytułują się dziedzicami Krakowa i zobowiązują się po odzyskaniu tej dzielnicy przez któregokolwiek z nich, wypłacać corocznie 300 grzywien srebra arcybiskupstwu gnieźnieńskiemu, z tym, że przez pierwsze dwa lata książęta zobowiązują się wypłacić dodatkowo 100 grzywien srebra. Rozmowy w Kaliszu były z pewnością poufne, a ich inicjatorem był arcybiskup Jakub Świnka. Doszło tam zapewne do zawiązania antyczeskiej koalicji, w której sojusznicy zobowiązywali się wzajemnie do pomocy. Przemysł uznał też Władysława Łokietka swoim następcą w Wielkopolsce na wypadek niedoczekania się męskiego następcy (choć możliwe, że tak samo, jak w przypadku układu z Henrykiem chodziło o układ o przeżycie). Mimo zawartego układu nie są znane jakieś spektakularne działania ze strony koalicjantów. Książę łęczycki Kazimierz zginął zresztą 10 czerwca 1294 w bitwie pod Trojanowem z Litwinami.
W Kaliszu doszło też zapewne do małżeństwa Władysława Łokietka z siostrą stryjeczną Przemysła (córką Bolesława Pobożnego), Jadwigą.
W tym samym czasie Przemysł postanowił ponownie zawrzeć związek małżeński, gdyż Ryksa szwedzka nie żyła od co najmniej roku. Wybranką księcia wielkopolskiego została margrabianka brandenburska Małgorzata. Urodzona ok. 1275 była ona starszą córką Albrechta III, margrabiego brandenburskiego na Salzwedel, i Matyldy, córki króla Danii Krzysztofa I. Małżeństwo to zostało zawarte ze względów politycznych i miało zabezpieczyć spodziewaną przez Przemysła sukcesję na Pomorzu. Z uwagi na dość bliskie pokrewieństwo między małżonkami (oboje byli prawnukami króla czeskiego Przemysła Ottokara I) potrzebna była dyspensa papieska. Część historyków uważa, że przy okazji ślubu Przemysł zaręczył również swoją pięcioletnią córkę Ryksę z bratem Małgorzaty, Ottonem.
Wiosną 1294 Przemysł gościł w Wielkopolsce Mściwoja II. Z kolei 15 czerwca książę wielkopolski był na Pomorzu, gdzie m.in. zatwierdzał w Słupsku dokumenty księcia pomorskiego. 30 czerwca Przemysł był z powrotem w Wielkopolsce.
Pogarszający się stan zdrowia Mściwoja zmusił Przemysła do kolejnej wizyty na Pomorzu jesienią. Brak jednak pewności, czy książę był przy Mściwoju, kiedy ten umierał 25 grudnia 1294 w Gdańsku. Nie budzi najmniejszych wątpliwości, że Przemysł wziął udział w jego pogrzebie. Ostatni książę pomorski z rodzimej dynastii został pochowany w opactwie cystersów w Oliwie.
Po odziedziczeniu Pomorza Przemysł przyjął nowy tytuł „dux Polonie et Pomoranie”. Na Pomorzu przebywał do początku kwietnia, gdyż 10 kwietnia był w Poznaniu.
Zjednoczenie Wielkopolski z Pomorzem Gdańskim uczyniło Przemysła zdecydowanie najsilniejszym wśród Piastów. Obejmując tron krakowski w 1290, książę wspólnie z arcybiskupem gnieźnieńskim Jakubem Świnką podjął plan (nieskutecznie realizowany być może wcześniej przez Henryka Prawego) koronacji królewskiej, która miała być krokiem wstępnym do zjednoczenia Polski. O tym, że już wtedy Przemysł myślał o koronacji, świadczy dobitnie fakt zabrania z Krakowa insygniów koronacyjnych.
W latach 1291–1294, z uwagi na zajęcie Małopolski przez Wacława II, książę wielkopolski nie odważył się koronować. Dopiero śmierć Mściwoja II i związane z tym wzmocnienie pozycji Przemysła II skłoniły władcę do podjęcia wspólnie z arcybiskupem decyzji o koronacji.
Do koronacji królewskiej Przemysła i jego trzeciej żony Małgorzaty doszło w katedrze gnieźnieńskiej 26 czerwca 1295, w niedzielę, w dniu świętych Jana i Pawła. Nie wiadomo, według jakiego ordinis cororandi (porządku ceremonii koronacyjnej) się odbyła. Była to pierwsza koronacja władcy polskiego po 219 latach. Współkoronatorami władcy Wielkopolski i Pomorza Gdańskiego według Rocznika wielkopolskiego i Rocznika kapituły poznańskiej zostali biskupi: lubuski Konrad, poznański Jan Gerbicz, włocławski Wisław i płocki Gedko. Z polskiego episkopatu na uroczystość nie przybyli wyłącznie biskupi: wrocławski Jan Romka i krakowski Jan Muskata, którzy, mimo że nie było to konieczne, przysłali swoją zgodę na koronację. Historycy na ogół zgadzają się z powyższą listą biskupów uczestniczących w koronacji. Pewną wątpliwość budzi co najwyżej osoba biskupa lubuskiego Konrada, który jeszcze 18 czerwca miał przebywać w Pradze. Jak jednak zauważył Kazimierz Tymieniecki, Konrad mimo wszystko mógł zdążyć do Gniezna na koronację. Nie zachowały się natomiast informacje o świeckich uczestnikach koronacji. Na pewno w Gnieźnie zjawili się wówczas liczni dostojnicy wielkopolscy i pomorscy. Nie ma za to dowodów, by w Wielkopolsce przebywali jacyś książęta piastowscy.
Nie jest ostatecznie rozstrzygnięta sprawa, czy arcybiskup Jakub Świnka i Przemysł II uzyskali zgodę papieża Bonifacego VIII na koronację. Źródła w tej mierze na ogół tylko informują o fakcie koronacji bez podania czy Przemysł II uzyskał zgodę papieską. Tylko Kronika oliwska i Kronika zbrasławska twierdzą, że koronacja nastąpiła za zgodą Stolicy Apostolskiej. Na opinii historyków o tym wydarzeniu zaważył w znacznej mierze fakt, że o zgodę papieską później starał się Władysław Łokietek. Należy jednak zwrócić uwagę, że koronacja w 1320 doszła do skutku w zupełnie innych okolicznościach, gdyż Piastowicz miał konkurenta do tronu w osobie potężnego Jana Luksemburskiego a papiestwo było wówczas silnie uzależnione od dworu francuskiego. W 1295 papiestwo było niezależne i episkopat Polski mógł z większym spokojem oczekiwać spodziewanych protestów ze strony Wacława II. Zgoda Bonifacego VIII nie była konieczna, gdyż z uwagi na wcześniejsze koronacje Polska była królestwem.
Bez względu na to, czy Przemysł uzyskał zgodę papieża czy nie, legalność koronacji nie była przez współczesnych negowana. Nawet czeska Kronika zbrasławska nie odmawia wielkopolskiemu Piastowi tytułu królewskiego, tyle, że nazywa Przemysła królem Kalisza. Ostatecznie Wacław II ograniczył się wyłącznie do protestów dyplomatycznych skierowanych do Przemysła (którego usiłował nakłonić do rezygnacji z korony) i kurii papieskiej.
Koronacja sprowokowała spór historyków co do zasięgu jego królestwa. Jako pierwszy tym problemem zajął się Stanisław Kutrzeba, który wyszedł z założenia, że Przemysł w rzeczywistości koronował się na króla Wielkopolski. Jego praca wywołała ożywioną dyskusję, która do dnia dzisiejszego nie dała jednoznacznej odpowiedzi o charakterze monarchii Przemysła. Można jednak spodziewać się, że Przemysł, koronując się w Gnieźnie na króla, chciał wskrzesić uniwersalne królestwo polskie, co podkreśla zresztą napis na pieczęci stosowanej przez władcę po koronacji: „Reddidit ipse pronis victricia signa Polonis” („Sam wszechpotężny zwrócił Polakom ich zwycięskie znaki”), choć w rzeczywistości władza Przemysła ograniczyła się wyłącznie do Wielkopolski i Pomorza Gdańskiego.
Po koronacji Przemysł udał się na Pomorze Gdańskie. 30 lipca był w Słupsku, gdzie potwierdził przywileje klasztorom cystersów w Oliwie i Żarnowcu. Następnie odwiedził inne ważniejsze ośrodki w tej dzielnicy: Gdańsk, Tczew i Świecie. W sierpniu 1295 Przemysł powrócił do Wielkopolski, by w październiku być ponownie w Gdańsku. Świadczy to jak ważną dzielnicą było dla Przemysła II Pomorze Gdańskie.
Zasób źródeł mówiących o śmierci Przemysła, biorąc pod uwagę, że wydarzenia te miały miejsce w XIII wieku, jest niemały, choć kronikarz wielkopolski nie zdołał doprowadzić swojego dzieła do czasów sobie współczesnych, a więc do roku 1295/1296 i nie opowiedział o wydarzeniach z Rogoźna.
Źródła te możemy podzielić ze względów merytorycznych na oskarżające o zamordowanie króla Polski Brandenburczyków, rody polskie (Zarembów, Nałęczów, czy też oba rody jednocześnie), wreszcie źródła próbujące pogodzić obie teorie.
Do źródeł pierwszej kategorii możemy zaliczyć niemal współczesny Rocznik kapituły poznańskiej. Z zapiski tej wynika, że margrabiowie brandenburscy Otto V Długi, inny Otto, oraz Jan, syn Konrada, będący siostrzeńcem Przemysła, wysłali oddział zbrojnych, który o świcie 8 lutego wtargnął do nieobronnego Rogoźna, gdzie wielkopolski Piast spędzał zapusty, by go porwać. Ponieważ jednak bronił się przed ujęciem, odniósł rany, zaś napastnicy, nie mogąc go z powodu zranienia dowieźć do Brandenburgii, dobili go. Motywem zbrodni miała być nienawiść Niemców do polskiego króla z powodu koronacji.
Za zabójstwem Przemysła II przez Brandenburczyków opowiada się też Kronika oliwska, w której zapisano, że po koronacji Przemysł 
Z dużym prawdopodobieństwem można przypuścić, że pierwszą część swojej informacji autor Kroniki oliwskiej Stanisław wziął z Liber mortuorum monasterii Oliviensis, zaś wiadomość o motywach zabójstwa dotyczącą sprawy Ludgardy powstał na skutek dopisku opata klasztoru oliwskiego. W powyższym zapisie rzuca się w oczy wskazanie jako głównego winnego zbrodni margrabiego Waldemara, który jednak w tragicznych wydarzeniach brać udziału nie mógł, gdyż w 1296 miał niespełna 15 lat. Imię Waldemara znalazło się tam z pewnością na skutek złej sławy margrabiego po 1308, czyli po nieudanej próbie zagarnięcia Pomorza.
Najwcześniejszym źródłem mówiącym o śmierci Przemysła z rąk Brandenburczyków jest jednak Rocznik kołbacki z klasztoru cystersów w Kołbaczu na Pomorzu Zachodnim. Krótka informacja jest niezwykle cenna głównie z tego powodu, że jako jedyna imiennie wskazuje na bezpośredniego wykonawcę zbrodni, niejakiego Jakuba Kaszubę. Problem w tym, że nic pewnego o nim nie wiemy, a poza tym imię Piotr, pod jakim rocznik zna Przemysła II, budzi spore zdziwienie. Najpewniej jest to błąd autora rocznika.
Wreszcie Brandenburczyków oskarżają źródła późne wprawdzie, bo pochodzące z połowy XIV wieku, lecz o tyle wiarygodne, że wywodzące się z Niemiec (a więc niepodejrzane o stronniczość). Kronika Henryka z Hertfordu przekazuje, że Przemysł II zginął podczas wojny brandenbursko–wielkopolskiej. Drugim niemieckim dziejopisarzem, który niedwuznacznie oskarżył Askańczyków był Detmar z Lubeki, który przy okazji obarczył również winą za śmierć Przemysła II trzecią żonę władcy Małgorzatę, która wywodziła się z Brandenburgii. Nie wiadomo jednak, czy kronikarz znalazł tę informację w źródłach wcześniejszych, czy też wydedukował ją na podstawie prostej zależności: skoro Małgorzata wywodziła się z rodu oskarżanego o zabójstwo, to musiała w tym morderstwie uczestniczyć.
Istnieje cały szereg źródeł, zarówno polskich jak i obcych, doszukujących się sprawców zbrodni wśród polskich wielmożów. Z przekazów polskich o zabójstwie Przemysła II przez Polaków informują nas: Rocznik małopolski kodeks szamotulski, Rocznik Sędziwoja i Kronika książąt polskich. Pierwszeństwo należy jednak dać najbliższemu chronologicznie Rocznikowi Traski. Niezwykle ważne jest również zeznanie biskupa poznańskiego Jana Łodzi podczas procesu polsko-krzyżackiego z 1339 – jest to bowiem świadectwo osoby uczestniczącej w życiu politycznym Wielkopolski tych czasów.
Ze źródeł obcych Polaków jako winnych śmierci króla polskiego wskazują: annalista toruński z początku XV wieku, XIV-wieczna Kronika zbrasławska oraz napisany w pierwszej połowie XIV wieku Kodeks Hipacki. Z powyższych przekazów wynika, że w źródłach małopolskiej proweniencji, oraz tych pochodzących z Czech i Rusi (w tym wypadku informacje raczej dotarły za pośrednictwem Małopolan) głównych winnych śmierci króla widziano w wielkopolskich rodach możnowładczych. Nazwy tych rodów zostały wskazane przez Rocznik małopolski (Zarembowie) i Latopis hipacki (Nałęczowie i Zarembowie).
Wreszcie trzecią kategorią źródeł są te, które w równym stopniu obarczają za zabójstwo zarówno Brandenburczyków jak i polskie rody możnowładcze. Na czoło wysuwa się Rocznik świętokrzyski nowy. Niemal identyczne informacje przekazuje Katalog biskupów krakowskich, pochodzący jednak z XV stulecia. Znajduje się w nim interesujący dodatek mówiący o winie Wacława II i nienazwanych z imienia książąt polskich. Nie wiadomo, czy autor katalogu wydedukował winę Wacława II zgodnie z zasadą: kto miał największą korzyść, ten był sprawcą zbrodni, czy też posiadał ku temu jakieś przesłanki. Wreszcie na Zarembów, Nałęczów, jak i „Saksończyków” wskazuje Jan Długosz, Marcin Bielski i Marcin Kromer.
Data 8 lutego 1296 jako data zbrodni jest powszechnie uznawana. Widnieje bowiem w: Roczniku Traski, Roczniku małopolskim, Roczniku świętokrzyskim nowym, Kalendarzu włocławskim i Liber mortuorum monasterii Oliviensis. Błędne więc są daty: 6 lutego podane przez Rocznik kapituły poznańskiej i w jednym miejscu przez Długosza oraz 4 lutego podana przez Nekrolog lubiński.
Co do miejsca śmierci historycy uznają wiarygodność np. Rocznika małopolskiego („prope oppidum Rogoszno”) czy Rocznika Sędziwoja („ante Rogoszno”) mówiących, że Przemysł zginął niedaleko Rogoźna.
Zwłoki 39-letniego Przemysła zostały pochowane, jak wskazuje Rocznik kapituły poznańskiej, w katedrze poznańskiej. Ceremonii pogrzebowej przewodniczył biskup Jan. Licznie wzięli w niej udział możni, duchowieństwo, rycerstwo i zwykła ludność.
Nienaturalny zgon Przemysła II w wyniku nieudanej próby porwania był przedmiotem zainteresowania kilku historyków.
Okolicznościami zgonu ostatniego wielkopolskiego Piasta dokładniej zajmowali się: Karol Górski, Kazimierz Jasiński, Zygmunt Boras, Bronisław Nowacki, Edward Rymar. Ważne dla dziejów śmierci Przemysła II są też prace Władysława Karasiewicza oraz Jana Pakulskiego, ze względu na rolę Nałęczów i Zarembów.
Święta Bożego Narodzenia 1295 król spędził w Gnieźnie, tam też spotkał się z Władysławem Łokietkiem. O czym wówczas rozmawiano, nie wiadomo. Można tylko przypuszczać, że zastanawiano się ogólnie nad możliwościami odzyskania Małopolski lub usunięcia raz na zawsze zagrożenia brandenburskiego. Rozmowami tymi mogli w każdym razie poczuć się zagrożeni Brandenburczycy z linii joannickiej, którzy i tak z niepokojem obserwowali objęcie Pomorza Gdańskiego przez Przemysła (po Mściwoju II) i koronację królewską. Cel, jaki przyświecał Przemysłowi II, był oczywisty dla wszystkich – zjednoczenie Polski – i wiadomo było, że wcześniej czy później król upomni się o ziemie zagrabione przez margrabiów w Wielkopolsce.
Po 25 stycznia 1296 król opuścił swoją stolicę, by na pewno 3 lutego znaleźć się w Pyzdrach. Ostatnie dni karnawału (od czwartego do siódmego lutego), czyli zapusty, Przemysł postanowił spędzić w nieobwarowanym Rogoźnie nad Wełną.
Wyjeżdżając z Pyzdr, król z pewnością nie przypuszczał, że w odległej o około 30 kilometrów brandenburskiej Brzezinie przebywają dwaj bracia, Otto IV ze Strzałą i Konrad, a także synowie tego ostatniego, Otto VII, Jan IV i zapewne także najmłodszy Waldemar. Zostali oni dokładnie poinformowani przez zdrajców z otoczenia Przemysła II o planach władcy Wielkopolski na najbliższe dni.
Tymczasem król bawił się w najlepsze przy zwyczajowych turniejach i ucztach. Czujność straży mającej czuwać nad bezpieczeństwem władcy była coraz słabsza, tym bardziej że zapewne 8 lutego miano wracać do innych zajęć. Tego dnia bowiem rozpoczynał się liturgiczny czterdziestodniowy okres Wielkiego Postu i przed wyruszeniem w dalszą drogę chciano odpocząć.
O tym, że planem margrabiów było porwanie wielkopolskiego Piasta, świadczy cały szereg źródeł z Rocznikiem małopolskim na czele. W ten sposób zapewne chcieli oni uzyskać rezygnację Przemysła z Pomorza Gdańskiego i planów zjednoczenia Polski. Oddział składał się prawdopodobnie z kilkudziesięciu ludzi, gdyż dokonanie porwania na wrogim terytorium wymagało odpowiedniego zabezpieczenia. Bezpośrednie dowództwo nad tym oddziałem powierzono wymienionemu przez Rocznik kołbacki Jakubowi, który został zidentyfikowany przez Edwarda Rymara jako Jakub Guntersberg.
Nie był wymagany osobisty udział margrabiów, co można wyczytać z Rocznika kapituły poznańskiej i kronik Jana Długosza. Co więcej, taki udział przedstawicieli linii joannickiej byłby co najmniej dziwny, gdyż nie ryzykowaliby oni życia, nie mając pewności sukcesu. W każdym razie kilkudziesięcioosobowy oddział wyruszył wieczorem 7 lutego, najpewniej po zachodzie słońca, by najkrótszą drogą przez skutą lodem Noteć dotrzeć do miejsca, w którym przebywał Przemysł. Jak to ustalił Karol Górski, słońce 7 lutego (czy też właściwie 30 stycznia, jeżeli uwzględnimy późniejszą reformę kalendarza) zachodziło o 16:48, wschód słońca miał nastąpić o 7:38, co dawało czternaście godzin, które wystarczały na dotarcie porywaczy do celu wyprawy.
Atak nastąpił wczesnym rankiem, w Środę Popielcową 8 lutego, kiedy straż przyboczna króla pogrążona była w głębokim śnie. Pomimo tego zdołano zorganizować obronę pod osobistym przewodnictwem Przemysła. Napastników było zbyt wielu, by ich pokonać. Podstawowym celem ludzi Jakuba Guntersberga było ujęcie żywcem polskiego monarchy – udało im się to dopiero wtedy, gdy król, pokryty licznymi ranami, osunął się na ziemię. Brandenburczycy posadzili ciężko rannego na konia, by uciekać w kierunku granicy ze Śląskiem (była to najpewniej próba zmylenia pogoni). Wkrótce porywacze zdali sobie sprawę, że nie są w stanie dowieźć żywego króla do celu, a jeniec tylko opóźnia ich ucieczkę. Padł wtedy rozkaz zamordowania porwanego, wydany przez dowódcę oddziału, Jakuba, być może wykonany przez niego osobiście. Późna, ale dość prawdopodobna, tradycja podaje, że stało się to najpewniej 6,5 km na południowy wschód od Rogoźna we wsi Sierniki. Ciało królewskie porzucono na drodze, gdzie znaleźli je rycerze biorący udział w pościgu. Miejsce znalezienia ciała, czyli zarazem miejsce dobicia (porąbania) rannego króla w tradycji określane jest nazwą Porąblic. Zabójcy nigdy nie zostali złapani.
Istnieje wiele przekonywających dowodów na udział Brandenburczyków w morderstwie. Należy zgodzić się z Kazimierzem Jasińskim, że przeprowadzenie tak sprawnej akcji nie było możliwe bez uczestnictwa w niej osób z otoczenia Przemysła II. Nie można jednoznacznie stwierdzić, czy zdrady dopuściły się, obwiniane przez część źródeł, rody Nałęczów i Zarembów. Bardziej podejrzani są Zarembowie, o których winie pisze Rocznik małopolski. Dodatkowo obciąża ich udział w buncie w 1284 roku, który z pewnością spowodował pogorszenie ich stosunków z Przemysłem II. Tego samego nie da się powiedzieć o Nałęczach i gdyby nie informacje Rocznika świętokrzyskiego nowego i Długosza, z pewnością dzisiejsi historycy pisaliby o przyjaznych stosunkach łączących Przemysła II nie tylko z Grzymałami i Łodziami, ale także z Nałęczami.
Śmierć ostatniego wielkopolskiego Piasta, mimo iż z całą pewnością zaskoczyła jego sąsiadów (także Brandenburgię, której celem było porwanie króla, a nie zabójstwo), spowodowała błyskawiczne uaktywnienie się wszystkich sił pragnących przejąć władzę w obu dzielnicach. Jeszcze zapewne w lutym a najpóźniej w marcu do Wielkopolski wtargnęły siły Władysława Łokietka wspieranego przez księcia płockiego Bolesława II oraz wojska Henryka III głogowskiego, którego wspomógł książę opolski Bolko I.
Walki, jeżeli jakieś w ogóle miały miejsce, nie trwały długo, gdyż 10 marca 1296 w Krzywiniu doszło do zawarcia układu rozejmowego. Na mocy zawartego porozumienia Łokietek uznał prawa Głogowczyka do Wielkopolski uzyskane na mocy jego wcześniejszego układu z Przemysłem II. Książę kujawski przekazał mu także część Wielkopolski po rzekę Obrę oraz adoptował jego syna Henryka, gwarantując jednocześnie, że gdy ten osiągnie pełnoletniość, przekaże mu księstwo poznańskie.
Nie jest znany powód, dla którego Władysław Łokietek uznał lepsze prawa Henryka III głogowskiego do Wielkopolski. Ogół historyków przyjmuje za prawdopodobną przyczynę zagrożenie brandenburskie i zagarnięcie przez nich terenów na północ od Noteci oraz grodów w Wieleniu, Czarnkowie, Ujściu, Santoku i Drezdenku.
Drugim powodem zawarcia przez Władysława Łokietka pośpiesznego układu z Henrykiem głogowskim było pojawienie się na Pomorzu Gdańskim jego bratanka Leszka Ziemomysłowica, który wysunął pretensje do tej części dziedzictwa Przemysła II. Ostatecznie dzięki szybkiej interwencji Władysława Łokietka na Pomorzu Leszek wycofał się do rodzinnego Inowrocławia, zatrzymując za zgodą stryja wyłącznie kasztelanię wyszogrodzką.
Śmierć Przemysła II doprowadziła do rozbioru jego dziedzictwa i tylko dzięki błyskawicznej akcji Władysława Łokietka straty na rzecz Brandenburgii, Głogowa i Kujaw były stosunkowo niewielkie.
Pierwszą była pieczęć odziedziczona po ojcu a wyrażająca stojącą postać z proporcem w prawej ręce i tarczą w lewej. Na tarczy widnieje wspinający się lew. Po obu stronach stojącej postaci widnieją wieże, z których trębacze dmą w rogi. Nad postacią księcia widnieje ręka błogosławiącego Boga. Wokół napis: „Sig. Premislonis Dei Gra(cia) Ducis Polonie”. Pieczęci tej Przemysł używał dowodnie w latach 1267–1284.
Druga jest pieczęcią herbową i przedstawia wspinającego się lwa. Wokół widnieje napis: „S. Premizlonis Dei Gra(cia) Ducis Polonie”. Władca stosował ją w latach 1267–1289.
Trzecia pieczęć, przedstawiająca te same elementy co pierwsza (rysunek jest jednak większy a na tarczy zamiast lwa widnieje orzeł bez korony), nosi napis: „Sig Premislonis Secundi Dei Gra(cia) Ducis Polonie”. Znana jest ona wyłącznie z jednego dokumentu wydanego 12 września 1290.
Czwarta, używana w latach 1290–1295, jest większa od poprzednich i przedstawia stojącego księcia ze spiczastym kołpakiem na głowie. W lewej ręce trzyma on tarczę z ukoronowanym orłem, w prawej proporzec z nieukoronowanym orłem, z którego biegnie wstęga z napisem „Et Cra”. U dołu pieczęci widnieje podeptany przez władcę smok. W otoku widnieje ten sam napis, co na pieczęci trzeciej.
Ostatnia, piąta pieczęć była używana przez Przemysła po koronacji, w latach 1295–1296. Nowa pieczęć jest majestatyczna i przedstawia na awersie siedzącego na tronie króla w długiej szacie i z długimi włosami, w koronie na głowie, trzymającego w lewej ręce jabłko z krzyżem a w prawej berło. Po prawej ręce króla, obok tronu widnieje hełm z piórami. W otoku widnieje napis: „S. Premislii Dei Gracia. Regis. Polonie (et Ducis) Pomoranie”. Inaczej napis ten odczytał K. Górski: „S(igillum) Premislii Dei Gracia Regis Polonorum et Ducis Pomora(nie)”. Z kolei na rewersie widnieje zwrócony w prawą stronę ukoronowany orzeł. Napis w otoku pieczęci budzi pewne wątpliwości z uwagi na uszkodzenie zachowanego egzemplarza pieczęci. Według rekonstrukcji Stanisława Krzyżanowskiego brzmi: „Reddidit Ips(e Deus) Victricia Signa. Polonis”.
Historycy nie są zgodni, jakie powody skłoniły Przemysła do zastąpienia używanego jeszcze przez ojca i stryja lwa orłem. Przypuszcza się, że albo władca chciał podkreślić, iż pochodzi z prastarej polskiej dynastii (orła jako herbu używali zresztą Władysław III Laskonogi i Władysław Odonic), albo przez ten symbol chciał uwydatnić swoje prawa następstwa po Henryku Prawym.
Nie jest znana żadna moneta, którą z całą pewnością można byłoby przypisać Przemysłowi II. W związku jednak z poświadczoną źródłowo działalnością mennic oraz występowaniem wśród świadków wykonywanych przez władcę czynności prawnych – mincerzy można być niemal pewnym, że takowe monety istniały. Część historyków przypisuje wielkopolskiemu Piastowi dwa rodzaje monet: brakteat beznapisowy, zachowany w siedmiu egzemplarzach, przedstawiający ukazaną z profilu postać panującego w koronie, trzymającą w ręce uniesiony do góry miecz, a także monetę zachowaną w jednym egzemplarzu, różniącą się od pierwszego wzoru napisem „REX” oraz zwieńczeniem nakrycia głowy (na drugim egzemplarzu widnieje kłobuk zwieńczony krzyżem). Obie monety swoim wyglądem przypominają denary Bolesława Szczodrego.
Koronacja królewska i tragiczna śmierć w Rogoźnie uczyniła Przemysła męczennikiem sprawy zjednoczenia kraju. Z tego też powodu żaden historyk piszący o końcu XIII wieku nie mógł przejść obok tej postaci obojętnie. Niezwykle silnie na późniejsze pokolenia dziejopisów i historyków wpłynęła barwna i obszerna relacja Jana Długosza: 
kronikarz ma o królu zdecydowanie pozytywną opinię. Podobnie panowanie Przemysła II w swoich dziełach przedstawili Marcin Bielski, Marcin Kromer i Adam Naruszewicz.
Współcześnie historycy przedstawiają wielkopolskiego Piasta różnie. Bolesław Ulanowski napisał, że „Przemysł był najwybitniejszym w swoim czasie przedstawicielem rodu Piastów”. Z kolei Jan Baszkiewicz zauważa, że choć „książę (był) arbitralny i jak się zdaje nie pozbawiony cech okrucieństwa”, to jednak był zarazem „pełen wiary w swe siły i swe dalekosiężne plany”.
O głębsze, choć zdecydowanie negatywne, oceny wielkopolskiego Piasta pokusili się również Karol Górski: 
O wiele bardziej pozytywny stosunek do odnowiciela korony polskiej miał Oswald Balzer, w opinii którego Przemysł był 
W ostatnich latach ukazały się dwie monografie historyczne poświęcone Przemysłowi II. Ich autorzy: Bronisław Nowacki i Aleksander Swieżawski zgodnie podkreślają, że Przemysł był niezwykle ambitny, co dało mu następnie impuls do działań zmierzających do koronacji. Ponadto cechował króla realizm polityczny, który skłonił go z jednej strony do rezygnacji z zagrożonej inwazją czeską Małopolski, a z drugiej do umacniania niezwykle korzystnego sojuszu z Pomorzem Gdańskim. Był też człowiekiem niewątpliwie cierpliwym, umiejącym wiele lat czekać na nadarzającą się sposobność. Z całą pewnością cieszył się również zaufaniem współczesnych, o czym świadczą przykłady powoływania władcy na arbitra sporów międzydzielnicowych. Nie bez znaczenia jest również zapisanie Przemysłowi przez Mściwoja II Pomorza Gdańskiego. Przemysł prowadził bardzo rozsądną i dalekowzroczną politykę gospodarczą. Był władcą unikającym konfliktów zbrojnych, czym zdecydowanie pozytywnie wyróżnia się na tle współczesnych mu Piastów. Nie był natomiast zbyt dobrym rycerzem i wodzem, o czym świadczy choćby klęska w bitwie pod Stolcem. Inną wadą Przemysła była jego zbytnia ufność wobec partnerów politycznych, przejawiająca się m.in. w stosunkach z Henrykiem Prawym.
Z uwagi na charakter zachowanych źródeł z czasów Przemysła II (dokumenty, oraz teksty narracyjne rejestrujące głównie, jeśli nie wyłącznie wydarzenia polityczne) trudno jest jednoznacznie wskazać jakie były główne zamysły działań władcy na niwie gospodarczej. Najważniejszym partnerem dla księcia był wówczas kościół rzymskokatolicki i z wiadomych względów (osoby piśmienne to w przeważającej większości duchowni) dokumentów ich współpracy dochowało się do naszych czasów najwięcej.
Jednym z najważniejszych sojuszników politycznych Przemysła II był arcybiskup gnieźnieński Jakub Świnka. Już 8 stycznia 1284 wystarał się on o nadanie wsi Polanowa. O wiele ważniejszą zdobyczą Jakuba było otrzymanie 1 sierpnia tegoż roku prawa do bicia monety w Żninie i kasztelanii lądzkiej własnej monety. Co więcej w myśl wydanego przywileju moneta arcybiskupa miała być traktowana na równi z książęcą. Dwa lata później 20 czerwca 1286 udało się dodatkowo arcybiskupowi uzyskać przywilej od księcia mazowieckiego Bolesława II do prawa bicia monety w okręgu łowickim i moneta ta miała być przyjmowana na całym Mazowszu, co stało się podstawą niezależności ekonomicznej Jakuba i potęgą gospodarczą w kraju. Również biskup poznański otrzymał od Przemysła II kilka nadań np. w 1288 r. miasto Śródka, w 1289 r. zwolnienie z opłat celnych kupców biskupiego miasta Buk, wreszcie w 1290 r. książę zatwierdził zatwierdził nadanie prawa niemieckiego dla Słupcy. Ze względów politycznych brak jest podobnego wsparcia na rzecz innych biskupów – z jednym wyjątkiem – w 1287 r. Przemysł uwolnił dobra biskupa lubuskiego Konrada od powinności prawa polskiego i zezwolił na lokowanie miasta targowego na prawie niemieckim.
Władca Wielkopolski starał się również wspierać zakony. Z zachowanych źródeł wynika, że najbardziej faworyzowani byli cystersi a zwłaszcza ich klasztory w Lądzie (nadania dla klasztoru w latach 1280, 1289, 1291, 1293), Łęknie (1280,1283,1288), oraz Paradyżu (1276, 1277, 1290). Trochę mniejszym poparciem cieszyli się benedyktyni (zwłaszcza klasztor w Lubiniu. który otrzymał przywileje w latach 1277, 1294, 1296), oraz dominikanie (klasztor poznański otrzymał w 1277r. prawo połowu ryb na Warcie, zaś klasztor we Wronkach podstawowe uposażenie). Drobne przywileje otrzymały od Przemysła II również zakony rycerskie: templariusze, joannici, oraz bożogrobcy.
Szczególnymi względami Przemysła II cieszyło się mieszczaństwo, a szczęśliwie do naszych czasów zachowało się wiele dokumentów to potwierdzających. W 1280 r. stołeczny Poznań zakupił od księcia leżące na obszarze miasta nieruchomości i pożytki, oraz otrzymał dochody z kramów i jatek. Trzy lata później władca uwolnił kupców Poznania od płacenia cła w Wielkopolsce. Drugie stołeczne miasto Przemysła Kalisz w 1282 r. otrzymało potwierdzenie prawa średzkiego nadanego jeszcze przez Bolesława Pobożnego. W 1283 r. książę rozszerzył ten przywilej nakazując by wszystkie miasta księstwa kaliskiego wzorowały się na prawie Kalisza (prawo kaliskie). Kolejne przywileje miasto otrzymało w 1287 (Żydzi otrzymali prawo założenia cmentarza we wsi Czaszki, w bezpośrednim sąsiedztwie Kalisza), w 1289 r. (nadanie miastu pięciu aptek i pozwolenie prowadzenia wójtowi szóstej), dwa w 1291 r. (sprzedawcy sukna otrzymali od księcia dochody z cła, a miasto 12 łanów ziemi z przeznaczeniem na pastwiska), 1292 r. (zwolnienie z cła pobieranego w Ołoboku) i 1294 r. (lokacja zagrodników na prawie niemieckim w Starym Mieście).
Oprócz przywilejów dla Poznania i Kalisza znamy jeszcze pojedyncze przywileje dla Pyzdr z 1283 r. (zwolnienie kupców z płacenie ceł w Wielkopolsce), Rogoźna z 1280 r. (lokacja na prawie niemieckim) i Elbląga z 1294 r. (potwierdzenie przywilejów Mściwoja II).
Niewielu polskich monarchów wywarło tak duże piętno swoimi rządami i postępowaniem, by trwale zapisać się w świadomości zbiorowej prostej, niepiśmiennej ludności, „nieskażonej” wiedzą podręcznikową znaną coraz powszechniej od początku XX wieku. Pamięć „ludu wiejskiego” była selektywna i nie zawsze wiernie przywoływała zaistniałe wydarzenia. Jeszcze w XIX wieku podaniami i legendami wielkopolskimi zajęli się Edward Raczyński, Oskar Kolberg i przede wszystkim Otto Knoop. Zachowało się około dziesięciu legend, historii różniących się w szczegółach.
Przemysł został zapamiętany jako król Polski, który stał się ofiarą brutalnego mordu dokonanego przez Niemców (także dokładniej Brandenburczyków). Szczegóły tego wydarzenia w zależności od wersji różnią się dosyć znacznie. Drugim faktem z życia Przemysła, który został zapamiętany, to domniemane morderstwo pierwszej żony Ludgardy.
Na polanie Porąblic pod Siernikami, gdzie według tradycji znaleziono zwłoki Przemysła, pod dębem noszącym imię króla, w każdą rocznicę jego śmierci odbywa się inscenizacja historyczna odtwarzająca zbrodnię w Rogoźnie.
Józef Ignacy Kraszewski uczynił Przemysła II bohaterem jednej z powieści cyklu Dzieje Polski pt.Pogrobek. Elżbieta Cherezińska opisuje walkę o odzyskanie korony przez Przemysła II w powieści historycznej Korona śniegu i krwi. Przemysł II jest również jednym z bohaterów cyklu powieściowego Witolda Jabłońskiego Gwiazda Wenus, Gwiazda Lucyfer. Z kolei domniemana tragiczna śmierć pierwszej żony Przemysła, Ludgardy stała się inspiracją do napisania przez Franciszka Karpińskiego 28-zwrotkowej dumy. Tego samego zagadnienia dotyczy 5-aktowa tragedia Ludgarda napisana przez Ludwika Kropińskiego, a przetłumaczona na język niemiecki jeszcze w XIX wieku przez Johanna Wolfganga Goethego.
Od czerwca 2018 r. króla upamiętnia jeden z posągów na trasie Traktu Królewskiego w Gnieźnie. Autorem rzeźby jest poznański artysta, Rafał Nowak.
Henryk Andrulewicz, Geneza orła białego jako herbu Królestwa Polskiego w roku 1295, [w:] „Studia Źródłoznawcze”, t. XIII, 1968, ss. 1–26
Antoni Barciak, Czechy a ziemie południowej Polski w XIII wieku oraz na początku XIV wieku. Polityczno-ideologiczne problemy ekspansji czeskiej na ziemie południowej Polski, Katowice 1992.
Antoni Barciak, Czeskie echa koronacji Przemysła II, [w:] Przemysł II. Odnowienie Królestwa Polskiego, pod red. Jadwigi Krzyżaniakowej, Poznań 1997, s. 225–232
JanJ. Baszkiewicz JanJ., Powstanie zjednoczonego państwa polskiego na przełomie XIII i XIV wieku, Warszawa 1954 .
JanJ. Baszkiewicz JanJ., Rola Piastów w procesie zjednoczenia państwowego Polski [w:] RomanR. Heck (red.), Piastowie w dziejach Polski. Zbiór artykułów z okazji trzechsetnej rocznicy wygaśnięcia dynastii Piastów, Wrocław 1975, s. 49–68 .
Zofia Białłowicz-Krygierowa, Posągi memoratywne Przemysła II i Ryksy w dawnej Kaplicy Królewskiej katedry w Poznaniu, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, s. 307–327
Maria Bielińska, Antoni Gąsiorowski, Jerzy Łojko, Urzędnicy wielkopolscy XII – XV wieku. Spisy, Wrocław 1985
Janusz Bieniak, Postanowienia układu kępińskiego (15 lutego 1282), [w:] „Przegląd Historyczny”, t. LXXXII, 1991, ss. 209–232
Janusz Bieniak, Zjednoczenie państwa polskiego, [w:] Polska dzielnicowa i zjednoczona. Państwo. Społeczeństwo. Kultura, pod red. A. Gieysztora, Warszawa 1972, ss. 202–278
Janusz Bieniak, Znaczenie polityczne koronacji Przemysła II, [w:] Orzeł Biały. Herb państwa polskiego, pod red. S. Kuczyńskiego, Warszawa 1996, ss. 35–52
Zbigniew Dalewski, Ceremonia koronacji Przemysła II, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 199–212
Sławomir Gawlas, Polityka wewnętrzna Przemysła II a mechanizmy społecznych dążeń i konfliktów w Wielkopolsce jego czasów, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 65-80
Roman Gumowski, Monety królewskie Przemysława II, [w:] „Wiadomości Numizmatyczne”, II, 1958, z. 3, ss. 11–15
Marian Haisig, Herby dynastyczne Piastów i początki godła państwowego Polski, [w:] Piastowie w dziejach Polski. Zbiór artykułów z okazji trzechsetnej rocznicy wygaśnięcia dynastii Piastów, pod red. R. Hecka, Wrocław 1975, ss. 149–166
Wojciech Iwańczak, Elżbieta Ryksa – królowa, kobieta, mecenas sztuki, [w:] Nasi Piastowie, „Kronika miasta Poznania”, 1995, nr 2, ss. 153–164
Kazimierz Jasiński, Gdańsk w okresie samodzielności politycznej Pomorza Gdańskiego, [w:] Historia Gdańska, t. I. pod red. E. Cieślaka, Gdańsk 1978, ss. 271–297
KazimierzK. Jasiński KazimierzK., Genealogia Piastów wielkopolskich. Potomstwo Władysława Odonica [w:] Nasi Piastowie, „Kronika miasta Poznania”, nr 2, 1995, s. 34–66 .???
Kazimierz Jasiński, Ludgarda (ok. 1260–1283), pierwsza żona Przemysła II, księcia wielkopolskiego, od r. 1295 króla polskiego, Polski Słownik Biograficzny, t. XVIII, Wrocław 1973, ss. 87–88
Kazimierz Jasiński, Przemysł II (1257–1296), książę wielkopolski, krakowski, pomorski, król polski, [w:] Polski Słownik Biograficzny, t. XXVIII, Wrocław 1984–1985, ss. 730–733
Kazimierz Jasiński, Rola polityczna możnowładztwa wielkopolskiego w latach 1284–1314, [w:] „Roczniki Historyczne”, t. XXIX, 1963, ss. 215–250
Kazimierz Jasiński, Ryksa Elżbieta – Boemie et Polonie bis regina, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 269–280
Kazimierz Jasiński, Stosunki Przemysła II z mieszczaństwem, [w:] Czas, przestrzeń, praca w dawnych miastach. Studia ofiarowane Henrykowi Samsonowiczowi w sześćdziesiątą rocznicę urodzin, Warszawa 1991, ss. 319–328
Kazimierz Jasiński, Szwedzkie małżeństwo księcia wielkopolskiego Przemysła II (Ryksa żona Przemysła) [w:] Monastycyzm, Słowiańszczyzna i państwo polskie. Warsztat badawczy historyka, pod red. K. Bobowskiego, Wrocław 1994, ss. 69–80
Kazimierz Jasiński, Tragedia Rogozińska 1296 r. na tle rywalizacji wielkopolsko-brandenburskiej o Pomorze Gdańskie, [w:] „Zapiski Historyczne”, t. XXVI, 1961, z. 4, ss. 65–104
Kazimierz Jasiński, Z problematyki zjednoczenia państwa polskiego na przełomie XIII i XIV wieku, [w:] „Zapiski Towarzystwa Naukowego w Toruniu”, t. XXI, Toruń 1955, ss. 198–241
Kazimierz Jasiński, Zapis Pomorza Gdańskiego przez Mszczuja w 1282 r., [w:] „Przegląd Zachodni”, VIII, 1952, nr 5–6, ss. 176–189
Tomasz Jurek, Przygotowania do koronacji Przemysła II, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 167–180
Tomasz Jurek, Testament Henryka Probusa. Autentyk czy falsyfikat?, [w:] „Studia Źródłoznawcze”, t. XXXV, 1994, ss. 79–99
Władysław Karasiewicz, Biskup poznański Jan Zaremba 1297–1316, [w:] „Sprawozdania Poznańskiego Towarzystwa Przyjaciół Nauk”, nr 49 za I i II kwartał 1957, ss. 62–64
Władysław Karasiewicz, Działalność polityczna Andrzeja Zaremby w okresie jednoczenia państwa polskiego na przełomie XIII / XIV wieku, Poznań 1961
Stanisław Kętrzyński, O dwóch pieczęciach Przemysła II z roku 1290, [w:] „Miesięcznik heraldyczny”, II, 1932, ss. 21–30
Stanisław Kętrzyński, O królestwie wielkopolskim, [w:] „Przegląd Historyczny”, t. VIII, 1909, ss. 129–153
Jadwiga Krzyżaniakowa, Rola kulturalna Piastów w Wielkopolsce, [w:] Piastowie w dziejach Polski. Zbiór artykułów z okazji trzechsetnej rocznicy wygaśnięcia dynastii Piastów, pod red. R. Hecka, Wrocław 1975, ss. 167–195
StanisławS. Krzyżanowski StanisławS., Dyplomy i kancelaryja Przemysława II. Studium z dyplomatyki polskiej XIII wieku, „Pamiętnik Akademii Umiejętności, Wydział Filologiczny i Historyczno-Filozoficzny”, t. VIII, 1890, s. 122–192 .
Stanisław Krzyżanowski, Regnum Poloniae, cz. I, II, [w:] „Sprawozdania Akademii Umiejętności, Wydział Historyczno-Filozoficzny”, 1905, nr 5, ss. 14–16, 1913, nr 9, ss. 20–24
Brygida Kürbis, O Ludgardzie, pierwszej żonie Przemysła II, raz jeszcze, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 257–267
Gerard Labuda, O godności króla i instytucji królestwa, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 27-56
Gerard Labuda, Wielkopolska na drogach rozwoju politycznego ku koronacji Przemysła II, [w:] Nasi Paistowie, „Kroniki Miasta Poznania”, 1995, z. 2, ss. 10–33
Norbert Mika, Imię Przemysł w wielkopolskiej linii Piastów. Niektóre aspekty stosunków książąt wielkopolskich z Czechami do połowy XIII wieku, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 247–255
Sławomir Musiał, Bitwa pod Siewierzem i udział w niej Wielkopolan, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 161–166
BronisławB. Nowacki BronisławB., Czeskie roszczenia do korony w Polsce w latach 1290–1335, Poznań 1987 .
BronisławB. Nowacki BronisławB., Przemysł II, książę wielkopolski, król Polski 1257–1295, Poznań 1995 .
BronisławB. Nowacki BronisławB., Zabiegi o zjednoczenie państwa i koronację królewską w latach 1284 i 1285 na tle rywalizacji Przemysła II z Henrykiem IV Prawym [w:] J.J. Krzyżaniakowa (red.), Przemysł II. Odnowienie Królestwa Polskiego, Poznań 1997b, s. 153–160 .
Bronisław Nowacki, Związki małżeńskie książąt jednoczycieli państwa polskiego w drugiej połowie XIII wieku na tle ich polityki zjednoczeniowej. Rola polityczna margrabiów brandenburskich z młodszej linii askańskiej, [w:] Docento discimus. Studia historyczne poświęcone Profesorowi Zbigniewowi Wielgoszowi w siedemdziesiątą rocznicę urodzin, pod red. K. Kaczmarka i J. Nikodema, Poznań 2000, ss. 161–171
Tomasz Nowakowski, Krakowska kapituła katedralna wobec panowania Przemyślidów w Małopolsce w latach 1292–1306, [w:] „Przegląd Historyczny”, t. LXXXII, 1991, z. 1, ss. 1–20
Tomasz Nowakowski, Małopolska elita władzy wobec rywalizacji o tron krakowski w latach 1288–1306, Bydgoszcz 1992
Tomasz Nowakowski, Stosunki między Przemysłem II a Władysławem Łokietkiem w okresie walk o Kraków po śmierci Leszka Czarnego (1288–1291), [w:] „Roczniki historyczne”, t. LIV, 1988, ss. 143–161
KrzysztofK. Ożóg KrzysztofK., Przemysł II [w:] Piastowie. Leksykon biograficzny, Kraków 1999, s. 154–161 .
Jan Pakulski, Itinerarium książęco-królewskie Przemysła II, [w:] „Studia Źródłoznawcze”, t. XXXIX, 2001, ss. 69–94
Jan Pakulski, Nałęcze w Wielkopolsce w średniowieczu. Genealogia, uposażenie i rola polityczna w XII – XIV w., Warszawa 1982
Jan Pakulski, Rola polityczna Beniamina Zaremby w drugiej połowie XIII wieku, [w:] „Zeszyty Naukowe Uniwersytetu Mikołaja Kopernika w Toruniu. Nauki Humanistyczno-Społeczne”, z. XXXV, Historia V, 1969, ss. 21–32
Jan Pakulski, Ród Zarembów w Wielkopolsce w XIII i początkach XIV wieku. Prace Komisji Historii XI, Bydgoskie Towarzystwo Naukowe, seria C, nr 16, 1975, ss. 103–137
Jan Pakulski, Stosunki Przemysła II z duchowieństwem metropolii gnieźnieńskiej, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 81–100
ZenonZ. Piech ZenonZ., O pieczęciach, herbach i monetach Przemysła II (Uwagi dyskusyjne) [w:] J.J. Krzyżaniakowa (red.), Przemysł II. Odnowienie Królestwa Polskiego, Poznań 1997, s. 181–198 .
Zenon Piech, Studia nad symboliką zjednoczeniową pieczęci książąt piastowskich w drugiej połowie XIII wieku i początkach XIV wieku, „Zeszyty Naukowe Uniwersytetu Jagiellońskiego. Prace historyczne”, t. LXXXIV, 1987, ss. 37–60
Barbara Popielas-Szultka, Przemysł II a Pomorze Zachodnie (stosunki polityczne), [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 145–152
Jan Powierski, Krzyżacka polityka Przemysła II w pierwszym okresie aktywności politycznej, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 101–122
EdwardE. Rymar EdwardE., Próba identyfikacji Jakuba Kaszuby, zabójcy króla Przemysła II, w powiązaniu z ekspansją brandenburską na północne obszary Wielkopolski [w:] J.J. Strzelczyk (red.), Niemcy – Polska w średniowieczu. Materiały z konferencji naukowej zorganizowanej przez Instytut Historii UAM w dniach 14–16 XI 1983 r., Poznań 1986, s. 203–224 .
Edward Rymar, Przynależność polityczna wielkopolskich ziem zanoteckich między dolną Drawą i dolną Gwdą, oraz Wielenia, Czarnkowa i Ujścia w latach 1296–1368, [w:] „Roczniki Historyczne”, t. L, 1984, ss. 39-84
EdwardE. Rymar EdwardE., Stosunki Przemysła II z margrabiami brandenburskimi ze starszej linii askańskiej w latach 1279–1296 [w:] J.J. Krzyżaniakowa (red.), Przemysł II. Odnowienie Królestwa Polskiego, Poznań 1997, s. 123–144 .
Szczęsny Skibiński, Bolesław Chrobry a Przemysł II. O królewskich pomnikach w katedrze poznańskiej, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 299–306
Andrzej Skulimowski, Mieczysław Skulimowski, Magister Mikołaj, nadworny lekarz książąt wielkopolskich w II połowie XIII wieku i na początku XIV wieku, [w:] „Archiwum Historii Medycyny”, t. XXIV, 1958, nr ¾, ss. 285–290
Krzysztof Skupieński, Miejsce notariatu publicznego wśród świadków realizacji programu politycznego arcybiskupa Jakuba Świnki, [w:] „Kwartalnik Historyczny”, t. XCVI, 1989, nr 3, ss. 63–84
Aleksander Swieżawski, Dux regni Poloniae i heres regni Poloniae. Ze studiów nad tytulaturą władców polskich na przełomie XIII i XIV wieku, [w:] „Przegląd Historyczny”, t. LXXX, 1989,z. 3, ss. 429–438
Aleksander Swieżawski, Plany koronacyjne Henryka Probusa. Królestwo polskie czy królestwo krakowskie?, [w:] „Studia z Dziejów Państwa i Prawa Polskiego”, t. IV, 1999, ss. 139–146
AleksanderA. Swieżawski AleksanderA., Przemysł – król Polski, Warszawa: DiG, 2006, ISBN 83-7181-433-X .
BłażejB. Śliwiński BłażejB., Rola polityczna możnowładztwa na Pomorzu Gdańskim w czasach Mściwoja II, Gdańsk: UG, 1987, ISBN 83-7017-078-1, OCLC 834596977 .
Błażej Śliwiński, Rządy Przemysła II na Pomorzu Gdańskim w latach 1294–1295, [w:] „Zapiski Historyczne”, t. LIX, 1994, z. 1, ss. 7–27
Agnieszka Teterycz, Małopolska elita władzy wobec zamieszek politycznych w Małopolsce w XIII wieku, [w:] Społeczeństwo Polski Średniowiecznej. Zbiór Studiów, pod red. S. Kuczyńskiego, t. IX, Warszawa 2001, ss. 65-87
Jan Tęgowski, Uwagi o pieczęciach Przemysła II, „Acta Universitatis Nicolai Copernici. Historia XXIV. Nauki Humanistyczno-Społeczne”, z. 204, 1990, ss. 175–183
Jan Tęgowski, Zabiegi księcia kujawskiego Władysława Łokietka o tron krakowski w latach 1288–1293, [w:] „Zapiski Kujawsko-Dobrzyńskie”, t. VI, 1987, ss. 43–68
Kazimierz Tymieniecki, Odnowienie dawnego królestwa polskiego, [w:] „Kwartalnik Historyczny”, t. XXXIV, 1920, ss. 30–87
Bolesław Ulanowski, Kilka słów o małżonkach Przemysława II, [w:] „Rozprawy i Sprawozdania z Posiedzeń Wydziału Historyczno-Filozoficznego Akademii Umiejętności”, t. XVII, 1884, ss. 252–274
Zofia Waniek, Powiązania genealogiczne askańsko-wielkopolskie w XII i XIII wieku, [w:] „Prace Komisji Historii”, XI 1975, Bydgoskie Towarzystwo Naukowe. Prace Wydziału Nauk Humanistycznych, seria C, nr 16, ss. 89–101
Jacek Wiesiołowski, Zabójstwo księżny Ludgardy w 1283 r., [w:] „Kronika miasta Poznania”, 1993, nr 1–2, ss. 7–22
Bronisław Włodarski, Elżbieta-Ryksa, [w:] Polski Słownik Biograficzny, t. VI, Kraków 1948, ss. 241–242
BronisławB. Włodarski BronisławB., Polska i Czechy w drugiej połowie XIII i na początku XIV wieku, Lwów 1931 .
Jerzy Wyrozumski, Gospodarcze i społeczne uwarunkowania procesu zjednoczeniowego w Polsce XIII wieku, [w:] Przemysł II. Odnowienie Królestwa Polskiego, pod red. J. Krzyżaniakowej, Poznań 1997, ss. 57–64
Stanisław Zachorowski, Wiek XIII i panowanie Władysława Łokietka, [w:] Grodecki R., Zachorowski S., Dąbrowski J., Dzieje Polski średniowiecznej w dwu tomach, t. I, do roku 1933, Kraków 1926, wyd. II, Kraków 1995
KrystynaK. Zielińska KrystynaK., Zjednoczenie Pomorza Gdańskiego z Wielkopolską. Umowa kępińska 1282 r., Toruń 1968 .
BenedyktB. Zientara BenedyktB., Przemysł II [w:] Poczet królów i książąt polskich, Warszawa 1984, s. 212–217 .
Paweł Żmudzki, Studium podzielonego Królestwa. Książę Leszek Czarny, Warszawa 2000, ​ISBN 83-86842-85-7​Teksty źródłowe (podstawowe)
Chronica Oliviensis auctore Stanislao abbate Olivensi, wyd. W. Kętrzyński, [w:] MPH, t. VI, Kraków 1893, s. 310–350
Cronica Przbkonis de Tradenina dicti Pulcaua, [w:] Fontes rerum Bohemicarum, t. V, wyd. J. Emler, Praha 1893
Petra Zitovskeho kronika zbraslavska [w:] Fontes rerum Bohemicarum, t. IV, wyd. J. Emler, Praha 1884
