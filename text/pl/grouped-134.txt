
Zamach stanu w Nigrze w 2010 – zamach stanu przeprowadzony 18 lutego 2010 roku przez nigerskie wojsko przeciw prezydentowi Mamadou Tandji. Jego wynikiem było obalenie prezydenta i przejęcie władzy przez juntę wojskową, Radę Najwyższą na rzecz Przywrócenia Demokracji (CSRD), na czele z mjr. Salou Djibo. 
Społeczeństwo i opozycja z aprobatą przyjęły zmianę rządów, organizując manifestacje poparcia dla armii i apelując o uchwalenie nowej konstytucji oraz organizację wolnych wyborów, natomiast społeczność międzynarodowa potępiła przewrót wojskowy i wezwała do szybkiego powrotu do rządów demokratycznych. Nowe władze, w czasie rozmów z międzynarodowymi wysłannikami, zadeklarowały wolę przywrócenia porządku demokratycznego w czasie okresu przejściowego. W kwietniu 2010 roku ustalony został roczny plan powrotu do rządów cywilnych, zmodyfikowany później przez powołaną niezależną komisję wyborczą. Zakładał on organizację referendum konstytucyjnego w roku 2010 oraz wyborów parlamentarnych i prezydenckich w 2011. Przebieg referendum, jak i całego procesu wyborczego został pochwalony przez międzynarodowych obserwatorów. 
Władze wojskowe podjęły działania mające na celu rozliczenie członków dawnej administracji, powołując w tym celu specjalną komisję. Część byłych urzędników i ministrów zostało zatrzymanych pod zarzutem korupcji lub defraudacji funduszy państwowych i zmuszonych do ich zwrotu. Obalony prezydent Tandja znalazł się początkowo w areszcie domowym, po czym oskarżony o defraudację został w styczniu 2011 umieszczony w zakładzie karnym. Ostatecznie w maju 2011 wycofano z powodów formalnych wszelkie zarzuty wobec jego osoby i wypuszczono na wolność.  
Prawie 14-miesięczne rządy junty wojskowej zakończyły się 7 kwietnia 2011 roku, gdy na urząd prezydenta zaprzysiężony został zwycięzca wyborów, Mahamadou Issoufou, wieloletni lider opozycji.
Niger od maja 2009 pozostawał w trwałym kryzysie politycznym, po tym jak prezydent Mamadou Tandja rozpoczął działania na rzecz zmiany konstytucji i przedłużenia swoich rządów. Druga kadencja Tandji dobiegała końca w grudniu 2009 i zgodnie z prawem nie mógł się on ubiegać o reelekcję. W tej sytuacji wystąpił z planem wprowadzenia na drodze referendum poprawek do konstytucji, które przedłużałyby jego drugą kadencję o dodatkowe trzy lata oraz znosiłyby całkowicie limit kadencji głowy państwa. Zamierzeniom prezydenta sprzeciwił się parlament i Sąd Konstytucyjny, który uznał organizację referendum za niezgodną z prawem. Prezydent rozwiązał wówczas obie instytucje oraz rząd, po czym podjął decyzję o organizacji referendum w sierpniu 2009. W jego wyniku postulowane przez prezydenta zmiany zostały wprowadzone do konstytucji. Zaplanowane na grudzień wybory prezydenckie zostały anulowane.
Działanie prezydenta spotkało się z krytyką ze strony społeczeństwa i opozycji. Przez kraj przelała się fala protestów społecznych. Zmianę konstytucji potępiła również społeczność międzynarodowa. Regionalna organizacja ECOWAS zawiesiła Niger w członkostwie, a Unia Europejska i Stany Zjednoczone wstrzymały swoją pomoc gospodarczą. W grudniu 2009 mediacji w kryzysie podjął się z ramienia ECOWAS Abdulsalami Abubakar. Rozmowy władz z opozycją nie przyniosły jednak rozwiązania i zostały zawieszone w lutym 2010. Kilka dni później w Niamey doszło do masowych protestów antyrządowych, obwiniających prezydenta o załamanie się negocjacji. Porażka rozmów negocjacyjnych doprowadziła do wzrostu napięcia i przyczyniła się do wybuchu zamachu stanu. W konsekwencji prezydent przedłużył swoje rządy nie o trzy lata, lecz o niespełna dwa miesiące.  
Niger, państwo posiadające 1/3 światowych zasobów uranu, w czasie swojej historii kilkakrotnie doświadczał przewrotów wojskowych. W 1974 armia odsunęła od władzy pierwszego prezydenta kraju Hamani Dioriego. Kolejne zamachy stanu miały miejsce w 1996 oraz w 1999. W czasie tego ostatniego zabity został prezydent Ibrahim Baré Maïnassara, który sam doszedł do władzy na drodze wcześniejszego przewrotu. Ówczesna junta doprowadziła jednak do wolnych wyborów pod koniec 1999, w wyniku których prezydentem wybrany został Mamadou Tandja.
W czwartek 18 lutego 2010, około południa, zbuntowane oddziały wojska pod dowództwem pułkownika Adamou Harouny zaatakowały pałac prezydencki w Niamey. Zamachowcy przybyli od strony koszar wojskowych w Tondibia, około 12 km na zachód od stolicy. Wjechali na teren kompleksu prezydenckiego opancerzonymi pojazdami i rozpoczęli ostrzał budynku. Po około półgodzinnej walce przełamali opór Gwardii Prezydenckiej i zatrzymali prezydenta Mamadou Tandję w czasie posiedzenia rządu. Atak na zadrzewioną dzielnicę rządową odbył się w godzinach południowego lunchu, kiedy miejsce to było opuszczone przez większość pracowników. Na ulicach stolicy pojawiły się w tym czasie pojazdy wojskowe oraz rozległy się strzały z pistoletów maszynowych i ciężkiej broni. Nad pałacem prezydenckim unosił się dym. Po około czterogodzinnej wymianie ognia walki w mieście między rebeliantami a oddziałami wiernymi Tandji ustały. W ich wyniku zginęło 10 osób, w tym 4 żołnierzy (początkowo źródła szpitalne informowały tylko o 3 ofiarach). Państwowe radio przestało transmitować normalny program i rozpoczęło nadawanie pieśni wojskowych.
Prezydent, wraz z premierem Alim Badjo Gamatié i kilkoma ministrami, zostali wywiezieni w nieznane miejsce, przypuszczalnie do koszar wojskowych. Jeszcze tego samego dnia wojskowi w telewizyjnym oświadczeniu ogłosili powstanie Rady Najwyższej na rzecz Przywrócenia Demokracji (Conseil suprême pour la Restauration de la Démocratie, CSRD) i przejęcie przez nią władzy w Nigrze. Rzecznik junty ogłosił zawieszenie konstytucji VI Republiki i rozwiązanie wszystkich instytucji państwa. Zaapelował do obywateli o "zachowanie spokoju i zjednoczenie wokół postulowanych przez CSRD ideałów" w celu "uczynienia z Nigru przykładu demokracji i dobrych rządów". Wezwał również krajową i międzynarodową opinię publiczną do "wsparcia ich w patriotycznych działaniach na rzecz uchronienia Nigru i jego mieszkańców od biedy, oszustw i korupcji". W kraju została wprowadzona godzina policyjna i zamknięto granice zewnętrzne.
19 lutego 2010 CSRD ogłosiła, że jej przewodniczącym został wybrany major Salou Djibo. W składzie instytucji znaleźli się także pułkownicy: Adamou Harouna – dowodzący atakiem na pałac prezydencki; Djibrilla Hima Hamidou – rzecznik junty wojskowej z 1999 – oraz płk Goukoye Abdul Karimou – rzecznik obecnej junty. Tego samego dnia mjr Djibo podpisał dekret o rozwiązaniu rządu oraz poinformował, że sprawy państwowe znajdują się w kompetencji sekretarzy stanu i lokalnych administratorów rządu. Państwowa telewizja poinformowała, że obalony prezydent Tandja znajduje się w bezpiecznym miejscu i czuje się dobrze. Dzień po zamachu życie w stolicy toczyło się normalnym rytmem. Na ulicach nie widać było obecności wojska, które obstawiło tylko pałac prezydencki, lotnisko i kilka innych kluczowych punktów w mieście. 
Nowe władze dzień po zamachu ogłosiły zniesienie godziny policyjnej i otwarcie granic państwa. Śródki te okazały się zbędne, gdyż przewrót wojskowy spotkał się z aprobatą społeczeństwa i opozycji. Koordynacja Sił Demokratycznych Republiki (CFDR), koalicja partii opozycyjnych, związków zawodowych i organizacji praw człowieka, w wydanym oświadczeniu potępiła politykę byłego prezydenta i wezwała mieszkańców do udziału w demonstracjach poparcia dla armii. Zaapelowała równocześnie do junty o przywrócenie demokracji, opracowanie nowej konstytucji i zorganizowanie wolnych wyborów. Pierwsze demonstracje popierające zamach i działania wojska odbyły się już 19 lutego 2010. W Niamey tysiące mieszkańców zgromadziło się w okolicach koszar wojskowych, skandując hasła "Niech żyją żołnierze", "Precz z reżimem Tandji". Do manifestacji doszło również w miastach Dosso i Tahoua. Do głównych demonstracji doszło w sobotę 20 lutego 2010. W odpowiedzi na apel opozycji, 10 tysięcy osób zebrało się wówczas przed budynkiem parlamentu i wzięło udział w wiecu w stolicy. Przywódcy junty przejechali ulicami miasta na wojskowych pojazdach z zamontowaną bronią przeciwlotniczą, dziękując ludności za okazywane poparcie. Wezwali mieszkańców do zachowania spokoju. Stwierdzili, że zrobili to, co było w najlepszym interesie kraju i zapewnili, że nigdy ich nie zawiodą. Manifestację poparcia zorganizowali również mieszkańcy drugiego pod względem wielkości miasta Zinder. Największa partia opozycyjna, Nigerski Ruch na rzecz Demokracji i Socjalizmu (PNDS), stwierdziła, że prezydent Tandja, zmieniając konstytucję wbrew decyzji Sądu Konstytucyjnego, dopuścił się zdrady stanu i musi ponieść za to odpowiedzialność karną.
ONZ – sekretarz generalny ONZ Ban Ki-moon w wydanym 18 lutego oświadczeniu oznajmił, że dokładnie śledzi sytuację w Nigrze i wezwał decydentów do szybkiego powrotu do porządku konstytucyjnego. 19 lutego powtórzył swoją "dezaprobatę dla niekonstytucyjnych zmian rządów". W odpowiedzi na deklaracje junty o przywróceniu zasad demokracji, zaapelował do niej o "szybkie przystąpienie do tych wysiłków poprzez proces opierający się na konsensusie i obejmujący wszystkie części nigerskiego społeczeństwa".
Unia Afrykańska – UA potępiła przemoc w Nigrze. Komisarz bezpieczeństwa UA powiedział, że organizacja jest zawsze zaniepokojona groźbami zamachu w państwach Afryki, gdyż dąży do uczynienia kontynentu wolnego od niekonstytucyjnych zmian rządów. 19 lutego przewodniczący Komisji UA Jean Ping potępił zamach stanu. Oświadczył, że obserwuje "z niepokojem" rozwój sytuacji i powiedział, że UA "żąda szybkiego powrotu do porządku konstytucyjnego". Jeszcze w tym samym dniu UA ogłosiła zawieszenie Nigru w członkostwie w organizacji. Wezwała również do przywrócenia konstytucji, zmienionej w referendum z sierpnia 2009.
 UE – wysoki przedstawiciel Unii do spraw zagranicznych i polityki bezpieczeństwa Catherine Ashton "potępiła przejęcie władzy przez wojskowy zamach stanu w Nigrze i wezwała wszystkie strony do natychmiastowego zaangażowania się w proces demokratyczny, umożliwiający szybkie ustanowienie porządku konstytucyjnego w kraju".
ECOWAS – w odpowiedzi na pierwsze doniesienia o zamachu, przewodniczący ECOWAS i p.o. prezydenta Nigerii Goodluck Jonathan wyraził "głębokie zaniepokojenie" próbą zamachu stanu w Nigrze. ECOWAS oznajmiła, iż śledzi na bieżąco sytuację w Nigrze i w miarę potrzeby wyśle tam własną misję. Oświadczyła, że nigdy nie uzna wojskowego przewrotu i nałoży dalsze sankcje na wszelkie grupy przejmujące władzę w sposób niekonstytucyjny. 19 lutego ECOWAS potwierdziła stosowanie zasady "zera tolerancji" dla jakichkolwiek niekonstytucyjnych zmian rządów. Stwierdziła, że tak jak potępiła "konstytucyjny zamach stanu Tandji", tak potępia również zamach wojskowy. Poinformowała również o wysłaniu do Nigru swojej delegacji i utrzymaniu nałożonych wcześniej sankcji do czasu "przywrócenia porządku konstytucyjnego". ECOWAS zawiesiła Niger w prawach członka organizacji już w październiku 2009.
 Francja – francuskie władze wezwały swoich obywateli przebywających w Nigrze do zachowania ostrożności i pozostania w domach. Potępiły "przejęcie władzy niekonstytucyjnymi środkami" i "wezwały wszystkie strony, w tym siły zbrojne, do znalezienia rozwiązania kryzysu konstytucyjnego poprzez dialog, tak szybko jak to tylko możliwe". Francja zażądała przeprowadzenia nowych wyborów w "nadchodzących miesiącach".
 Libia – przywódca Libii Muammar al-Kaddafi posłał do Nigru specjalnego wysłannika w celu zagwarantowania obalonemu prezydentowi i jego rodzinie bezpieczeństwa. Libia zaoferowała także pomoc w "szybkim" powrocie do demokracji.
 Nigeria – p.o. prezydenta Goodluck Jonathan w trakcie rozpoczętej 25 lutego 2010 podróży członków junty do tego kraju, zaapelował do nich o jak najkrótszy okres przejściowy i organizację wyborów tak szybko jak to możliwe.
 Południowa Afryka – prezydent RPA Jacob Zuma potępił "niekonstytucyjne przekazanie władzy". Dodał, że zamach "podkopuje postanowienie kontynentu o wzmacnianiu demokracji i stanowi zagrożenie dla pokoju i bezpieczeństwa w regionie". Poparł przy tym wysiłki mediacyjne ECOWAS.
 Senegal – 16 lutego 2010, na dwa dni przed zamachem prezydent Senegalu Abdoulaye Wade został mianowany specjalnym wysłannikiem ECOWAS ds. Nigru. 18 lutego z wizytą do tego kraju udał się minister spraw zagranicznych Madické Niang, jednak z powodu wybuch zamachu jego samolot nie mógł lądować i został cofnięty do Burkina Faso. Minister, jako osobisty wysłannik prezydenta, przybył do Nigru następnego dnia. Wade określił wydarzenia w tym kraju jako bardzo "smutne".
 Stany Zjednoczone – rzecznik departamentu stanu USA, P.J. Croweley, oznajmił, że prezydent Tandja prawdopodobnie sam zapracował na taki los, "próbując wydłużyć swój mandat". Dodał jednak, że nie staje w obronie przemocy, a Niger potrzebuje wyborów i nowego rządu. USA wezwały do "szybkiego powrotu do demokracji".
19 lutego 2010 do Nigru przybyła wysłana przez ECOWAS delegacja złożona z przewodniczącego Komisji ECOWAS, Mohammeda Ibn Chambasa oraz byłego przywódcy Nigerii Abdulsalamiego Abubakara. 20 lutego 2010 przywódcy junty po raz pierwszy publicznie zobowiązali się do przeprowadzenia wyborów, nie podając jednak przy tym żadnej konkretnej daty. Płk Djibrilla Hima Hamidou powiedział, że data wyborów "zostanie ogłoszona we właściwym momencie", gdyż nowe władze "najpierw muszą ustabilizować sytuację" w kraju.
21 lutego 2010 do zagranicznych przedstawicieli ECOWAS dołączyli pozostali międzynarodowi wysłannicy, specjalny przedstawiciel ONZ Said Djinnit oraz komisarz ds. pokoju i bezpieczeństwa UA Ramtane Lamamra, którzy wspólnie z Chambasem spotkali się z członkami CSRD. Ich celem była ocena sytuacji na miejscu, nawiązanie kontaktu z nowymi władzami i znalezienie sposobu wsparcia wysiłków na rzecz przywrócenia porządku konstytucyjnego w możliwie najkrótszym czasie. W czasie wspólnych rozmów liderzy junty zobowiązali się do opracowania nowej konstytucji, organizacji wyborów i powrotu kraju do demokratycznych rządów. Opowiedzieli się za "krótkim okresem przejściowym", którego kalendarz zostałby określony w oparciu o dialog polityczny z udziałem społeczeństwa obywatelskiego i partii politycznych. W jego wyniku opracowana zostałaby nowa konstytucja znosząca tę z sierpnia 2009 z poprawkami znoszącymi limit kadencji prezydenta. Podkreślili, że armia nie ma tradycji puczystowskich, porównując sytuację w kraju do tej z 1999, kiedy wojsko po przeprowadzonym zamachu stanu oddało władzę w ręce cywilne. Poinformowali, że prezydent Tandja znajduje się w budynku w obrębie kompleksu pałacu prezydenckiego w Niamey i ma zapewnione odpowiednie warunki, bezpieczeństwo i opiekę zdrowotną. Dodali, że były premier Ali Badjo Gamatié oraz były minister spraw wewnętrznych Albadé Abouba i były minister finansów Ali Lamine Zeine, którzy zostali zatrzymani razem z prezydentem, znajdują się w areszcie domowym ze względów bezpieczeństwa. Partia obalonego prezydenta, Ruch Narodowy na rzecz Rozwijającego się Społeczeństwa (Mouvement National pour une Société de Développement, MNSD), wezwała do uwolnienia wszystkich zatrzymanych. 22 lutego 2010 władze dopuściły do spotkania prezydenta Tandji z delegacją Czerwonego Krzyża, która miała ocenić warunki jego przetrzymywania. Premier Gamatié oraz czworo z pięciu przetrzymywanych ministrów (wszyscy z wyjątkiem ministra Albadé Abouby) zostało zwolnionych z aresztu domowego 5 marca 2010.
22 lutego 2010, dekretem odczytanym w radiu, CSRD mianowała swego przewodniczącego Salou Djibo pełniącym obowiązki szefa państwa i rządu w okresie przejściowym. Tymczasowy prezydent zyskał prawo sprawowania władzy za pomocą dekretów oraz mianowania i odwoływania premiera i innych członków rządu. CSRD zapowiedziała powołanie nowego rządu i premiera w celu pomocy w nadzorowaniu procesu powrotu do demokracji. Zapowiedziała również stworzenie specjalnego ciała odpowiedzialnego za opracowanie konstytucji, która zostałaby przyjęta w powszechnym referendum poprzedzającym wybory. Nie wymieniając ich daty, zadeklarowała oddanie władzy w ręce cywilne po zakończeniu okresu przejściowego. Dodała także, że żaden z członków CSRD, rządu tymczasowego i innych przejściowych organów nie weźmie udziału w wyborach.  
23 lutego 2010 Salou Djibo nominował bezpartyjnego Mahamadou Dandę na stanowisko premiera (lecz nie szefa rządu, którym był on sam). Danda następnego dnia ogłosił, że jego priorytetem będzie "przywrócenie demokracji". Zapowiedział stworzenie rządu złożonego z technokratów oraz zwrócenie się do członków CSRD o niezbędne gwarancje potrzebne do powrotu do rządów demokratycznych, w tym ustalenie dokładnego kalendarza wyborczego. 1 marca 2010 sformowany został rząd premiera Dandy, złożony z 20 ministrów, w tym 5 wojskowych i 5 kobiet. Trzy stanowiska objęli generałowie związani z byłym prezydentem Tandją. Przy okazji nominacji Salou Djibo zapowiedział stworzenie Komisji Konsultacyjnej w celu opracowania założeń i nadzorowania okresu transferu władzy. Podkreślił, że CSRD chce uporządkowania życia politycznego i gospodarczego w kraju, zwłaszcza poprzez walkę z bezkarnością, korupcją i nadużyciami władzy. Zapowiedział podjęcie działań mających wyeliminować głód, który jak określił "zagraża milionom Nigryjczykom we wszystkich regionach kraju".
Władze wojskowe tydzień po przejęciu rządów rozpoczęły na arenie międzynarodowej zabiegi mające na celu pozyskanie poparcia państw sąsiednich dla swoich działań. 25 lutego 2010 reprezentacja junty udała się z podróżą do Nigerii, Togo, Ghany i Burkina Faso, aby wyjaśnić powody przejęcia władzy i środki, jakie zamierzała podjąć w okresie przejściowym. 2 marca 2010 delegaci CSRD udali się w kolejną podróż do Beninu i Senegalu. 12 marca 2010 mjr Djibo podpisał dekret zakazujący członkom CSRD, rządu przejściowego, a także oficerom policji, żandarmerii, wojska, służb celnych i pracownikom narodowych agencji leśniczych i wodnych udziału w przyszłych wyborach. 
Nowe władze, w odróżnieniu od swoich poprzedników, nie uczyniły z trudnej sytuacji żywnościowej obywateli tematu tabu. 10 marca 2010 premier zwrócił się z apelem do międzynarodowych organizacji i darczyńców o szeroką pomoc humanitarną, oświadczając, że widmo głodu może zagrażać 58% populacji Nigru. Administracja prezydenta Tandji szacowała liczbę niedożywionych na ok. 20% populacji kraju. Pomoc zadeklarowała ONZ oraz UE. 
W marcu junta wojskowa podejmowała działania mające na celu ugruntowanie i wzmocnienie jej władzy i zarządzanie państwem. 10 marca 2010 Salou Djibo zdymisjonował 8 gubernatorów prowincji, mianowanych przez poprzednią administrację, zastępując ich wojskowymi. 28 marca 2010 władze pod zarzutem "działalności wywrotowej i zakłócania procesu transferu władzy" aresztowały kilkunastu dawnych współpracowników prezydenta Tandji, w tym kilkoro ministrów i szefów państwowych przedsiębiorstw oraz byłego premiera Seyniego Oumarou. Minister spraw wewnętrznych podkreślił, że każda działalność skierowana w stronę zakłócenia prac rządu lub wywoływania niepokojów zostanie ukarana. 2 kwietnia 2010 wszyscy zatrzymani zostali zwolnieni w celu "uspokojenia sytuacji", pozostając jednakże pod obserwacją. 1 kwietnia junta usunęła ze stanowisk dyrektorów 20 głównych spółek państwowych, w tym tych z sektora wydobywczego i naftowego, mianując w ich miejsce inne osoby cywilne oraz wojskowych. Rząd rozpoczął jednocześnie audyt decyzji i kontraktów zawartych przez administrację Tandji. Zapowiedział walkę z korupcją, ukrócenie bezkarności urzędników i konsekwencje wobec łamiących prawo. 
W maju 2010 władze powołały Komisję ds. Walki z Przestępstwami Finansowymi i Gospodarczymi, która rozpoczęła przesłuchiwania byłych ministrów, deputowanych, szefów przedsiębiorstw państwowych oraz krewnych prezydenta Tandji, podejrzanych o korupcję i nadużycia władzy. W połowie lipca 2010 komisja opublikowała raport ze swoich prac, w którym wymieniła nazwiska 200 osób oskarżonych o defraudację publicznych środków, razem z dokładnymi kwotami, jakie oskarżeni mieli zwrócić państwu. Przewodniczący komisji Abdul-Karim Mossi poinformował, że zarzuty w większości przypadków dotyczyły defraudacji pieniędzy w spółkach skarbu państwa, nieodpowiedniego zarządzania tymi przedsiębiorstwami oraz nieuczciwej sprzedaży dóbr państwowych. Major Salou Djibo zagroził, że jeśli oskarżeni nie zwrócą żądanych sum, "znajdą się w więzieniu". Na początku sierpnia 2010 ogłosił, że spośród całkowitej żądanej kwoty 4 mld franków CFA (8 mln USD), komisja wyegzekwowała już ponad 2 mln franków CFA. 
29 lipca 2010 władze aresztowały czterech czołowych byłych ministrów z czasów prezydentury Tandji Mamadou, w tym byłego premiera Seyniego Oumarou, przewodniczącego partii obalonego prezydenta (MNSD) i potencjalnego kandydata w planowanych wyborach prezydenckich. Oumarou został oskarżony o defraudację środków z Funduszu Energetycznego, dotującego krajowy gaz i benzynę. Komisja zażądała od niego zwrotu 270 mln franków CFA. Ruch Narodowy na rzecz Rozwijającego się Społeczeństwa (MNSD) zażądał natychmiastowego ich uwolnienia i zarzucił władzom prowadzenie "polowania na czarownice" oraz podkopywanie pozycji partii przed wyborami. 2 sierpnia 2010, po wysłuchaniu zarzutów, Oumarou oraz pozostali aresztowani zostali zwolnieni za kaucją. 26 sierpnia 2010 pod zarzutem korupcji i defraudacji środków państwowych aresztowany został były minister finansów Ali Lamine Zeine. Komisja zażądała od niego zwrotu 188 tys. USD na porycie nieuzasadnionych kosztów i prezentów oferowanych przez ówczesny rząd partnerom finansowym Nigru. 30 sierpnia 2010 został on zwolniony z aresztu za kaucją.
Pod koniec grudnia 2010 Komisja ds. Walki z Przestępstwami Finansowymi i Gospodarczymi zakończyła swoją pracę. Dokonując audytu ponad 10-letnich rządów prezydenta Tandji Mamadou oszacowała zdefraudowane środki finansowe na kwotę 64 mld franków CFA (128 mln USD). O proceder oskarżyła imiennie samego prezydenta oraz ponad 2 tys. innych osób, wśród których znaleźli się jego krewni, byli ministrowie i parlamentarzyści oraz oficerowie wojska. Komisja zapowiedziała pociągnięcie oskarżonych do odpowiedzialności karnej oraz podjęcie działań na rzecz odzyskania zdefraudowanych funduszów. Ogłosiła, że odzyskała już ponad 5,6 mld franków CFA.
Pod koniec kwietnia 2010 władze rozpoczęły prace zmierzające do przygotowania projektu nowej konstytucji i określiły szczegółowy kalendarz wyborczy. 21 kwietnia mjr Salou Djibo powołał Komitet Praw Podstawowych z zadaniem opracowania projektu ustawy zasadniczej w ciągu 45 dni. 23 kwietnia 2010, powołana przez juntę i składająca się z przedstawicieli środowisk naukowych i społecznych, Komisja Konsultacyjna przedstawiła plan powrotu do rządów cywilnych. Przewidywał on roczny okres transferu władzy, począwszy kolejno od referendum konstytucyjnego 24 października 2010, promulgacji ustawy zasadniczej 11 listopada 2010, wyborów parlamentarnych i I tury wyborów prezydenckich 26 grudnia 2010, wyborów regionalnych i II tury wyborów prezydenckich 26 stycznia 2011, pierwszego posiedzenia parlamentu 14 lutego 2011 i skończywszy na zaprzysiężeniu nowego prezydenta 1 marca 2011. 5 maja 2010 rzecznik CSRD potwierdził kalendarz wyborczy wypracowany przez Komisję Konsultacyjną. Stwierdził, że powrót do rządów cywilnych nastąpi przed pierwszą rocznicą zamachu stanu. 
14 czerwca 2010 prace rozpoczęła powołana Niezależna Narodowa Komisja Wyborcza (CENI) na czele z sędzią Abdourahmane Ghousmane. Jej głównymi zadaniami miały być m.in. rewizja list wyborczych, sporządzenie dokładnego kalendarza przygotowań wyborczych i kosztorysu organizacji wyborów. 3 lipca 2010 komisja wyborcza zmodyfikowała lekko kalendarz wyborczy, wyznaczając datę referendum konstytucyjnego na 31 października 2010, wyborów parlamentarnych i pierwszej tury prezydenckich na 3 stycznia 2011 z druga turą 14 stycznia 2011 i zaprzysiężeniem nowego szefa państwa 11 marca 2011. 26 lipca 2010 Komisja Europejska zarekomendowała przywrócenie zawieszonej jeszcze w 2009 pomocy humanitarnej dla Nigru (458 mln euro przeznaczone na lata 2008–2013) pod warunkiem wypełnienia przez juntę zobowiązań przeprowadzenia wyborów do marca 2011. 6 września 2010 komisja wyborcza poinformowała o przesunięciu daty wyborów parlamentarnych i prezydenckich z 3 stycznia na 31 stycznia 2011 (z drugą turą w razie potrzeby 12 marca 2011) z powodów problemów organizacyjnych i lepszego przygotowania się do głosowania. Cały proces wyborczy miał się natomiast zakończyć zaprzysiężeniem nowego szefa państwa 6 kwietnia 2011. Jednocześnie tego samego dnia władze ogłosiły, że zapewniły krajowi pomoc finansową od międzynawowych donatorów, służącą przeprowadzeniu wyborów, w wysokości 41 mln USD. Całkowity koszt organizacji wszystkich głosowań miał wynieść 45,7 mln euro.
29 lipca 2010 Komitet Praw Podstawowych, po 3 miesiącach prac, przekazał Komisji Konsultacyjnej projekt nowej konstytucji kraju. Komisja Konsultacyjna, po wniesieniu do niego ponad 130 własnych poprawek, 11 sierpnia 2010 przedstawiła projekt rządowi i CSRD celem dalszej debaty. Na początku września CSRD wprowadziła do projektu dodatkowych 9 poprawek. W ten sposób zakończył się proces wypracowania projektu nowej ustawy zasadniczej przed zaplanowanym na 31 października 2010 referendum. 
Projekt konstytucji VII Republiki ustanawiał półprezydencki system rządów. Znalazły się w nim przepisy gwarantujące amnestię uczestnikom zamachu stanu, chroniące liderów przewrotu przed postępowaniem prawnym za obalenie prezydenta Tandji. Prezydentem Nigru mógł zostać obywatel, który ukończył 35 lat, bez względu do poziom wykształcenia. Mógł sprawować urząd przez co najwyżej dwie 5-letnie kadencje. W referendum konstytucyjnym 31 października 2010, 90,18% głosujących, przy frekwencji wynoszącej niecałe 53%, poparło projekt nowej konstytucji. 
W październiku 2010 w szeregach rządzącej junty uwidoczniły się podziały, które mogły stanowić zagrożenie dla procesu wyborczego (zbliżającego się referendum) i przywrócenia rządów cywilnych. 8 października 2010 ze stanowiska prokuratura trybunału wojskowego usunięty został płk Amadou Diallo, natomiast ppłk Abdou Sidikou stracił stanowisko dowódcy gwardii narodowej. Od początku miesiąca po stolicy krążyły pogłoski o planowaniu zamachu stanu, a w mieście wzmocnione zostały patrole wojskowe, zwłaszcza w nocy. 15 października 2010 aresztowanych zostało dwóch wysokich rangą członków CSRD: płk Abdoulaye Badie – będący wiceprzewodniczącym junty oraz ppłk Abdou Sidikou. Następnego dnia zatrzymany został płk Amadou Diallo. Zostali oni aresztowani pod zarzutem spiskowania i planowania zamachu stanu. Zdaniem jednego z wysokich rangą oficerów policji, planowali przejęcie władzy kraju pod nieobecność Salou Djibo, w czasie jego uczestnictwa w dorocznej sesji Zgromadzenia Ogólnego ONZ w Nowym Jorku. 15 października 2010 mjr Djibo dokonał zmiany na stanowisku ministra zaopatrzenia, a trzy dni później mianował nowego szefa służb specjalnych. W obu przypadkach władze nie podały oficjalnego powodu dymisji urzędników. 21 października 2010 rzecznik junty wojskowej potwierdził, że w kraju udaremniony został zamach stanu i władze aresztowały w związku z tym 4 wysokich rangą wojskowych.
W lipcu 2010 rodzina, przebywającego w areszcie domowym, byłego prezydenta Mamadou Tandji skierowała w jego imieniu wniosek do regionalnego Trybunału Sprawiedliwości ECOWAS, zarzucając juncie wojskowej jego bezprawne zatrzymanie i przetrzymywanie. 22 lipca 2010 Tandja skierował do władz wojskowych list z prośbą o łaskę. Z powodu złego stanu zdrowia, wymagającego regularnego leczenia, prosił o ponowne rozważenie decyzji władz o postawieniu go przed sądem. Stwierdził również, że nie miał nic wspólnego ze skargą jego rodziny. Na początku sierpnia 2010 Trybunał Sprawiedliwości ECOWAS ogłosił, że wniosek złożony w imieniu Tandji rozpatrzy 17 września 2010. Major Salou Djibo 1 sierpnia 2010 sprzeciwił się uwolnieniu prezydenta Tandji.
8 listopada 2010 Trybunał Sprawiedliwości ECOWAS wydał werdykt, nakazując zwolnienie Mamadou Tandji z aresztu domowego i stwierdzając, że doszło do naruszenia jego praw. Jednocześnie odrzucił zarzuty stosowania wobec niego tortur i poniżającego, niehumanitarnego traktowania. Zadowolenie z orzeczenia wyraził adwokat rodziny byłego prezydenta. Następnego dnia nigeryjski rząd odrzucił wyrok trybunału i wystąpił z żądaniem rewizji całej sprawy. Trybunał Sprawiedliwości nie posiada narzędzi prawnych do egzekwowania swoich decyzji.  
W grudniu 2010 sąd zniósł immunitet prezydenta Mamadou Tandji. 16 stycznia 2011 został on nakazem sądu umieszczony w zakładzie karnym w Kollo, położonym ok. 30 km od stolicy. Został oskarżony o defraudację funduszy państwowych o wartości 4 mld franków CFA (8 mln USD). Komisja ds. Walki z Przestępstwami Finansowymi i Gospodarczymi zbadała natomiast, że w trakcie jego całych rządów zdefraudowanych zostało 64 mld franków CFA. 
10 maja 2011 Sąd Apelacyjny w Niamey wycofał wszystkie zarzuty wobec prezydenta Tandji z powodów formalnych. Decyzją sądu niemożliwym było pociągnięcie do odpowiedzialności byłego szefa państwa. Takowa konstrukcja prawna miała jego zdaniem zapobiegać politycznie motywowanym procesom sądowym. Tego samego dnia Mamadou Tandja został zwolniony z więzienia.
23 grudnia 2010 Rada Konstytucyjna zatwierdziła 10 kandydatur w wyborach prezydenckich zaplanowanych na 31 stycznia 2011. Największe szanse na wygraną miało troje kandydatów: wieloletni lider opozycji Mahamadou Issoufou z Nigerskiej Partii na rzecz Demokracji i Socjalizmu (PNDS); Seyni Oumarou – były premier i lider dawnej partii rządzącej, Ruchu Narodowego na rzecz Rozwijającego się Społeczeństwa (MNSD) oraz Hama Amadou, również były premier i przewodniczący Demokratycznego Ruchu Nigerskiego (MDN). 
11 stycznia 2011 w Nigrze odbyły się wybory lokalne, które wygrali przedstawiciele dawnej opozycji z czasów prezydenta Tandji. Głosowaniu towarzyszyły jednak nieprawidłowości techniczne i problemy logistyczne, co wywołało apel MNSD o unieważnienie ich wyników. Przed pierwszą turą wyborów prezydenckich kandydaci na urząd prezydenta wezwali juntę wojskową do przesunięcia o trzy tygodnie ich terminu w celu usunięcia nieprawidłowości zaobserwowanych w czasie wyborów lokalnych. 
Wybory parlamentarne i pierwsza tura wyborów prezydenckich odbyły się jednakże w zaplanowanym czasie. Zostały przeprowadzone w pokojowej atmosferze, a ich przebieg został pochwalony przez zagranicznych obserwatorów z UE, UA i ECOWAS. 4 lutego 2011 komisja wyborcza ogłosiły wyniki głosowania. Do drugiej tury wyborów prezydenckich przeszli Mohamadou Issoufou, który uzyskał 36% głosów poparcia oraz Seyni Oumarou z wynikiem 23% głosów. Trzeci Hama Amadou zdobył niecałe 20% głosów. Wyniki wyborów parlamentarnych pokryły się w dużej mierze z wynikami wyborów prezydenckich. Najwięcej mandatów uzyskały PNDS (34 mandaty), MNSD (26 mandatów) oraz MDN (23 mandaty). 22 lutego 2011 wyniki wyborów powszechnych zatwierdziła Rada Konstytucyjna. 
Przed drugą turą wyborów prezydenckich oficjalnego poparcia dla Mohamadou Issoufou udzielił Hama Amadou oraz trzech innych kandydatów. W drugiej turze wyborów przeprowadzonych 12 marca 2011 Issoufou uzyskał 58% głosów. Wyniki wyborów zaakceptował Hama Amadou, nie wnosząc skargi do Rady Konstytucyjnej. Międzynarodowi obserwatorzy pochwalili przebieg procesu wyborczego, a ECOWAS zniosła sankcje nałożone na Niger w 2009.
15 maja 2011 w regionie Agadez odbyły się wybory uzupełniające do Zgromadzenia Narodowego, po tym jak pierwotne wyniki zostały anulowane przez Radę Konstytucyjną z powodu nieprawidłowości wyborczych. W ich wyniku PNDS zdobyła 3 z 6 pozostających do obsadzenia mandatów, MDN – 2 mandaty, MNSD jeden mandat.
30 marca 2011 odbyła się uroczysta inauguracja nowego Zgromadzenia Narodowego. Natomiast 7 kwietnia 2011 Mahamadou Issoufou został zaprzysiężony na urząd prezydenta Nigru. W ten sposób po niemal 14 miesiącach od zamachu stanu zakończył się proces transferu władzy w ręce cywilne przez juntę wojskową. W ceremonii zorganizowanej na stadionie Palais des Sports (Pałac Sportów) w Niamey uczestniczyło ośmiu szefów państw afrykańskich oraz tysiące obywateli. Major Salou Djibou uzyskał odznaczenie państwowe w uznaniu zasług dla kraju i demokracji. Prezydent Issoufou zobowiązał się natomiast do podjęcia działań na rzecz eliminacji ubóstwa oraz nawiedzających Niger klęsk głodu. Tego samego dnia nowym szefem rządu mianował Brigi Rafiniego.

Zamek Chojnik (niem. Kynast, dawn. pol. Chojnasty) – zamek usytuowany nieopodal Jeleniej Góry-Sobieszowa, na szczycie góry Chojnik w Karkonoszach. Góra ta wznosi się na wysokość 627 metrów n.p.m., a od jej południowo-wschodniej strony znajduje się 150-metrowe urwisko opadające do tzw. Piekielnej Doliny. Warownia znajduje się na terenie obszaru ochrony ścisłej, który jest eksklawą Karkonoskiego Parku Narodowego.
Nazwa oznacza zamek położony na górze porośniętej choiną – iglastymi drzewami z rodziny sosnowatych.  Niemiecki językoznawca Heinrich Adamy w swoim dziele o nazwach miejscowych na Śląsku wydanym w 1888 roku we Wrocławiu zalicza ją do grupy miejscowości, których nazwy wywodzą się "von choina = Fichte". Wymienia on również nazwę budowli zanotowaną po raz pierwszy w dokumencie z 1292 roku Choinasty podając jej znaczenie "Fichtenberg" – "Świerkowa góra".
Zamek murowany został wzniesiony w latach 50. XIV wieku. Pierwsza pisemna wzmianka o zamku pochodzi  z 1364 r. 9 września 1399 roku starosta księstwa świdnicko-jaworskiego Benesz z Choustnik za zgodą króla Czech Wacława IV zastawił zamek Gotsche II Schofowi zastrzegając prawo wykupu zastawu. 16 maja 1400 Gotsche II zapłacił sumę zastawną. Prawo do czerpania dochodów z zamku miał także starosta królewski. 8 października 1418 król czeski nadał synom Gotsche II dobra ojcowskie. Dokument potwierdził starosta Heinze von Laasan 5 maja 1419 roku. Od tego momentu zamek był własnością rodziny Schaffgotschów.
7 maja 1393 Gotsche II Schoff ufundował ołtarz św. Jadwigi. Prawo patronatu zachował dla siebie i swoich prawych następców.
Pierwsza większa rozbudowa zamku nastąpiła w XV wieku, kiedy to dobudowano północne skrzydło. Wtedy powstał dziedziniec na którym około 1410 roku postawiono pręgierz. W pierwszej połowie XVI wieku zapewne z powodu trwogi tureckiej dokonano kolejnej modernizacji budowli. Zamek otoczono murami ze strzelnicami dostosowanymi do użycia broni palnej. Przypuszczalnie w tym okresie po stronie wschodniej i północno-wschodniej zamku dolnego powstała kuchnia z dużym kominem, zabudowania przy bramie dolnej i w międzymurzu (dom komendanta i stajnie). Wtedy także lub nieco później wykonano sgraffitowe boniowanie elewacji, dodano półkoliste attyki i renesansową kamieniarkę. Zapewne ok. 1560 r. powstała po stronie północnej niska basteja. W latach 1588-1589 cieśla Jakob Liewig ze Szklarskiej Poręby na polecenie Johanna Ulricha Schaffgotscha podwyższył stołp o szachulcową, ósmioboczną nadbudówkę z cebulastym hełmem.
Na początku XVII w. właścicielem zamku był Hans Ulrich von Schaffgotsch. Podczas wojny trzydziestoletniej był on stronnikiem cesarza Ferdynanda II i służył w jego armii pod dowództwem Albrechta Wallensteina. Kiedy cesarz stracił zaufanie do swojego generała, w 1634 r. Hans Ulryk jako jego podwładny został aresztowany i rok później, po oskarżeniu o zdradę, ścięty. Wszystkie dobra rodzinne Schaffgotschów skonfiskowano. W 1641 r. syn Hansa Ulryka, Krzysztof Leopold, odzyskał większość utraconych dóbr w tym zamek Chojnik. Warunkiem było przejście na katolicyzm.
31 sierpnia 1675 r. podczas burzy w zamek trafił piorun. Wybuchł pożar, w którym ucierpiał zamek górny i zwieńczenie wieży. Po pożarze budowla popadła w ruinę, której już nigdy nie odbudowano. W XIX wieku zamek stał się atrakcją turystyczną odwiedzaną przez kuracjuszy z Cieplic. W 1822 r. zorganizowano pod zamkiem punkt wynajmu przewodników i tragarzy. W ruinach zamku otwarto gospodę, w której prowadzono księgi pamiątkowe. W 1823 roku wybudowano schody na wieżę. W 1860 r. adaptowano północną basteję na schronisko turystyczne.
Po II wojnie światowej zamek udostępniono już w 1945 r. Dwa lata później otwarto ponownie schronisko. Prace remontowe przeprowadzono w 1949 roku. Wówczas to urządzono także małe muzeum w tzw. salce gotyckiej schroniska. W styczniu 1963 r. z powodu groźby zawalenia zamek zamknięto. Remont rozpoczął się jesienią tego samego roku. Formalnie zakończył się dopiero 10 lat później. Już w listopadzie 1973 r. Sanepid zamknął schronisko. Po remoncie otwarto je w czerwcu 1975 r. W latach 70. XX w. wzmocniono mury wieży, a w latach 80. XX w. odbudowano kuchnię , odgruzowano dziedziniec i cysterny. Od 1991 r. na zamku odbywa się jeden z największych w Polsce turniejów kuszniczych "O Złoty Bełt Zamku Chojnik". W 1993 roku zamek stał się siedzibą Bractwa Rycerskiego Zamku Chojnik, które przejęło organizację turnieju. W latach 1993-1994  wykonano metalowe schody na wieżę i zrekonstruowano ganek straży. W 2007 r. ustawiono granitowy pomnik upamiętniający wizytę w 1956 roku Karola Wojtyły z grupą studentów.
Zamek Chojnik składa się z zamku dolnego otoczonego fortyfikacjami. Po stronie północnej wznosi się cylindryczna wieża, a w północno-wschodnim narożniku baszta łupinowa. Wzdłuż murów kurtynowych znajdują się budynki mieszkalne i gospodarcze. Brama łączy go z zamkiem średnim. W jego centrum znajduje się pręgierz o wysokości 3,9 m. Widoczne są pozostałości budynku mieszkalnego załogi, dawnej kuchni, cysterny na wodę i tzw. Sali sądowej. Kolejna brama łączy zamek średni z zamkiem górnym. Na nim widoczne są pozostałości późnogotyckiej kaplicy zamkowej, pałacu oraz wejście na wieżę.
Z zamkiem Chojnik związana jest legenda o księżniczce Kunegundzie, córce zamożnego właściciela zamku. O jej rękę starało się wielu zacnych rycerzy przybywających na zamek, jednakże księżniczka postawiła śmiałkom jeden warunek. Zostanie żoną tego, kto w pełnej zbroi objedzie na swoim wierzchowcu wokół murów zamkowych. Wszyscy wiedzieli, że zadanie to było niemalże niewykonalne z powodu stromych zboczy góry, jednak niejeden rycerz próbował swych sił. Wszyscy ginęli spadając w przepaść, a co mądrzejsi rezygnowali zawczasu. Wiele lat upłynęło i wielu młodzieńców straciło życie, aż na zamku pojawił się rycerz, który od razu spodobał się Kunegundzie. Chciała nawet dla niego zrezygnować ze śmiertelnej próby, ale dumny śmiałek siedząc w siodle podjął wyzwanie. Objechał zamek, a jego koń utrzymał się na urwistym szlaku. Księżniczka pospieszyła mu na powitanie. Ten jednak ani drgnął i odrzekł, iż nie chce wiązać się z Kunegundą, gdyż przez jej okrutny pomysł zginęło tylu niewinnych ludzi. Następnie odjechał, a księżniczka, nie mogąc znieść upokorzenia rzuciła się w górską przepaść. Jeden z rycerzy – ofiar okrutnej księżniczki nawiedza ponoć zamek pod postacią ducha pojawiającego się pod postacią jeźdźca na koniu.
Friedrich Schiller wykorzystał opowieść o księżniczce Kunegundzie w utworze Der Handschuh (1822). Przełożył go na polski Adam Mickiewicz nadając tytuł Rękawiczka i zmieniając imię głównej bohaterki na Marta. Theodor Körner napisał balladę Der Kynast opublikowaną pośmiertnie w 1835 roku. Friedrich Rückert jest autorem ballady Die Begrüssung auf dem Kynast. W 1946 Józef Sykulski napisał sztukę Kunegunda księżniczka na zamku Kynast. Inną wersję legendy zamieścił w opublikowanym w tym samym roku przewodniku  Piastowski zamek Chojnasty koło Jeleniej Góry. 
O Chojniku w 1872 pisał w swoim wierszu W zwaliskach Adam Chodyński. Wspomniany jest również w trylogii husyckiej Andrzeja Sapkowskiego jako siedziba rodowa Schaffów.
Romuald Łuczyński: Zamki, dwory i pałace w Sudetach. Legnica: Stowarzyszenie „Wspólnota Akademicka”, 2008, ​ISBN 978-83-89102-63-8​.

Zamek w Mińsku (biał. Мінскі замак, Minski zamak) – drewniana budowla obronna w Mińsku, zbudowana w połowie XI wieku na prawym brzegu rzeki Świsłocz przy ujściu do niej rzeki Niamiha (rejon placu 8 Marca); zniszczona na początku XIX wieku, a ostatecznie zniwelowana przez władze sowieckie w latach 50. XX wieku. Obszar, który w przeszłości otaczały wały zamkowe, otrzymał nazwę Zamczyska.
Zamek w Mińsku był zbudowany na naturalnej wyspie, w miejscu, gdzie Niemiga wpada do Świsłoczy. Niemiga zachowała się do naszych czasów w postaci niewielkiego potoku, zamkniętego w betonowych kolektorach. Zamczysko zlokalizowano w pobliżu współczesnego placu 8 Marca. Obecnie obok przebiega Prospekt Zwycięzców.
Wzmianki o mińskim zamku zawierają notatki moskiewskiego kupca, Trifona Korobiejnikowa, z 1593 roku oraz korespondencja cara Aleksego I z wojewodami moskiewskimi, wyznaczonymi przez niego na miasta litewskie w okresie wojny polsko-rosyjskiej w latach 1654–1667. Zachowały się plany zamku z XVIII-XIX stulecia, na których odnotowano położenie fragmentów wału. W latach pięćdziesiątych XX wieku, przed rozpoczęciem rozbudowy magistrali Parkowej (obecnie Prospekt Zwycięzców), były widoczne ślady dawnego systemu ulic.
Wykopaliska archeologiczne na terenie dzisiejszego placu 8 Marca, położonego na niewielkim wzniesieniu o wymiarach 75×45 m, rozpoczęto w połowie XX wieku. Przebiegały w kilku etapach: w latach 1945–1951 i 1957–1961 oraz w 1976 roku. Badania wykazały, że miasto na samym początku było planowane jako twierdza dla ochrony granic. Dotychczasowa analiza warstw kulturowych wału nie wykazała obecności człowieka na tym obszarze przed powstaniem zamku w drugiej połowie XI wieku. Badania dendrochronologiczne belek, stanowiących wzmocnienie wału, pozwoliły ustalić czas powstania pierwszych budowli na tym obszarze na rok 1063. W 1949 roku na głębokości 1,5 m, w pobliżu dzisiejszego Domu Kultury Fizycznej DSO „Trudowyje riezierwy”, odkryto pozostałości po świątyni we wschodniej części zamku. Naukowcy metodą stratygraficzną datują jej powstanie na lata 1071–1085. O tym, że w Mińsku w XI wieku istniała świątynia chrześcijańska, nie wspominają żadne źródła pisane.
Na 2011 rok zaplanowane są kolejne prace archeologiczne. Przewidziane jest stworzenie centrum historyczno-archeologicznego, gdzie zostaną wyeksponowane znalezione na tym terenie przedmioty; ekspozycje poparte będą prezentacją multimedialną. Planuje się także rekonstrukcję domów odzwierciedlających rzeczywistość XII wieku. Odbudowane zostaną wał i umocnienia zamkowe, a także odtworzony potok, który niegdyś opływał zamek. Planowane jest zakończenie badań nad odkrytymi w 2009 roku: częścią bramy wjazdowej i fragmentem uliczki, prowadzącej od bramy do świątyni.
Mińsk po raz pierwszy pojawił się w źródłach pisanych w Powieści lat minionych pod rokiem 1067. Należał do Księstwa połockiego. Na prawym brzegu Świsłoczy, w miejscu ujścia do niej Niemigi, w drugiej połowie XI wieku powstał drewniany zamek, który miał pełnić funkcję obronną granic południowych państwa Wsiesława Czarodzieja. Z nieznanych przyczyn budowa jednak nie została ukończona. Zamek otaczał wał. W niektórych miejscach wysokość wału wynosiła ponad dziesięć metrów. Do umocnień zamku należała także fosa, napełniona wodą.
W XII i XIII stuleciach wokół mińskiego zamku formowało się miasto – w kierunku południowym, południowo-zachodnim i południowo-wschodnim; gród obronny liczył 80–82 domy i około 400–500 mieszkańców. Pod koniec XV i na początku XVI wieku zamek posiadał znaczną liczbę armat i innej tego typu broni. Według Kroniki Bychowca w 1505 roku zamek odparł najazd Tatarów pod wodzą Mengli Gireja, samo miasto natomiast zostało spalone.
W XVI wieku nastąpił rozwój miasta. Tereny wokół zamku zostały zagospodarowane pod rzemieślniczo-handlową posadę. Na sąsiednim wzgórzu, na południe od zamku, wyłonił się nowy ośrodek życia gospodarczego i kulturalnego – Wysoki Rynek, w którego centrum wzniesiono ratusz. Korzystne położenie nowej dzielnicy, z dala od podmokłych obszarów wokół wzgórza zamkowego, dawało większe możliwości ekonomicznego rozwoju Mińska i ograniczyło znaczenie zamku. W połowie XVI wieku zamek miński był już tylko częścią miejskiej przestrzeni publicznej. Na jego terenie znajdowały się takie zabudowania, jak domy mieszkalne, cerkiew Narodzenia Bogurodzicy, składy, stajnie. W jednej z wież mieściło się więzienie. Drewniane umocnienia zamku niejednokrotnie ulegały zniszczeniom na skutek pożarów, na przykład w latach 1505, 1547, 1552, 1569 i in. Mimo iż był za każdym razem odbudowywany, przestawał stopniowo pełnić swoją funkcję obronną.
Po podpisaniu unii lubelskiej w 1569 roku Mińsk został stolicą województwa mińskiego, a zabudowania zamkowe zostały przeznaczone na użytek władz administracyjnych. Od 1581 roku na zamku odbywały się posiedzenia Najwyższego Trybunału Wielkiego Księstwa Litewskiego. Obrady trwały przez okres dwunastu tygodni co dwa lata. Podnosiło to status miasta, równając je rangą z Nowogródkiem i Wilnem. Do połowy XVII wieku zamek był rezydencją namiestnika wielkoksiążęcego. Od 1612 roku w budynku zamkowego sądu znajdowało się miejskie archiwum. W dokumentach z XVII–XVIII wieku zamek w Mińsku wspominany był zwykle jako miejsce prowadzenia sejmików szlacheckich, zarazem jednak jeszcze w 1750 roku obsadzony był załogą. W XVII wieku w obrębie zamku wzniesiono murowany budynek sądu grodzkiego (zamkowego), znany z rysunków Jazepa Drazdowicza oraz z fotografii z pierwszej połowy XX wieku.
Na skutek działań wojennych podczas konfliktów XVII–XVIII wieku oraz towarzyszących im epidemii, Mińsk został prawie całkowicie zburzony i wyludniony. W okresie wojny polsko-rosyjskiej 1654–1667 zamek i miasto w latach 1655–1660 były okupowane przez wojska cara Aleksego Michajłowicza. Jednocześnie miasto znajdowało się w polu działań wojennych wojsk rosyjskich pod dowództwem Iwana Chowańskiego, prowadzonych przeciwko Litwinom, aż w 1660 roku Mińsk został odbity przez połączone wojska litewsko-polskie. W czasach wojny północnej 1700–1721 zamek był niszczony kolejno przez wojska rosyjskie i szwedzkie. W 1778 roku został zniszczony przez pożar. Po raz ostatni zapis o nim pojawił się w źródłach pisanych w 1793 roku w lustracji, przeprowadzonej przez urzędników rosyjskich po zagarnięciu Mińska przez Imperium Rosyjskie. Po rozbiorach Polski zabudowania zamkowe przeszły w ręce prywatne i uległy degradacji.
Do połowy XIX wieku Zamczysko stanowiło jedno z centrów handlowych Mińska. Na przełomie XIX–XX stuleci w rejonie byłego zamku trwała rozbudowa linii komunikacji miejskiej. Na skutek oczyszczania terenu po zamku pozostały jedynie wały. W 1931 roku na obszarze byłego zamku zbudowano plac 8 Marca. W drugiej połowie XX wieku, w trakcie badań archeologicznych, góra zamkowa była rozkopywana, a ziemia wywożona poza granice miasta. Do czasów współczesnych zachowały się resztki najstarszej warstwy kulturowej, znajdującej się pod ochroną państwa białoruskiego.
Zamek był położony na niewielkim podłużnym wzniesieniu. Od strony południowo-wschodniej teren zamkowy otaczała lewa odnoga Niemigi. Przypuszczalnie nosiła nazwę Mienka lub Mień i obecnie nie istnieje. Od wschodu płynęła rzeka Świsłocz. Od strony północnej, zachodniej i południowo-zachodniej, jak wskazuje plan z 1773 roku, wzgórze zamkowe było chronione przez podmokłe bagniste tereny. Na podstawie badań archeologicznych ustalono, że zamek był tylko fragmentem umocowanego grodu, położony na stosunkowo płaskiej części wzniesienia.
Strategiczne położenie zamku mińskiego na naturalnej wyspie wzmacniał sztuczny wał, usypany z piasku i ustabilizowany za pomocą drewnianych konstrukcji z bierwion. Budowa wału przebiegała dwuetapowo. Początkowo jego szerokość wynosiła 14 m, zwiększono ją do 22–25 m, a na niektórych odcinkach – do 30–32 m. Wewnętrzny jego stok był obłożony darnią. Zewnętrzna strona wału miała pochylenie 50–52°, wewnętrzna – 47°. Stok wewnętrzny miał wyprofilowane schody. Podstawa południowo-wschodniej części wału, przy rzece, dodatkowo była wzmocniona masywną drewnianą substrukcją, składającą się z dziewięciu warstw długich bierwion sosnowych, położonych ściśle przy sobie prostopadle do osi wału. Między warstwami mieściły się belki, będące częścią głównej konstrukcji wału.
Zamek w Mińsku zbudowany był z drewna. Jego wysokość wraz z wałem wynosiła od 13 (wysokość wału – 8 m, wysokość palisady drewnianej – 5 m) do 15 m. Zamek był otoczony fosą wypełnioną wodą. W planie zamek miał kształt półkola. Jego powierzchnia wynosiła 3 ha. Rozciągnięty od brzegu Świsłoczy na północny wschód miał długość 270–300 m, szerokość zaś w środkowej jego części sięgała 150 m. Wjazd do zamku stanowiło silnie bronione przejście o szerokości 3,4 m. Brama znajdowała się w południowo-wschodniej części zamku. Z lewej strony była ukryta wychylonym do przodu wałem, co w razie ostrzału powodowało zmniejszenie siły uderzenia. Przypuszczalnie po obu stronach bramy znajdowały się dwie wieże, zbudowane w drugiej połowie XI wieku. Na planach z 1773 roku wał zamkowy miał dwie przerwy dla bram wjazdowych: od północy i od południowego wschodu. Przez bramę południowo-wschodnią przebiegała wówczas ulica Wielka (później Staro-Miasnicka). Na planach z lat 1793 i 1797 wał miał już trzy przerwy. W jego północnej części zbudowano drugą bramę.
Centralna część terenu wewnątrz murów zamkowych była przecięta ulicami o szerokości 3–4 m, biegnącymi w stronę bramy zamkowej. Ich odgałęzienia prowadziły do zabudowań mieszkalnych. Nawierzchnia ulic była zrobiona z bierwion, umocowanych prostopadle do ułożonych pod nimi w 2–3 rzędach wzdłużnych belkach. Główna ulica twierdzy nosiła nazwę Zamkowej i przecinała teren wewnątrz murów zamkowych z południowego wschodu na północny zachód. Swój początek miała w miejscu położonym około 300 m od Świsłoczy. Z czasem była wydłużona za wał aż do skrzyżowania z ulicą Wielką Tatarską (obecnie Dimitrowa, jej fragment poza wałami zachował się do dziś), która odrobinę skręcała na południe i stanowiła jej przedłużenie. Z drugiej strony ulica Zamkowa kończyła się na wysokości powstałych w późniejszym okresie ulic Podzamcze i Zawalnej, które z zachodu zataczały półkole. Jedna z większych ulic przecinała wschodnią część dziedzińca zamkowego w kierunku północ-południe. Jej szerokość wynosiła 4 m. W bok od niej odbiegały mniejsze uliczki. W trakcie przeprowadzonych na tej ulicy badań archeologicznych odsłonięto czterdziestometrowy odcinek z trzynastoma belami zachowanej drewnianej nawierzchni. Ulice Podzamcze, Zawalna i jej boczna oraz pozostałe w obrębie zamku – Miasnicka, Wałowa – nie zachowały się.
Obszar zamkowego dziedzińca był podzielony na dwory, ogrodzone palisadą z wkopanych w ziemię bali. Podczas wykopalisk odkryto pozostałości po około 130 drewnianych budynkach, pochodzących z XI–XIV wieków. Niektóre z dworów miały po 4–5 zabudowań gospodarczych oraz 1–2 izby mieszkalne, wzniesione przy palisadzie. Wolne od zabudowań place przed domami były nakryte drewnianą nawierzchnią.
Panującą formą architektoniczną były jednokondygnacyjne budynki o konstrukcji zrębowej, które stanowiły 80% zabudowań zamku. Budynki miały przeważnie po jednym pomieszczeniu o powierzchni 16–25 m². Wejścia do izb budowano od strony dworu. Izby posiadały drewniane podłogi, położone na wysokości między drugim a trzecim lub trzecim a czwartym wieńcem. W pomieszczeniach mieszkalnych w kącie przy wejściu urządzano gliniane piece bez kominów (dym wydostawał się przez otwory okienne bądź drzwi), wzmacniane ramką z patyków lub kłosów. Podstawę pieców stanowiły kamienie. 20% wewnętrznych zabudowań zamku miała konstrukcję przysłupową. Takie budowle były przeznaczone do celów gospodarczych. Eksploatacja jednego budynku wynosiła przeciętnie 20–30 lat. Ustalono, że w miejsce zniszczonych domów i ulic powstawały takie same budynki i wytyczano ulice w identyczny sposób. Była to charakterystyczna cecha dla zagospodarowania przestrzennego Mińska.
W warstwach datowanych na XI wiek, odkryto kamienny fundament świątyni o wymiarach 12×16 m. Była ona zlokalizowana we wschodniej części zamku i miała trzy półkoliste absydy. W centralnej części świątyni zachowały się podstawy czterech słupów, naprzeciwko których na południe i północ od wewnętrznej strony ścian odkryto dwie prostokątne lizeny. Świątynia zbudowana była z kamieni połączonych za pomocą spoiwa z wapna. Przy południowo-zachodnim jej rogu zachowały się fragmenty ściany, wygładzonej od strony wewnętrznej za pomocą bloków wapiennych. Ściany świątyni miały grubość do 1,5 m. Świątynia z nieznanych powodów nie została ukończona, o czym świadczą brak podłogi oraz śladów stropów, położonych na górze ścian. Miejsce to w połowie XII wieku zostało przekształcone w nekropolię. Odkryto tu 21 pochówków ze szczątkami w drewnianych trumnach. W pierwszej połowie XIII wieku na tym terenie wytyczono ulicę i położono drewnianą nawierzchnię. Prawdopodobnie zamek posiadał drugą świątynię. Źródła pisane z XVI wieku wzmiankują o Sobornej cerkwi. Przypuszczalnie zapis odnosił się do świątyni zlokalizowanej w pobliżu bramy i zaznaczonej na osiemnastowiecznych planach.
Architektura pierwszej świątyni mińskiej była charakterystyczna dla XI wieku, o czym świadczą trzy absydy. Według archeologów to miejsce kultu nie ma sobie podobnych wśród monumentalnych budowli na Rusi. Świątynia połocka, na przykład, została zbudowana z cegieł, tak samo, jak inne znane najstarsze świątynie Białorusi. Do Mińska prawdopodobnie został zaproszony mistrz szkoły romańskiej, który do wzniesienia murów wykorzystał kamienie, połączone spoiwem. Z badań wynika, że architekt dążył do stworzenia skromnej świątyni, która mimo to miała zostać ozdobą zamku i dominować w tej części dzielnicy. Fakt, że za wzorzec nie przyjęto połockiego sposobu wznoszenia budowli monumentalnych, pozwala na stwierdzenie, że pracę nad świątynią mińską rozpoczęto między 1069 a 1073 rokiem, gdy zamek mógł należeć do Jaropełka Iziasławicza, siostrzeńca Kazimierza Odnowiciela. Przypuszczalnie Jaropełk utrzymywał ścisłe stosunki z dworem wuja, co wpłynęło na wykorzystanie zachodniego modelu budowy obiektów sakralnych.
Bielawska Olga: Archieołogiczeskije raskopki na Minskom zamcziszcze budut wozobnowleny w 2011 godu (ros.). Biełorusskoje Tielegrafnoje Agienstwo, 2010-08-11. [dostęp 2010-09-18].
Chronika Bychowca. tł. Nikołaj Ułaszczik. Mińsk: Wostocznaja litieratura, 1966, s. 152. [dostęp 2010-09-15].
Minsk – stolica Biełarusi (ros.). Priess-służba Priezidienta Riespubliki Biełarus'. [dostęp 2010-09-18].
Słownik geograficzny Królestwa Polskiego i innych krajów słowiańskich. red. Filip Sulimierski, Bronisław Chlebowski, Władysław Walewski. T. 6. Warszawa: nakł. Władysława Walewskiego, 1885. [dostęp 2010-09-15].
Wałażynski Uładzimir: Minsk. Stary i nowy. red. Zachar Szybieka. Mińsk: Charwiest, 2007. ISBN 978-985-16-0092-8. (biał.)

Zamieszki, zamach stanu i kryzys polityczny na Madagaskarze w 2009 – seria protestów społecznych i politycznych, zapoczątkowanych 26 stycznia 2009 i organizowanych przez opozycję pod przewodnictwem mera Antananarywy, Andry’ego Rajoeliny przeciwko władzy prezydenta Marca Ravalomanany. Bezpośrednimi przyczynami protestów było zamknięcie przez prezydenta jednej z prywatnych stacji telewizyjnych w grudniu 2008, usunięcie Rajoeliny z funkcji mera stolicy w lutym 2009 oraz oskarżenia o defraudację pieniędzy i wprowadzanie rządów dyktatorskich.
Protesty i zamieszki społeczne doprowadziły do śmierci co najmniej 135 osób. Sprowokowały również bunt żołnierzy i zmiany dowództwa w wojsku, które choć oficjalnie neutralne, stanęło po stronie opozycji. 16 marca 2009 zamieszki przerodziły się w zamach stanu, w rezultacie którego następnego dnia prezydent Ravalomanana zrezygnował z urzędu i przekazał władzę w ręce wojska. Wojsko przekazało władzę liderowi opozycji, Andry’emu Rajoelinie. 21 marca 2009 Rajoelina został oficjalnie prezydentem Wysokiej Władzy Przejściowej.
Objęcie władzy przez Rajoelinę spowodowało kilkumiesięczny kryzys polityczny. Demonstracje rozpoczęli zwolennicy obalonego prezydenta Ravalomanany, wspierani przez niego z zagranicy. Nowa władza podjęła działania zmierzające do konsolidacji i legitymizacji swoich rządów, m.in. próbując ustalić kalendarz wyborczy. W maju 2009 rozpoczęły się wielostronne negocjacje polityczne, mające na celu wypracowanie wspólnego stanowiska wszystkich sił politycznych. W proces pokojowy zaangażowała się Unia Afrykańska i Wspólnota Rozwoju Afryki Południowej. 9 sierpnia 2009, w czasie negocjacji w Mozambiku, strony konfliktu podpisały porozumienie, zakładające wspólne utworzenie władz przejściowych i organizację w ciągu 15 miesięcy nowych wyborów prezydenckich pod międzynarodowym nadzorem. Pomimo zawarcia porozumienia punktem spornym pozostawał przez cały czas podział najważniejszych stanowisk we władzach przejściowych. W październiku w Antananarywie i w listopadzie w Addis Abebie zawarty został kompromis w sprawach ogólnych. Nierozwiązany został natomiast problem szczegółowego podziału tek w przejściowym gabinecie. W sytuacji braku zgody w tej kwestii, w grudniu 2009 Andry Rajoelina zerwał porozumienie z opozycją, mianował Albert Camille Vital nowy rząd i ogłosił organizację wyborów parlamentarnych w 2010.
W 2010 Rajoelina kilkakrotnie przesuwał termin wyborów, najpierw z marca na maj, a następnie na wrzesień. Główne partie opozycyjne trzech byłych prezydentów (Marca Ravalomanany, Didiera Ratsiraki i Alberta Zafy’ego) odrzucały jednostronne działania ekipy rządzącej. W marcu 2010 Unia Afrykańska nałożyła sankcje na Rajoelinę i jego współpracowników. W maju 2010 bezskutecznie w proces pokojowy próbowała ponownie włączyć się społeczność międzynarodowa, która zorganizowała wielostronne rozmowy w Pretorii. W sierpniu 2010 na karę dożywotniego więzienia i ciężkich robót, został skazany zaocznie były prezydent Ravalomanana, przebywający od czasu zamachu w RPA. W tym samym miesiącu Andry Rajoelina zawarł porozumienie z mniejszymi partiami opozycyjnymi w sprawie organizacji referendum konstytucyjnego w listopadzie 2010, a następnie wyborów parlamentarnych i prezydenckich w 2011.
W wyniku referendum przyjęta została nowa konstytucja, obniżająca wiek prezydenta oraz zapewniająca Rajoelinie władzę do czasu organizacji wyborów prezydenckich. W dniu głosowania grupa wojskowych bezskutecznie próbowała dokonać zamachu stanu. 11 grudnia 2010 oficjalnie proklamowana została IV Republika. W 2011 władze ponownie przesuwały termin wyborów i uniemożliwiały powrót do ojczyzny prezydentowi Ravalomananie. 17 września 2011 główne siły polityczne zawarły jednak porozumienie wynegocjowane przez SADC, zakładające zachowanie przez Rajoelinę stanowiska prezydenta w okresie przejściowym, powrót do kraju Marca Ravalomanany, utworzenie wspólnego rządu i organizację wyborów na przestrzeni roku. 28 października 2011 nowym szefem rządu został mianowany Omer Beriziky.
W grudniu 2007 33-letni Andry Rajoelina, były didżej, a następnie przedsiębiorca, jako niezależny kandydat został wybrany burmistrzem Antananarywy, stolicy Madagaskaru. W głosowaniu pokonał kandydata z rządzącej partii Kocham Madagaskar (Tiako I Madagasikara). Prezydent Marc Ravalomanana rządził na Madagaskarze od 2002, kiedy to w kwestionowanych wyborach pokonał ówczesnego prezydenta Didiera Ratsirakę. Od czasu objęcia stanowiska w ratuszu Rajoelina stał się ostrym krytykiem polityki prezydenta. Potępiał to, co nazywał „ograniczaniem wolności” na wyspie, a także plany dzierżawy rozległych połaci ziemi koreańskiemu przedsiębiorstwu Daewoo.
Tlący się konflikt przybrał na sile w grudniu 2008. 13 grudnia 2008 madagaskarski rząd zadecydował o zamknięciu telewizji VIVA, należącej do Rajoeliny. Decyzja ta nastąpiła po transmisji wywiadu z byłym prezydentem Didierem Ratsiraką, rywalem politycznym Marca Ravalomanany. Zdaniem władz wywiad „mógł naruszać pokój i bezpieczeństwo”. Podobne reperkusje nie dotknęły jednak innych stacji telewizyjnych i radiowych, które również emitowały ten wywiad. Wydarzenia te doprowadziły do masowych protestów społecznych pod koniec stycznia 2009.
Andry Rajoelina wezwał mieszkańców Antananarywy do strajku generalnego w dniach 25-26 stycznia 2009, skierowanego przeciw prezydentowi, którego określił mianem dyktatora. 26 stycznia 2009 protesty przerodziły się w walki uliczne. Demonstranci podpalili budynek publicznego radia oraz siedzibę prywatnej telewizji, należącej do prezydenta Ravalomanany. W trakcie protestów zginęły dwie osoby: policjant i 14-letni chłopiec. W stolicy doszło również do grabieży i podpaleń wielu sklepów. Następnego dnia w zgliszczach centrum handlowego znaleziono 25 zwęglonych ciał.
Rajoelina zaapelował do mieszkańców stolicy o pozostanie w domach w dniu 29 stycznia 2009. Protest, na zasadzie miasta duchów/miasta wymarłego (ville morte), miał zademonstrować masowość sprzeciwu wobec rządów prezydenta Ravalomanany. Szanowany kardynał Armand Razafindratandra zaapelował o zachowanie spokoju w kraju, po tym jak zamieszki zaczęły rozszerzać się poza stolicę.
31 stycznia 2009 Rajoelina ogłosił przejęcie kontroli i władzy w Madagaskarze w efekcie porażki prezydenta i rządu w wypełnianiu swoich obowiązków. Wezwał Ravalomananę do natychmiastowej rezygnacji z urzędu i zapowiedział złożenie stosownego wniosku do parlamentu w tej sprawie. Wezwał także Bank Centralny do zaprzestania finansowania rządu oraz zapowiedział stworzenie nowego rządu tymczasowego i zorganizowanie wyborów prezydenckich. W odpowiedzi prezydent Ravalomanana oznajmił, że „nadal pozostaje prezydentem kraju i poczyni wszystko co konieczne dla rozwoju narodu”.
2 lutego 2009 opozycja przedstawiła w Sądzie Konstytucyjnym wniosek o usunięcie z urzędu prezydenta Ravalomanany. Następnego dnia sąd orzekł, iż nie posiada stosownych uprawnień do zdjęcia prezydenta z urzędu, gdyż jest to wyłączną prerogatywą parlamentu.
3 lutego 2009 Ministerstwo Spraw Wewnętrznych wydało zarządzenie, na mocy którego mer stolicy Antananarywy – Andry Rajoelina został usunięty z zajmowanego stanowiska. Na jego miejsce został ustanowiony administrator stolicy Guy Randrianarisoa. Rajoelina potępił tę decyzję i uznał ją za nieuzasadnioną. Oficjalnym powodem jego dymisji było niewywiązywanie się z obowiązku usuwania śmieci ze stolicy. Rajoelina ostrzegł władze, że mieszkańcy miasta nie zaakceptują tej decyzji. 4 lutego 2009 w Antananarywie odbył się protest przeciw zdymisjonowaniu Rajoeliny, na który przybyło 1,5 tysiąca uczestników. Rajoelina określił wówczas powołanie nowego zarządu stolicy mianem „obrazy ludności Madagaskaru”.
7 lutego 2009 Andry Rajoelina ogłosił powołanie przejściowego rządu na czele z Monją Roindefo. 7 lutego 2009 w Antananarywie odbył się kolejny wiec poparcia opozycji. Demonstranci w liczbie 20 tysięcy zebrali się już tradycyjnie na placu 13 Maja i stamtąd pod wodzą Roindefo ruszyli w kierunku pałacu prezydenckiego. W pobliżu pałacu, straż prezydencka otworzyła ogień do nieuzbrojonego tłumu. W wyniku ostrzału zginęło od 23 do ponad 30 osób, a kilkadziesiąt zostało rannych.
16 lutego 2009 w Antananarywie odbył się kolejny wiec poparcia dla opozycji. Rajoelina zapowiedział na nim przejęcie władzy przez rząd przejściowy. Demonstranci podeszli pod budynki ministerstw w celu osadzenia w nich ministrów z rządu Rajoeliny. Wokół budynków natychmiast zostało rozlokowane wojsko, które wyznaczyło czerwone strefy, do których wkroczenie skutkować miało otwarciem ognia. Rozpoczęły się negocjacje na temat pokojowego obsadzenia ministerstw przez opozycyjny rząd. 19 lutego 2009 opozycji udało się zająć cztery ministerstwa: spraw wewnętrznych, edukacji, obrony narodowej, decentralizacji. Jednak już następnego dnia, 20 lutego 2009, policja odzyskała kontrolę nad budynkami. Według opozycji, w wyniku szturmu śmierć odniosło 8 osób. Władze aresztowały również 50 uczestników zajść.
21 lutego 2009 Rajoelina spotkał się po raz pierwszy z prezydentem Ravalomananą. Negocjacje zostały zorganizowane przez Radę Kościołów Chrześcijańskich w Madagaskarze, zrzeszającą dwa kościoły katolickie i protestanckie. W czasie spotkania obie strony zobowiązały się do przestrzegania 5 zasad: zakończenia prowokacyjnych oświadczeń w mediach, zakończenia rozprzestrzeniania fałszywych informacji, zakończenia aktów przemocy i grabieży, niezwoływania kolejnych publicznych zgromadzeń oraz zaprzestania aresztowań natury politycznej. Kolejne dwa spotkania odbyły się 23 i 24 lutego. 25 lutego 2009 Andry Rajoelina wycofał się z negocjacji, po tym jak prezydent nie przybył na zaplanowane na ten dzień spotkanie. Stwierdził również, że trzy wcześniejsze spotkania nie przyniosły żadnego rezultatu, gdyż prezydent „unikał sedna sprawy i minimalizował skalę kryzysu”.
Po zerwaniu negocjacji politycznych, w kraju na nowo wybuchły protesty społeczne. Oprócz Antananarywy akcje protestacyjne zorganizowano również w innych miastach. 27 lutego 2009 w czasie zamieszek protestujących z wojskiem w mieście Fianarantsoa zginęły 2 osoby. 4 marca 2009 prezydent Ravalomanana rozpoczął akcję przywracania porządku w stolicy. Na ulicach Antananarywy pojawiło się wojsko, które zajęło główne place i zablokowało ważniejsze ulice oraz drogi wjazdowe do miasta.
5 marca 2009 siły bezpieczeństwa próbowały aresztować Rajoelinę. Po tym wydarzeniu, z obawy o swoje bezpieczeństwo, Rajoelina pozostawał przez kilka dni w ukryciu i nie pokazywał się publicznie. Uzyskał schronienie w rezydencji francuskiego ambasadora. Tiébilé Dramé, specjalny wysłannik ONZ w Madagaskarze, oznajmił że „ONZ zdecydowało umieścić go pod swoją ochroną w rezydencji dyplomatycznej”.
Unia Afrykańska – UA wezwała Madagaskar do zachowania pokoju i rozwiązania problemów na drodze negocjacji. Przewodniczący Komisji UA Jean Ping, ostrzegł przed jakąkolwiek próbą przejmowania władzy w sposób niezgodny z konstytucją, grożąc konsekwencjami ze strony Unii Afrykańskiej (tj. zawieszeniem w członkostwie).
 Wspólnota Rozwoju Afryki Południowej (SADC) – wezwała obie strony do dialogu i znalezienia rozwiązania kryzysu politycznego. Z misją do Madagaskaru przybył sekretarz SADC w celu przeprowadzenia rozmów ze stronami sporu.
 ONZ – Sekretarz generalny ONZ Ban Ki-moon wezwał strony do „rozstrzygnięcia nieporozumień środkami pokojowymi i poprzez wspólny dialog”. Zaapelował o ochronę ludności kraju, która powinna być priorytetem działań rządu. Zaoferował wsparcie ONZ w procesie negocjacji i ogłosił wysłanie na Madagaskar swojego wysłannika w celach mediacyjnych. Na wyspę przybył specjalny wysłannik sekretarza generalnego ONZ, Haile Menkerios, który spotkał się zarówno z prezydentem Ravalomananą, a także z Rajoeliną.
 Stany Zjednoczone – rzecznik Departamentu Stanu, Robert Wood, powiedział że „Stany Zjednoczone są głęboko zaniepokojone ostatnimi aktami przemocy w Madagaskarze”. Wezwał obywateli kraju do zachowania powściągliwości i rozwiązania sprzeczności na drodze dialogu.
Na początku marca na Madagaskarze doszło do buntu wojskowego przeciwko wykonywaniu rozkazów rządowych, co doprowadziło w drugim etapie do zamachu stanu.
8 marca 2009 roku 600 żołnierzy i oficerów, pod dowództwem pułkownika Andre Ndriarijaony z obozu wojskowego w pobliżu Antananarywy, zbuntowało się i sprzeciwiło wykonywaniu rozkazów rządu, które byłyby wymierzone w obywateli. Wezwali do zakończenia konfliktu politycznego i stwierdzili, że ich zadaniem jest „ochrona mieszkańców i ich majątku, a nie strzelanie do ludzi”.
10 marca 2009 szef sztabu armii, generał Edmond Rasolomahandry, postawił rządzącym ultimatum, dając im 72 godziny na rozwiązanie konfliktu politycznego i grożąc w przeciwnym wypadku przejęciem władzy. Tego samego dnia, pod wpływem armii, ze stanowiska zrezygnował minister obrony. 11 marca 2009, pod naciskiem oficerów przychylnych opozycji, gen. Rasolomahandry zrezygnował ze stanowiska, a wojsko nowym szefem sztabu wybrało generała Andre Andriarijaonę. Gen. Andriarijaona ogłosił, że wojsko nie zamierza przejmować władzy i wycofał ultimatum swego poprzednika.
12 marca 2009 doszło do spotkania Monji Roindefo z premierem Madagaskaru Charlesem Rabemananjarą. Według Roindefo, premier zgodził się na przekazanie władzy opozycji. Tego samego dnia, z pomocą wojska, opozycja zajęła budynek Ministerstwa Finansów i Budżetu. Jednocześnie szef policji ogłosił, iż policja nie będzie wykonywać rozkazów rządu. 13 marca 2009 zbuntowani żołnierze wyprowadzili czołgi na ulice Antananarywy. Wokół pałacu prezydenckiego Iavoloha, położonego na przedmieściach stolicy, gdzie przebywał prezydent Ravalomanana, zgromadzili się jego zwolennicy i uzbrojeni w kije zapowiedzieli jego obronę.
14 marca 2009 opozycja zajęła kancelarię premiera. W czasie 5-tysięcznego wiecu w Antananarywie, Andry Rajoelina, który wyszedł z ukrycia, dał prezydentowi 4 godziny na rezygnację z urzędu, grożąc w przeciwnym razie marszem na jego pałac. Na wiecu, po stronie Rajoeliny, wystąpił również przewodniczący parlamentu, Jacques Sylla. Prezydent Ravalomanana nie przyjął jednak żądań opozycji. 15 marca 2009 Ravalomanana zaproponował zorganizowanie referendum na temat tego, czy ma pozostać u władzy. Rajoelina odrzucił jednak taką ewentualność i 16 marca 2009 rozkazał siłom bezpieczeństwa aresztowanie prezydenta.
16 marca 2009 protesty i zamieszki społeczne przerodziły się w klasyczny zamach stanu, w chwili gdy wojsko i cywile użyli siły w celu obalenia legalnie obranej władzy. Tego dnia Andry Rajoelina wezwał siły bezpieczeństwa do aresztowania prezydenta Marca Ravalomanany. Około godziny 16.00 siły wojskowe rozpoczęły szturm na pałac prezydencki Ambohitsirohitra w centrum Antananarywy. Prezydent Ravalomanana przebywał w tym czasie w pałacu Iavoloha na przedmieściach stolicy. W pobliżu stołecznego pałacu doszło do dwóch wybuchów, po czym czołgi zniszczyły bramę wjazdową do rezydencji, a wojsko opanowało budynek. Oprócz pałacu armia zajęła również siedzibę Banku Centralnego. Pułkownik Andre Ndriarijaona oznajmił, iż armia zajęła urząd prezydenta, „by przyspieszyć odsunięcie od władzy prezydenta Ravalomanany”. Andry Rajoelina stwierdził natomiast, że w stolicy nie doszło do zamachu wojskowego.
17 marca 2009 Andry Rajoelina wziął udział w triumfalnej paradzie z okazji zdobycia pałacu i zajął w nim gabinet prezydenta. W ciągu dnia z władzy zrezygnowało ośmiu ministrów rządu premiera Charlesa Rabemananjary. Rajoelina ogłosił się nowym prezydentem i stanął na czele Wysokiej Władzy Przejściowej. Ogłosił zorganizowanie wyborów w ciągu 24 miesięcy, zmianę konstytucji i budowę „IV Republiki”.
Tego samego dnia, w przemówieniu radiowym, prezydent Ravalomanana oznajmił, iż „po głębokiej refleksji” rezygnuje ze stanowiska i przekazuje całą władzę prezydenta i premiera w ręce wojskowego dyrektoriatu pod dowództwem, najwyższego rangą wiceadmirała Hyppolite’a Ramarosona. Następnie Ravalomanana opuścił pałac prezydencki Iavoloha i udał się w bezpieczne, nieznane miejsce.
Wojsko nie przejęło jednak władzy i poparło lidera opozycji. Wiceadmirał Ramaroson w swoim oświadczeniu, oddał pełnię władzy Rajoelinie jako prezydentowi władzy tymczasowej.
18 marca 2009 Najwyższy Sąd Konstytucyjny zalegalizował władzę Rajoeliny jako prezydenta kraju, dając mu mandat na jej sprawowanie przez okres maksymalnie 2 lat. 19 marca 2009 Andry Rajoelina zawiesił pracę obu izb parlamentu, Zgromadzenia Narodowego i Senatu. Tego samego dnia Rajoelina anulował umowę z południowokoreańskim przedsiębiorstwem Daewoo Logistics o dzierżawie dużych połaci ziemi pod uprawę kukurydzy i produkcji oleju palmowego. Uzasadnił to brakiem wcześniejszych konsultacji społecznych w tej sprawie.
21 marca 2009 Rajoelina został zaprzysiężony na stanowisku prezydenta Wysokiej Władzy Przejściowej. W uroczystościach na stadionie sportowym w stolicy uczestniczyło 40 tysięcy osób. Dylpomaci na znak protestu nie wzięli udziału w ceremonii. Prezydent Rajoelina zapowiedział zorganizowanie wyborów w ciągu 18 do 24 miesięcy oraz zmianę konstytucji. Obowiązująca konstytucja ustanawiała bowiem minimalny wiek prezydenta na 40 lat, o 6 więcej niż wynosił wiek Rajoeliny.
Unia Afrykańska – UA już 16 marca 2009 potępiła „próbę zamachu stanu”, jak określiła szturm na pałac prezydencki i wezwała do przestrzegania porządku konstytucyjnego. 17 marca 2009 zagroziła podjęciem ostrych środków w przypadku pogorszenia się sytuacji i przejęcia władzy w sposób niezgodny z konstytucją. 20 marca 2009 Rada Pokoju i Bezpieczeństwa UA zawiesiła Madagaskar w członkostwie w organizacji z powodu „niekonstytucyjnej zmiany rządu”. Dała krajowi 6 miesięcy na przwyrócenie porządku konstytucyjnego, grążąc w przeciwnym razie nałożeniem sankcji.
 ONZ – Sekretarz generalny ONZ Ban Ki-moon wyraził głęboką obawę niepokojem w Madagaskarze i zaapelował do wszystkich stron o zapewnienie „gładkiego transferu władzy”. ONZ mianowała specjalnego wysłannika ds. konfliktu na Madagaskarze, którym został Tiébilé Dramé.
 Wspólnota Rozwoju Afryki Południowej – SADC potępiła „niekonstytucyjne przejęcie władzy” przez Rajoelinę i zapowiedziała możliwość wprowadzenia sankcji. Ogłosiła, że nie uzna władzy Rajoeliny. 30 marca 2009 SADC w czasie szczytu w Suazi zawiesiła członkostwo Madagaskaru w organizacji, wezwała Rajoelinę do ustąpienia z urzędu prezydenta i odmówiła uznania jego władzy.
 Unia Europejska – UE potępiła zamianę władzy na Madagaskarze. Minister Spraw Zagranicznych Czech, przewodniczących pracom UE, Karel Schwarzenberg, stwierdził, że wydarzenia na wyspie były zamachem stanu i Unia będzie monitorowała dalszy przebieg wydarzeń. 31 marca 2009 UE oświadczyła, że nie zawiesi bieżącej pomocy finansowej dla Madagaskaru, przewidzianej na najbliższe trzy lata, jednak wstrzymała prace nad przyznaniem krajowi funduszy pomocowych na kolejne lata.
Unia Międzyparlamentarna – przewodniczący Theo-Ben Gurirab ostro potępił „zamach stanu” na Madagaskarze. Unia zawiesiła parlament wyspy w członkostwie w organizacji.
 Francja – prezydent Francji Nicolas Sarkozy potępił przejęcie władzy przez Rajoelinę, stwierdził że był to zamach stanu i wezwał do jak najszybszego przeprowadzenia wyborów.
 Japonia – japońskie Ministerstwo Spraw Zagranicznych wydało oświadczenie, wyrażające „obawy”, że przejęcie władzy przez Rajoelinę jest „niezgodne ze zwyczajowymi normami konstytucyjnymi”. Japonia wezwała do „przywrócenia porządku konstytucyjnego na Madagaskarze zgodnie z demokratycznymi procedurami przy pierwszej sposobności”.
 Kanada – kanadyjski minister spraw zagranicznych Lawrence Cannon stwierdził, że działania podjęte na Madagaskarze były bezprawne i „antydemokratyczne”, a jego kraj wspiera pokojowe i demokratyczne rozwiązanie „kryzysu politycznego” przy pomocy społeczności międzynarodowej.
 Libia – przywódca Libii Mu’ammar al-Kaddafi zadzwonił do Rajoeliny wkrótce po przejęciu władzy i oświadczył, że Libia uznaje jego nowy rząd.
 Meksyk – meksykański ambasador przy ONZ, Claude Heller, powiedział, że wydarzenia na Madagaskarze „jasno wskazują, że był to niekonstytucyjny zamach stanu”, a wybory stanowią jedyną drogę wyjścia z impasu.
 Nigeria – minister spraw zagranicznych Ojo Maduekwe oświadczył, że jego kraj apeluje o „przywrócenie porządku konstytucyjnego” i nazwał działanie opozycji „niedopuszczalnym”.
 Norwegia – 16 marca 2009 Norwegia zamroziła pomoc gospodarczą dla Madagaskaru, obejmującą 90 milionów koron (9,6 mln GBP).
 Południowa Afryka – minister spraw zagranicznych Nkosazana Dlamini-Zuma powiedziała, że RPA poprze ewentualne sankcje SADC i opowiada się za nieuznawaniem rządu Rajoeliny.
 Rosja – minister spraw zagranicznych Siergiej Ławrow oznajmił, że Rosja jest „zaniepokojona wzrastającą częstotliwością prób uciekania się do niekonstytucyjnych metod rozwiązywania wewnętrznych konfliktów politycznych na kontynencie afrykańskim” i w pełni popiera stanowisko Unii Afrykańskiej.
 Stany Zjednoczone – USA uznały zmianę rządów za zamach stanu i zapowiedziały zawieszenie całej niehumanitarnej pomocy zagranicznej dla Madagaskaru.
 Suazi – król Mswati III oświadczył, że przejęcie władzy przez Rajoelinę było niekonstytucyjne oraz „naruszyło podstawowe zasady, protokoły i traktaty”.
 Wielka Brytania – wiceminister spraw zagranicznych Mark Malloch-Brown potępił „niekonstytucyjny, niedemokratyczny i wymuszony transfer władzy”. Powiedział, że „takie zdarzenie jest równoznaczne z zamachem stanu”. Wezwał do pokojowego i demokratycznego rozwiązania konfliktu.
 Zambia – minister spraw zagranicznych Kabinga Pande nazwał objęcie władzy przez Rajoelinę „krokiem w tył i niebezpieczeństwem dla ugruntowania demokracji i rządów konstytucyjnych na kontynencie”. Zambia wezwała również do wprowadzenia sankcji gospodarczych przeciw Madagaskarowi i zawieszenia kraju w SADC i UA.
Mimo objęcia władzy przez Andry’ego Rajoelinę sytuacja na Madagaskarze dalej pozostawała napięta. Do głosu doszli zwolennicy obalonego prezydenta Marca Ravalomanany, którzy oskarżali Rajoelinę o bezprawne przejęcie władzy i rozpoczęli protesty przeciw jego rządom. Nowa władza podjęła natomiast kroki konsolidujące i legitymizujące jej rządy. Społeczność międzynarodowa, która w większości potępiła transfer władzy, podjęła wysiłki doprowadzenia do pokojowego rozwiązania konfliktu politycznego.
Już w dniu zaprzysiężenia nowego prezydenta, 21 marca 2009, jednostki malgaskiej marynarki wezwały go do rezygnacji z władzy, grożąc użyciem siły w obronie konstytucji. Pierwsze protesty przeciwników Rajoeliny zorganizowano w Antananarywie 22 marca 2009, nazajutrz po ceremonii zaprzysiężenia. W protestach brali udział głównie przedstawiciele rodzącej się klasy średniej, zadowolonej z rządów Ravalomanany. Wielu z nich nie deklarowało żadnych sympatii politycznych, lecz było niezadowolonych z niedemokratycznego sposobu zmiany władz.
25 marca 2009 głos zabrał obalony prezydent, który w tajemnicy wyjechał z kraju do Suazi. Wezwał swoich zwolenników do „zjednoczenia się w celu ocalenia narodu”. Wydarzenia w kraju określił mianem zamachu stanu. W odpowiedzi, prezydent Rajoelina wystąpił z ofertą rozmów pojednawczych z obozem Ravalomanany na początku kwietnia.
W kolejnych dniach po zaprzysiężeniu Rajoeliny, protesty jego przeciwników były kontynuowane. Uczestniczyło w nich codziennie po kilkanaście tysięcy osób. W czasie demonstracji w dniu 28 marca 2009 doszło do zamieszek z policją, w których rannych zostały 34 osoby. Policja użyła wówczas gazu łzawiącego. Tego samego dnia, w drugim przemówieniu dla swoich zwolenników, obalony prezydent Ravalomanana wezwał ich do konsolidacji sił i obiecał powrót do kraju.
31 marca 2009 prezydent Rajoelina ogłosił skład Wysokiej Władzy Przejściowej, która miała rządzić do czasu przeprowadzenia wyborów.
W dniach 2-3 kwietnia 2009, z inicjatywy władz, odbyła się konferencja pojednawcza. Uczestniczył w nich specjalny wysłannik ONZ ds. konfliktu na Madagaskarze, Tiébilé Dramé, a także różne partie polityczne, religijne i przywódcy wojskowi. W trakcie konferencji ustalono przyszły kalendarz wyborczy. Ogłoszono rozpoczęcie prac nad zmianą konstytucji i organizację referendum konstytucyjnego we wrześniu 2009, a następnie przeprowadzenie wyborów parlamentarnych w marcu 2010 i wyborów prezydenckich w październiku 2010. 11 kwietnia 2009 zwolennicy prezydenta Ravalomanany wycofali się jednak z dalszych negocjacji, nazywając je „stratą czasu” oraz oskarżając Tiébilé Dramé o stronniczość. Postulowali oni bowiem przywrócenie obalonego prezydenta do władzy, na co nie chciał przystać Rajoelina.
16 kwietnia 2009 obalony prezydent Ravalomanana mianował Manandafy’ego Rakatonirinę premierem Madagaskaru, opozycyjnym wobec administracji Rajoeliny i rządu Monji Roindefo. Ravalomanana powołał go na ten urząd w rozmowie telefonicznej w czasie wiecu swoich zwolenników w Antananarywie, w którym uczestniczył również Rakotonrina. Rakatonirina ustanowił swoją siedzibą stołeczny Hotel Carlton i 28 kwietnia 2009 wyznaczył skład swojego gabinetu, samemu obejmując resort obrony narodowej. 29 kwietnia 2009, z polecenia władz, został aresztowany i oskarżony o nielegalne posiadanie broni. Władze obarczyły go również odpowiedzialnością za wywoływanie antyrządowych demonstracji.
17 kwietnia 2009 prezydent Rajoelina wydał nakaz aresztowania Marca Ravolomanany, oskarżając go o nadużywanie funduszy państwowych. Dwa dni wcześniej były prezydent raz jeszcze wyraził zamiar powrotu do kraju. 20 kwietnia 2009 w Antananarywie doszło do kolejnego protestu, tym razem przeciw zamknięciu przez władze dwóch stacji radiowych, Radia Mada i Radia Fahazavana (właścicielem tej pierwszej był prezydent Ravalomanana). Demonstracja przerodziła się w zamieszki z policją, w wyniku których zginęły 2 osoby, a 13 zostały ranne.
3 czerwca 2009 malgaski sąd skazał zaocznie, przebywającego na emigracji, prezydenta Ravalomananę na cztery lata więzienia i karę 70 milionów USD grzywny za nadużycia w czasie sprawowania władzy. Sąd uznał go winnym nadużyć funduszy państwowych przy zakupie prezydenckiego odrzutowca za sumę 60 mln USD pod koniec 2008. Werdykt sądu nastąpił w niedługim czasie po ogłoszeniu przez prezydenta Ravalomananę zamiaru powrotu do kraju.
2 maja 2009 społeczność międzynarodowa powołała do życia grupę kontaktową w celu rozwiązania kryzysu politycznego na Madagaskarze i przeprowadzenia demokratycznych wyborów. W skład grupy weszło 18 przedstawicieli Unii Afrykańskiej, SADC, Unii Europejskiej oraz stałych członków Rady Bezpieczeństwa ONZ. Jednocześnie Unia Afrykańska poinformowała, że władze Madagaskaru wyraziły gotowość zorganizowania wyborów do końca 2009, o rok wcześniejszej niż przewidywał przyjęty kalendarz wyborczy.
23 maja 2009 osiągnięto wstępne porozumienie w negocjacjach politycznych. Wszystkie partie polityczne uczestniczące w rozmowach, zgodziły się na powołanie wspólnego rządu tymczasowego oraz komisji prawdy i pojednania. Strony zgodziły się również na udział w wyborach prezydenckich trzech byłych szefów państwa oraz obecnego prezydenta Rajoeliny. Wysłannik ONZ Tiébilé Dramé, uznał to posunięcie za „niefortunne” i podkreślił, że społeczność międzynarodowa postulowała wyłączenie liderów z uczestnictwa w wyborach, by zapobiec ewentualnej destabilizacji w kraju. Porozumienie to nie zostało jednak sfinalizowane z powodu wciąż istniejących rozbieżności między poszczególnymi obozami. Zaraz po osiągnięciu kompromisu, z rozmów wycofała się partia byłego prezydenta Didiera Ratsiraki. Wyraziła opinię, że zorganizowanie pokojowych wyborów i kontynuowanie konstruktywnego dialogu jest niemożliwe w obecnych warunkach politycznych. Zażądała, by przed powrotem do rozmów, władze udzieliły amnestii wszystkim zwolennikom Ratsiraki, skazanym po kryzysie politycznym w 2002. Z rozmów wycofali się również zwolennicy Ravalomanany, którzy domagali się zgody na jego powrót do kraju.
W czerwcu 2009 echem w Afryce odbiła się koncepcja wykorzystania zagranicznych sił zbrojnych w celu przywrócenia porządku konstytucyjnego na Madagaskarze. Plan ten od początku popierał i forsował obalony prezydent Ravalomanana. Na początku czerwca państwa biorące udział w szczycie organizacji handlowej COMESA, nie wykluczyły takiej interwencji jako możliwości przywrócenia praworządności na wyspie. Stanowisko to skrytykowała jednak ONZ oraz Ministerstwo Spraw Zagranicznych Francji. Francuskie MSZ stwierdziło, że „interwencja zbrojna nie jest właściwym rozwiązaniem”, a wysłannik ONZ Tiébilé Dramé zaapelował do państw o zwiększenie wysiłków w celu pokojowego rozwiązania kryzysu politycznego. Na Madagaskarze, w reakcji na te wydarzenia, siły zbrojne zostały postawione w stan najwyższej gotowości.
W czerwcu inicjatywę prowadzenia negocjacji politycznych przejęła SADC. 20 czerwca 2009 przywódcy państw SADC na specjalnym szczycie w Johannesburgu mianowali byłego prezydenta Mozambiku Joaquima Chissano mediatorem w sprawie kryzysu politycznego na Madagaskarze. Jego zadaniem miało być przekonanie do rozmów wszystkie strony konfliktu i ustalenie przez nie wspólnego wyjścia z kryzysu. SADC opowiedziała się, za przeprowadzeniem w możliwie najszybszym czasie nowych wyborów. Chissano dostał od organizacji 30-dniowy mandat na wypracowanie porozumienia.
15 lipca 2009 prezydent Rajoelina oznajmił, że Wysoka Władza gotowa jest skrócić okres przejściowy i przeprowadzić wybory do końca 2009, rok wcześniej niż przewidywały plany. 23 lipca, w wyniku wysiłków mediacyjnych Joaquima Chissano, główne partie polityczne Madagaskaru zgodziły się na wspólne rozmowy w Mozambiku na początku sierpnia 2009.
5 sierpnia 2009 w Maputo w Mozambiku rozpoczęły się czterodniowe negocjacje polityczne czterech najważniejszych malgaskich partii politycznych. Ich przedstawiciele, czterej prezydenci: Andry Rajoelina, Marc Ravalomanana, Didier Ratsiraka i Albert Zafy, spotkali się w trakcie rozmów twarzą w twarz. Rozmowy, mające za zadanie wypracowanie wyjścia z impasu politycznego, toczyły się pod egidą Unii Afrykańskiej, ONZ, SADC i Międzynarodowej Organizacji Frankofonii. 9 sierpnia 2009 strony podpisały ostateczne porozumienie kończące wielomiesięczny kryzys. Zgodziły się na wspólne powołanie władz przejściowych i przeprowadzenie w ciągu 15 miesięcy wyborów parlamentarnych i prezydenckich pod międzynarodowym nadzorem. Nowe tymczasowe władze, składające się z prezydenta, wiceprezydenta, premiera i 28 ministrów, miały zostać powołane w ciągu miesiąca. W porozumieniu przewidziano również amnestię dla dwóch byłych liderów, Marca Ravalomanany i Didiera Ratsiraki, co otwierało im drogę powrotu do ojczyzny. Porozumienie nie określało jednak szczegółowego podziału władzy między głównymi siłami politycznymi w czasie okresu przejściowego.
25 sierpnia 2009 czterej prezydenci Madagaskaru wznowili wspólne rozmowy w Maputo, celem dokładnego podziału stanowisk we władzach przejściowych. Ich zadaniem miało być mianowanie tymczasowego prezydenta, premiera, dwóch wicepremierów oraz rozdysponowanie 28 tek ministerialnych. W ciągu czterech dni nie udało się im jednak osiągnąć finalnego porozumienia. Prezydent Rajoelina przed i w czasie rozmów twierdził, że tylko on może zajmować stanowisko prezydenta. Ravalomana oznajmił natomiast, że urząd ten powinien przypaść członkowi jego partii. Dodał, że jego zdaniem „nie jest normalnym legitymizowanie autora zamachu stanu poprzez powierzanie mu stanowiska prezydenta”. Ostatecznie strony zobowiązały się do zawarcia rozstrzygającego porozumienia w tej kwestii do 4 września 2009. Ustaliły również, że prezydent Rajoelina i Ravalomanana wskażą po jednym kandydacie na stanowisko przewodniczącego dwóch izb parlamentu oraz stanowisko dwóch wicepremierów.
Strony nie zdołały jednak osiągnąć porozumienia do 4 września 2009. W przeddzień tego terminu, prezydenci Ravalomanana, Ratsiraka i Zafy, w sytuacji politycznego impasu, zaproponowali przekazanie urzędu prezydenta, wiceprezydenta i premiera w ręce „neutralnego wojska”. Armia odmówiła jednak przejęcia jakiegokolwiek stanowiska politycznego, oświadczając, że jej zadaniem jest stanie na straży suwerenności kraju, a nie ustanawianie reżimu wojskowego.
4 września 2009 Andry Rajoelina wydał komunikat, ignorujący de facto postanowienia konferencji w Maputo. Zobowiązał w nim premiera Roindefo do przeprowadzenia rekonstrukcji gabinetu w ciągu 72 godzin. Oznaczało to, utrzymanie przez Roindefo i Rajoelinę zajmowanych dotąd stanowisk. Stwierdził, że jest to decyzja ostateczna, którą podjął po konsultacjach politycznych z przedstawicielami 22 regionów. Zobowiązał się jednocześnie do powołania wszystkich instytucji przewidzianych w porozumieniu z Maputo. Decyzja Rajoeliny spotkała się z potępieniem ze strony byłego prezydenta Ravalomanany. Jego zwolennicy zorganizowali w stolicy antyrządową manifestację i zapowiedzieli strajk generalny. Międzynarodowi mediatorzy już wcześniej zapowiedzieli wstrzymanie pomocy finansowej w przypadku nieosiągnięcia porozumienia w kwestii podziału władzy. Ambasada USA wezwała polityków do osiągnięcia pokojowego i zgodnego rozwiązania kryzysu oraz poszanowania swoich wcześniejszych zobowiązań. Decyzja Rajoeliny została zdecydowanie odrzucona przez trzech byłych prezydentów wyspy. Ratsiraka stwierdził, że łamie ona postanowienia z Maputo. Rzecznik prezydenta prezydenta Ravalomanany oświadczył, że „jest ona nie do zaakceptowania”, a rzecznik prezydenta Zafy potępił ją, nazywając „jednostronną”.
8 września 2009 powołany został nowy gabinet premiera Roindefo, w skład którego weszło 31 ministrów. 18 spośród nich (w tym zajmujący kluczowe resorty obrony, spraw zagranicznych, sprawiedliwości i bezpieczeństwa) wchodziło w skład poprzedniego rządu. Mianowanie nowego gabinetu w takim składzie potępili wszyscy trzej byli prezydenci oraz SADC. SADC określiła decyzję Rajoeliny mianem „jednostronnej” i utrzymała w mocy zawieszenie członkostwa Madagaskaru w organizacji. Były prezydent Albert Zafy zagroził utworzeniem konkurencyjnego rządu. 11 i 12 września 2009 w Antananarywie zwolennicy prezydenta Ravalomanany zorganizowali antyrządowe demonstracje.
6 października 2009 Międzynarodowa Grupa Kontaktowa ds. Madagaskaru wznowiła rozmowy w Antananarywie z przedstawicielami czterech sił politycznych, celem wprowadzenia w życie postanowień porozumienia z Maputo o ustanowieniu władz przejściowych. Pracom Grupy przewodniczył Jean Ping, przewodniczący Komisji Unii Afrykańskiej, a w jej skład weszli także Joaquim Chissano oraz przedstawiciele z ONZ, Międzynarodowej Organizacji Frankofonii, Komisji Oceanu Indyjskiego, UE, Francji i USA. Przed podjęciem rozmów, prezydent Rajoelina oświadczył, że zgodzi się na wdrożenie postanowień z Maputo, jeśli społeczność międzynarodowa zniesienie sankcje nałożone na Madagaskar i przywróci swoją pomoc dla wyspy. 6 października strony osiągnęły porozumienie w kwestii obsady najważniejszych stanowisk. Zgodnie z ustaleniami, stanowisko prezydenta władzy tymczasowej zachował Andry Rajoelina, na urząd wiceprezydenta został wyznaczony Emmanuel Rakotovahiny, a na urząd premiera Eugène Mangalaza. Przewodniczący delegacji Marca Ravalomanany, podkreślił, że były prezydent zgodził się na utrzymanie stanowiska przez Rajoeilnę po warunkiem jego nieuczestnictwa w przyszłych wyborach prezydenckich. Przewodniczący Grupy Jean Ping, oświadczył, że pomoc międzynarodowa dla Madagaskaru pozostanie zamrożona do czasu pełnej implementacji postanowień porozumienia politycznego.
9 października 2009 prezydent Ravalomanana nieoczekiwanie ogłosił, że odrzuca warunki porozumienia. Sprzeciwił się objęciu funkcji prezydenta przez „przywódcę zamachu stanu” i stwierdził, że jego negocjator „nie reprezentował jego stanowiska w kwestii nominacji prezydenta”. Pozostali trzej prezydenci uzgodnili jednak, że porozumienie może wejść w życie. Prezydent Rajoelina ogłosił, iż powoła nowy rząd zgodnie z porozumieniem.
10 października premier Roindefo sprzeciwił się rezygnacji ze stanowiska szefa rządu. Argumentował, ze porozumienie nie zostało jeszcze podpisane, a jego rząd nie może być odsunięty od władzy w wyniku międzynarodowej mediacji. Wskazywał również na obiekcje prezydenta Ravalomanany. Stanowiska premiera nie poparli jednak członkowie jego gabinetu. Tego samego dnia prezydent Rajoelina odwołał z urzędu premiera Roindefo i nowym szefem rządu mianował Eugène’a Mangalazę.
3 listopada 2009 w Addis Abebie, pod egidą ONZ i Unii Afrykańskiej, rozpoczęły się rozmowy czterech prezydentów, mające na celu wypracowanie akceptowanego przez wszystkich kompromisu i uzyskanie poparcia Ravalomanany dla władz przejściowych. 7 listopada 2009 czterej prezydenci podpisali ostateczne porozumienie, które nieco modyfikowało sierpniowe uzgodnienia z Maputo i późniejsze z Antananarywy z 6 października 2009. Porozumienie potwierdzało wcześniejsze ustalenia o utworzeniu wspólnego rządu oraz o zachowaniu przez Rajoelinę urzędu prezydenta. Jednakże w miejsce stanowiska wiceprezydenta wprowadzało instytucję dwóch współprezydentów, którzy razem z prezydentem mieli utworzyć radę prezydencką. Stanowisko jednego ze współprezydentów przewidziano dla dotychczasowego wiceprezydenta Emmanuela Rakotovahiny’ego, wywodzącego się obozu politycznego byłego prezydenta Alberta Zafy’ego, drugie stanowisko miał objąć Fetison Rakoto Andrianirina, doradca prezydenta Ravalomanany, co przy stanowisku premiera obsadzonego przez Mangalazę z obozu byłego prezydenta Ratsiraki, zapewniało każdej ze stron przedstawicielstwo we władzach wykonawczych.
Z powodu braku porozumienia stron co do obsady poszczególnych stanowisk w rządzie przejściowym premiera Mangalazy, w dniach 3-4 grudnia 2009 w Maputo w Mozambiku zaplanowane zostało spotkanie czterech prezydentów. Udziału w spotkaniu odmówił jednak Rajoelina, twierdząc, że wstydem dla niego byłoby rozstrzyganie spraw wewnętrznych własnego kraju w obcym państwie. Zarzucił także swoim przeciwnikom politycznym zmowę w celu podkopywania jego władzy. Trzej byli prezydenci zgromadzeni w Maputo planowali po zakończeniu konferencji powrót na Madagaskar w towarzystwie międzynarodowych wysłanników. 8 grudnia 2009 Rajoelina odrzucił propozycję podziału tek ministerialnych uzgodnionych przez prezydentów Ravalomananę, Ratsirakę i Zafy’ego. Uznał ją za „prowokacyjne podejście, które nie prowadzi do rozwiązania kryzysu politycznego”. Uniemożliwił również swoim trzem oponentom, premierowi Mangalazie oraz dwóm wyznaczonym współprezydentom przyjazd do ojczyzny, blokując połączenia lotnicze Madagaskaru z Mozambikiem.
16 grudnia 2009 prezydent Rajoelina, w wygłoszonym oświadczeniu, zdecydował o organizacji wyborów parlamentarnych w dniu 20 marca 2010. Swoją decyzję argumentował niemożnością współpracy z pozostałymi obozami politycznymi oraz porażką międzynarodowej mediacji w rozwiązaniu kryzysu. Ogłosił, ze celem wyłonionego parlamentu będzie uchwalenie konstytucji IV Republiki, a zwycięska partia polityczna zyska prawo wyłonienia szefa przejściowego rządu. Społeczność międzynarodowa zachowała powściągliwość w reakcji na decyzję Rajoeliny. Jedynie Francja stwierdziła, że „wcześniejsze wybory mogą przyczynić się do trwałego rozwiązania kryzysu, jeśli ich organizacja zapewni gwarancję ich przejrzystości, monitorowaną przez niezależną komisję wyborczą i międzynarodowych obserwatorów”.
18 grudnia 2009 Rajoelina ostatecznie zerwał porozumienie z opozycją i jednostronnie zdymisjonował ze stanowiska premiera Mangalazę, mianując jego następcą dotychczasową wicepremier, Cécile Manorohantę. Jednak już po dwóch dniach dokonał kolejnej zmiany na stanowisku szefa rządu, powołując na ten urząd pułkownika Alberta Camille’a Vitala. Zniósł także przewidziane w porozumieniu stanowiska dwóch współprezydentów. Trzej liderzy opozycji odrzucili decyzje Rajoeliny, określając je jako nielegalne. Zaapelowali o powrócenie do postanowień porozumienia z Maputo i Addis Abeby. 22 grudnia 2009 służby bezpieczeństwa rozpędziły przy użyciu gazu łzawiącego polityków i zwolenników opozycji spod budynku parlamentu w czasie próby zwołania przez nich własnego posiedzenia izby. 24 grudnia 2009 Stany Zjednoczone wyłączyły na rok Madagaskar (oraz Gwineę i Niger) ze swojego gospodarczego programu pomocowego dla Afryki (Africa Growth and Opportunity Act) z powodu niespełnienia jego kryteriów. Prezydent Barack Obama zaapelował do tych krajów o wprowadzenie rządów prawa i politycznego pluralizmu, eliminacji barier handlowych z USA oraz podjęcie wysiłków na rzecz walki z korupcją.
Po jednostronnym zerwaniu porozumienia z Maputo i Addis Abeby przez prezydenta Rajoelinę w grudniu 2009, społeczność międzynarodowa podjęła się wysiłków przekonania władz Madagaskaru do powrotu do wynegocjowanych zasad i utworzenia rządu wspólnie z opozycją. Na początku stycznia 2010 zaapelowała o to do władz Madagaskaru Unia Afrykańska. 14 stycznia 2010 SADC zorganizowała w Maputo specjalny szczyt poświęcony sytuacji na Madagaskarze. 21 stycznia 2010 z wizytą na wyspę udał się przewodniczący Komisji UA Jean Ping. Przedstawił on Rajoelinie i partiom opozycyjnym propozycje powrotu do rozmów, niezwłocznego powołania wspólnego rządu i organizacji uczciwych wyborów, dając czterem stronom dwa tygodnie czasu na odpowiedź. Rajoelina odrzucił plan stworzenia wspólnego rządu z opozycją, oznajmiając, że jedynym sposobem na wyjście z kryzysu jest przeprowadzenie zgodnych i wolnych wyborów, otwartych dla wszystkich sił politycznych. Kilka dni później wyraził gotowość przesunięcia terminu wyborów w porozumieniu z partiami politycznymi. 17 lutego 2010, w celu zapewnienia wyborom większej wiarygodności, zdecydował o przełożeniu ich terminu z marca na maj 2010. Podkreślił, że jego celem jest organizacja demokratycznego i uczciwego głosowania.
19 lutego 2010 UA dała władzom wyspy czas do 16 marca 2010 na powołanie rządu jedności narodowej, grożąc w przeciwnym wypadku nałożeniem na kraj sankcji obejmujących zakaz podróży dla oficjeli, zamrożenie ich aktywów finansowych lub sankcje ekonomiczne. Rajoelina w odpowiedzi stwierdził, że nie obawia się sankcji indywidualnych i ostrzegł, że sankcje gospodarcze mogą pogorszyć sytuację i życie zwykłych mieszkańców. 1 marca 2010 UA wysłała do czterech prezydentów Madagaskaru listy zapraszające ich na wspólne rozmowy do Addis Abeby w następnym tygodniu. Do spotkania nie doszło, gdyż Rajoelina 4 marca 2010 odrzucił zaproszenie. Nowy rząd nie został powołany, a 17 marca 2010 UA nałożyła na prezydenta Rajoelinę i 108 innych przedstawicieli władz i jego współpracowników zapowiedziane sankcje. Objęły one zakaz wjazdu na terytorium państw członkowskich organizacji, zamrożenie ich zagranicznych aktywów finansowych oraz izolację dyplomatyczną. W dniu nałożenia sankcji w Antananarywie zorganizowany został protest zwolenników opozycji, który został stłumiony przez służby bezpieczeństwa.
17 marca 2010 mijał rok od przejęcia władzy przez Andry Raojoelinę. Od tego czasu, równocześnie z chaosem politycznym, pogorszyła się sytuacja gospodarcza kraju, grożąc wybuchem kryzysu humanitarnego. Dodatkowo 10 marca 2010 wschodnie wybrzeże wyspy zostało zniszczone przez tropikalny sztorm Hubert, w wyniku którego zginęło co najmniej 26 osób, a ponad 37 tys. zostało pozbawionych dachu nad głową. Globalny kryzys gospodarczy i wstrzymanie pomocy zagranicznej przez donatorów (która pokrywała 70% wydatków państwa) zmusiło władze do ograniczenia wydatków publicznych, co skutkowało pogorszeniem jakości usług w sferze opieki zdrowia i edukacji. Według raportu MFW z lutego 2010, kryzys polityczny doprowadził do zahamowania wzrostu gospodarczego i likwidacji wielu miejsc pracy. Załamał się eksport kraju, opierający się na takich towarach jak wanilia, kawa, goździki i krewetki. Na skutek kryzysu, według Banku Światowego, zlikwidowanych zostało ok. 228 tys. miejsc pracy, głównie z powodu załamania się sektora turystycznego i zawieszenia preferencyjnego porozumienia handlowego z USA, z którego korzystał przede wszystkim przemysł tekstylny na wyspie. Według BŚ wzrost gospodarczy Madagaskaru spadł z poziomu 7% w 2008 do poziomu 0,6% w 2009. Inwestycje publiczne uległy zmniejszeniu o 30%, a dochody z podatków zmalały o 1/4. Według UNICEF prawie 70% społeczeństwa żyło poniżej granicy ubóstwa, a wydatki na cele społeczne zostały obniżone o 200 mln USD. W 2010 analitycy szacowali wzrost gospodarczy w kraju na poziomie 0,8%.
W kwietniu 2010 sytuacja polityczna na Madagaskarze uległa dalszej komplikacji, gdy w wojsku, popierającym dotąd prezydenta Rajoelinę, zaczęły pojawiać się coraz silniejsze oznaki niezadowolenia z polityki władz i naciski na szybkie zakończenie kryzysu. 7 kwietnia 2010 premier Camille Vital zdymisjonował ministra sił zbrojnych gen. Noela Rakotonandrasanę, który bez jego wiedzy i przyzwolenia zwołał spotkanie wyższych oficerów armii. Spowodowało to w kręgach władzy spekulacje na temat planowania zamachu stanu przez wojsko. 12 kwietnia dowódca wojska Andre Ndriarijaona dał Rajoelinie czas do końca miesiąca na wypracowanie akceptowanego rozwiązania kryzysu politycznego, a polityków opozycji wezwał do współpracy z władzami. Decyzję tę, jak informował, podjął w geście poparcia wobec „cierpiącego narodu”. Tydzień później, 19 kwietnia 2010, rząd poinformował o udaremnieniu próby zamachu stanu i aresztowaniu ponad 20 oficerów zaangażowanych w jego organizację. Pucz według słów ministra bezpieczeństwa miał odbyć się w nocy z 18 na 19 kwietnia, jego uczestnicy mieli zaatakować rezydencję prezydenta w stolicy, a wykrycie spisku miało być możliwe dzięki informacji dostarczonych przez policję. Dowódca armii Andre Ndriarijaona poinformował, że wojsko pozostaje zjednoczone, a niedoszli sprawcy zamachu rekrutowali się z szeregów byłego personelu wojskowego i rezerwistów i nie posiadają żadnej kontroli nad armią. Były prezydent Ravalomanana zaprzeczył pojawiającym się głosom o jakimkolwiek jego zaangażowaniu w planowany zamach.
14 kwietnia 2010 Andry Rajoelina zaakceptował przedstawioną w marcu 2010 „mapę drogową” – sposób wyjścia z impasu politycznego – przedstawioną przez Francję, RPA i SADC i zakładającą wznowienie rozmów w celu utworzenia wspólnego rządu z opozycją. Prezydent Rajoelina stwierdził, że ostatnią szansą na zakończenie kryzysu jest utworzenie rządu, w skład którego mogliby wejść przedstawiciele trzech byłych prezydentów i jak najszybsze przeprowadzenie wyborów. Zadeklarował swój przyjazd na planowane rozmowy do RPA. Negocjacje z udziałem czterech prezydentów Rajoeliny, Ravalomanany, Ratsiraki i Zafy’ego rozpoczęły się 28 kwietnia 2010 w Pretorii. W ich bezpośrednich rozmowach funkcję mediatora pełnił prezydent RPA Jacob Zuma oraz były prezydent Mozambiku Joaquim Chissano. W czasie trzydniowych rozmów strony nie doszły o porozumienia. Spornymi punktami okazała się być sprawa amnestii za przestępstwa popełnione w czasie zamieszek oraz data przyszłych wyborów prezydenckich i parlamentarnych. Chissano na zakończenie spotkania ogłosił, że jego uczestnicy zobowiązali się do kontynuacji rozmów za około 15 dni. Rajoelina wracając do kraju stwierdził jednak, że były to rozmowy ostatniej szansy, a czas na ich prowadzenie dobiegł końca. Do ponownego spotkania ostatecznie nie doszło.
Na początku maja 2010 Rajoelina zapowiedział własny program rozwiązania kryzysu politycznego, który zakładał powołanie nowego „neutralnego” rządu, przeprowadzenie referendum konstytucyjnego oraz wyborów prezydenckich i parlamentarnych przed końcem 2010. 6 maja 2010 dowódca armii generał Andre Ndriarijoana wycofał się z ultimatum postawionego prezydentowi, dającemu mu czas do końca kwietnia na wypracowanie porozumienia z opozycją. Zadeklarował, że wojsko nie ma zamiaru wywierać wpływu na proces tworzenia nowego rządu i może występować wyłącznie w roli „obserwatora”. Zdaniem komentatorów decyzja ta mogła wynikać z obawy, że ewentualny kolejny przewrót wojskowy mógłby doprowadzić do pogłębienia wewnętrznych sporów i walk w szeregach armii. 12 maja 2010 Rajoelina ogłosił szczegóły swojego planu i dokładny kalendarz wyborczy. Na 27-29 maja planował organizację konferencji narodowej, następnie przeprowadzenie referendum w sprawie nowej konstytucji 12 sierpnia, a potem organizację wyborów parlamentarnych 30 września oraz prezydenckich 26 listopada 2010. Ogłosił przy tym, że „w imię wyższych interesów narodu i obywateli” nie będzie kandydował w wyborach prezydenckich. Opozycja bez entuzjazmu podeszła do jego decyzji, stwierdzając, że działania prezydenta mają w dalszym ciągu charakter jednostronny. Francja pochwaliła jego deklarację, oświadczając, że „pokazuje ona poczucie odpowiedzialności” i jest krokiem w kierunku „powrotu do porządku konstytucyjnego i poparcia społeczności międzynarodowej”. 25 maja 2010 prezydent dokonał zmian w gabinecie, mianując 10 nowych ministrów, w tym 5 wojskowych. Opozycja skrytykowała posunięcie Rajoelina, uznając je za kolejne jednostronne działanie, które nie zapewnia neutralności rządu.
Do nowych niepokojów w Antananarywie doszło 20 maja 2010, gdy ponad 20 członków elitarnego oddziału Sił Interwencyjnych Żandarmerii Narodowej (FIGN) zbuntowało się przeciw swoim przełożonym i zabarykadowało się w koszarach. Wokół budynków wojskowych doszło do wymiany ognia. Według źródeł wojskowych głównym powodem rebelii miało być niewypłacenie żołnierzom przez dowódcę jednostki wynagrodzenia za działania w czasie zamachu w marcu 2009, które ten miał otrzymać od byłego prezydenta Ravalomanany i zachować dla siebie. W wyniku wymiany ognia zginęło 2 żołnierzy. Prezydent Rajoelina o wywołanie i finansowanie buntu oskarżył prezydenta Ravalomananę. Jego biuro w wydanym komunikacie informowało, że Ravalomanana miał przekazać ćwierć miliona dolarów dowódcom wojskowym na wyspie w celu przygotowania przewrotu zbrojnego. Ravalomanana zaprzeczył jakimkolwiek powiązaniom z wydarzeniami.
Na początku czerwca 2010 Unia Europejska ogłosiła zawieszenie na kolejny rok wypłaty środków pomocowych dla Madagaskaru w wysokości 600 mln euro z powodu braku postępów we wdrażaniu porozumienia politycznego. Natomiast pod koniec miesiąca komisja wyborcza ogłosiła bezterminowe odroczenie planowanego na 12 sierpnia referendum konstytucyjnego z powodu opóźnień w opracowywaniu nowej ustawy zasadniczej.
13 sierpnia 2010 prezydent Rajoelina zawarł porozumienie z 99 partiami politycznymi, nie było jednak wśród nich 3 największych partii opozycyjnych byłych prezydentów. Porozumienie potwierdzało jego władzę prezydencką oraz przyznawało mu prawo mianowania ministrów po wcześniejszych konsultacjach z partyjnymi liderami. Ustalało na nowo kalendarz wyborczy, zgodnie z którym 17 listopada 2010 miało odbyć referendum w sprawie zmiany konstytucji, 16 marca 2011 wybory do parlamentu, a 4 maja 2011 wybory prezydenckie. Partie byłych prezydentów Ravalomanany, Ratsiraki i Zafy’ego odrzuciły porozumienie jako działanie w całości jednostronne, chociaż kilku ich pojedynczych członków podpisało się pod nim. 13 września 2010 około czterech tysięcy członków różnych organizacji politycznych i społecznych rozpoczęło obrady tygodniowej konferencji na temat tymczasowego rządu, nowej konstytucji, wyborów i pojednania narodowego.
28 sierpnia 2010 sąd w Antananarywie skazał zaocznie, przebywającego nadal w RPA, obalonego prezydenta Marca Ravalomananę na karę dożywotniego więzienia i dożywotnich ciężkich robót pod zarzutem współuczestnictwa w morderstwie. Zarzuty dotyczyły wydania rozkazu otwarcia ognia do protestujących zwolenników ówczesnej opozycji w dniu 7 lutego 2009, w wyniku czego zginęło co najmniej 30 osób. Razem z byłym prezydentem skazanych zostało 18 innych osób, w tym generał Heriniaina Roelina i płk Anatole Ramlamboarison, którzy otrzymali takie same kary. Przeciwko skazanym został wydany nakaz aresztowania. Sam Ravalomanana uznał wyrok za nieposiadający żadnej mocy prawnej i zarzucił „reżimowi Rajoeliny” nadużywanie władzy w celu wszczynania „politycznej wendety”. Jego prawnik uznał, że wyrok miał na celu uniemożliwienie mu powrotu do kraju i udziału w przyszłych wyborach.
17 listopada 2010 na Madagaskarze odbyło się zapowiadane referendum konstytucyjne. Jego organizacja nastąpiła bez zgody i porozumienia z głównymi siłami opozycyjnymi trzech byłych prezydentów. Z tego też powodu wezwali oni obywateli do bojkotu głosowania, a społeczność międzynarodowa skrytykowała proces wyborczy. W referendum ponad 74% głosujących poparło projekt nowej konstytucji.
W czasie referendum w kraju doszło do próby zamachu stanu. Grupa zbuntowanych oficerów, przebywająca w koszarach na przedmieściach stolicy, ogłosiła przejęcie władzy w państwie. Nie uzyskała jednak poparcia ze strony innych jednostek wojskowych. Dowództwo sił zbrojnych opowiedziało się po stronie władz i 20 listopada 2010 przeprowadziło udany szturm na kwaterę zbuntowanych żołnierzy, zakończony ich kapitulacją.
11 grudnia 2010 nowa konstytucja została oficjalnie ogłoszona przez prezydenta Andry’ego Rajoelinę i weszła w życie. Tego samego dnia Rajoelina ogłosił również ustanowienie IV Republiki Madagaskaru. 20 grudnia 2010 rząd potwierdził wyznaczone w sierpniu daty organizacji wyborów, parlamentarnych na 16 marca 2011, a prezydenckich na 4 maja 2011.
W styczniu 2011 rząd podjął decyzję o bezterminowym przesunięciu wyborów parlamentarnych. Głównym powodem był brak odpowiedniego przygotowania, w tym wciąż nieusunięte nieprawidłowości i braki na listach wyborców dostrzeżone w czasie organizacji referendum w listopadzie 2010, a także trwająca wiosną pora deszczowa, utrudniająca transport i komunikację.
W styczniu 2011 wysłannik SADC, Leonardo Simao, przedstawił nowy plan pokojowy dla Madagaskaru, który zakładał pozostanie na stanowisku prezydenta przez Rajoelinę, powołanie rządu przejściowego przez wszystkie siły polityczne oraz organizację wyborów prezydenckich i parlamentarnych między 4 maja a 30 listopada 2011. Plan ten nie spotkał się jednak z akceptacją ze strony głównych obozów politycznych.
15 lutego 2011 były prezydent Ravolamanana zapowiedział swój powrót do kraju 19 lutego, pomimo skazania go przez władze przejściowe na karę dożywotniego więzienia i ciężkich robót. Podkreślał, że uważa się za prawowitego szefa państwa, a celem jego powrotu ma być nawiązanie niezbędnego przed wyborami dialogu ze stroną rządową. Madagaskarski minister sprawiedliwości zapowiedział, że w przypadku powrotu wobec byłego prezydenta zastosowany zostanie nakaz aresztowania. 19 lutego 2011 Ravalomana nie został wpuszczony na pokład samolotu linii South African Airways lecącego z Johannesburga do Antananarywy. Dyrekcja lotniska uhonorowała pismo madagaskarskiego urzędu lotnictwa cywilnego uznające Ravalomananę za persona non grata i wzywające do niewpuszczania go na pokład statku celem zachowania porządku publicznego na Madagaskarze.
10 marca 2011 rząd premiera Vitala podał się do dymisji, by umożliwić implementację postanowień porozumienia podpisanego przez 8 partii politycznych. Plan opierał się na styczniowej propozycji SADC i zakładał pozostanie na stanowisku przez Rajoelinę oraz powołanie konsensusowego rządu przejściowego na czele z premierem wywodzącym się z innej partii politycznej i regionu administracyjnego niż prezydent. Plan zyskał aprobatę ze strony mediatora SADC Leonardo Simao, który zamierzał włączyć do niego również partie opozycyjne trzech byłych prezydentów. 16 marca 2011 Rajoelina na stanowisko szefa rządu ponownie wyznaczył Alberta Camille’a Vitala, oficjalnie bezpartyjnego. Skład nowego rządu, w którym obsada najważniejszych resortów pozostała bez zmian, został ogłoszony 26 marca. Partie byłych prezydentów potępiły jednostronny plan i działanie władz, wzywając SADC do podjęcia działań na rzecz rozwiązania kryzysu.
W dniach od 6 do 8 czerwca 2011 w Gaborone, pod auspicjami SADC, odbyło się spotkanie 11 madagaskarskich partii politycznych w celu wypracowania wspólnego porozumienia. W jednostronnych rozmowach z mediatorami brali udział prezydenci Rajoelina oraz Ravalomanana. Szczyt zakończył się jednak fiaskiem, gdyż wskutek różnicy zdań nie doszło do podpisania porozumienia. Głównymi punktami sporu była sprawa powrotu Ravalomanany do kraju oraz kwestia obsady stanowiska prezydenta. Obóz byłego prezydenta sprzeciwiał się proponowanym zapisom dopuszczającym jego powrót wyłącznie w przypadku „sprzyjającej sytuacji politycznej i bezpieczeństwa”, a także utrzymaniu przez Rajoelinę stanowiska szefa państwa w czasie przygotowań do organizacji nowych wyborów. Obóz rządowy wzbraniał się natomiast przed amnestią i anulowaniem nakazu aresztowania i wyroku sądowego wobec Ravalomanany.
Dopiero kilka miesięcy później, 17 września 2011 pod presją międzynarodową główne partie polityczne podpisały porozumienie wynegocjowane przez wysłanników SADC. Przewidywało ono pozostanie Rajoeliny na stanowisku szefa państwa, amnestię i bezwarunkowy powrót do ojczyzny Ravalomanany, powołanie nowego rządu złożonego z przedstawicieli wszystkich stron oraz organizację wyborów parlamentarnych i prezydenckich w ciągu roku. Nowy premier miał zostać powołany przed 1 listopada 2011, a skład rządu ustalony przed 17 listopada. Przed 17 listopada miał również powstać przejściowy parlament, który następnie do końca miesiąca miał zatwierdzić rząd. Z kolei przed wyborami miała powstać nowa niezależna komisja wyborcza. 23 września 2011 Rajoelina po raz pierwszy od przejęcia władzy wziął udział w sesji plenarnej Zgromadzenia Ogólnego ONZ. Spotkał się również z sekretarzem generalnym ONZ Ban Ki-moonem, który wezwał go do przestrzegania warunków porozumienia politycznego.
18 października 2011 premier Vital, stosując się do podpisanego planu, złożył rezygnację na ręce prezydenta. 28 października 2011 Rajoelina nowym szefem rządu mianował Omera Beriziky’ego, zgłoszonego przez obóz byłego prezydenta Alberta Zafy’ego.

Zamieszki po wyborach w Iranie w 2009 roku – protesty i zamieszki uliczne w Iranie po wyborach prezydenckich z 12 czerwca 2009. Organizatorami protestów byli zwolennicy opozycji, popierający głównie Mir-Hosejna Musawiego i Mehdi Karroubi, który według oficjalnych wyników przegrał wybory z urzędującym prezydentem Mahmudem Ahmadineżadem. Zwolennicy opozycji zarzucili władzy sfałszowanie wyników głosowania i w proteście wyszli na ulice miast.
Mir-Hosejn Musawi również odrzucił wyniki wyborów, domagając się ich powtórzenia i skierował w tym celu wniosek do Rady Strażników. Rada Strażników zgodziła się przeprowadzić częściowe powtórne liczenie głosów, wykluczyła jednak możliwość powtórzenia głosowania. Władze Iranu, w odpowiedzi na protesty i zamieszki, ograniczyły wolność mediów i swobodę wypowiedzi, zakazały publicznych zgromadzeń oraz zagroziły użyciem siły wobec demonstrantów.
Zaniepokojenie powyborczą sytuacją w Iranie wyraziły ONZ, USA oraz państwa Unii Europejskiej. Potępiły stosowanie przemocy wobec zwolenników opozycji i zaapelowały o wyjaśnienie nieprawidłowości wyborczych. Iran oskarżył je o ingerencję w wewnętrzne sprawy kraju. Aresztowano dziewięciu pracowników brytyjskiej ambasady i obywatelkę Francji. 29 czerwca 2009 Rada Strażników, po przeliczeniu 10% głosów, ostatecznie potwierdziła zwycięstwo Mahmuda Ahmadineżada w wyborach prezydenckich. Opozycja nie uznała wyników. Jej zwolennicy sporadycznie kontynuowali protesty w lipcu 2009, m.in. przy grobie Nedy Soltani.
W lipcu 2009 uwidoczniły się pierwsze różnice zdań w ocenie czerwcowych wyborów i powyborczych zamieszek między wpływowymi irańskimi przywódcami politycznymi i religijnymi. Niektórzy z nich odważyli się na krytykę stanowiska najwyższego przywódcy Alego Chameneiego. Pod koniec miesiąca zwolniono część osób zatrzymanych po demonstracjach. 1 sierpnia 2009 rozpoczęły się pierwsze procesy zwolenników opozycji oskarżonych o "działalność przeciw bezpieczeństwu narodowemu". Opozycja oskarżyła władze o stosowanie tortur i gwałty na zatrzymanych w czasie ich pobytu w więzieniach. W wyniku procesów dziesiątki osób zostało skazanych na kary pozbawienia wolności, a w styczniu 2010 wykonane zostały pierwsze wyroki śmierci na oskarżonych.
5 sierpnia 2009 prezydent Ahmadineżad został oficjalnie zaprzysiężony na drugą kadencję. W sierpniu, we wrześniu, w listopadzie i w kolejnych miesiącach dochodziło do sporadycznych protestów antyrządowych, organizowanych głównie przy okazji innych wydarzeń społeczno-politycznych. Do intensyfikacji protestów doszło w grudniu 2009, kiedy opozycja wyszła na ulice przy okazji Dnia Studenta, po śmierci ajatollaha Montazeriego oraz w dniu święta Aszury.
Dokładna liczba ofiar zamieszek nie jest znana. Początkowo w państwowych mediach pojawiały się informacje, że w wyniku protestów i starć z służbami bezpieczeństwa zginęło 26 osób (7 osób – 15 czerwca i 19 osób – 20 czerwca), ale według nieoficjalnych i niepotwierdzonych źródeł liczba ta wynosiła co najmniej 150 osób. Później irańskie władze informowały już tylko o 20 ofiarach śmiertelnych. Pod koniec lipca władze zwiększyły oficjalny bilans ofiar do 30 osób. Dodatkowo, w czasie protestu w dniu 27 grudnia 2009 zginęło, według oficjalnych źródeł, 8 osób.
12 czerwca 2009 w Iranie odbyły się wybory prezydenckie. Głównymi kandydatami w walce o ten urząd byli urzędujący prezydent, konserwatysta Mahmud Ahmadineżad oraz kandydat opozycji o umiarkowanych poglądach, Mir-Hosejn Musawi. Tuż po zakończeniu głosowania obaj kandydaci ogłosili się zwycięzcami. Obóz Musawiego, opierając się na swoich badaniach sondażowych, przewidywał jego zwycięstwo na poziomie 60% głosów. 13 czerwca 2009 zostały ogłoszone oficjalne wyniki wyborów, wedle których przy frekwencji sięgającej 85% Ahmadineżad zdobył 62,6% głosów, a Musawi 33,7% głosów poparcia. Opozycja nie uznała wyników głosowania, a sam Musawi nazwał je "farsą". Stwierdził, że przebieg wyborów "narusza filary republiki islamskiej i ustanawia tyranię".
Ajatollah i najwyższy przywódca Iranu, Ali Chamenei przyjął wyniki głosowania, uznał wybory za "prawdziwe święto", pochwalił wysoką frekwencję oraz zaapelował o zachowanie spokoju w kraju. W telewizyjnym wystąpieniu prezydent Ahmadineżad podziękował wyborcom za swoje "wielkie zwycięstwo" i uznał wybory za "całkowicie wolne". Oficjalne wyniki wyborów spowodowały wzrost napięcia w kraju i spotęgowały protesty społeczne, które doprowadziły do zamieszek
Do pierwszych protestów doszło na ulicach Teheranu już we wczesnych godzinach porannych w sobotę 13 czerwca 2009, jeszcze przed ogłoszeniem oficjalnych wyników wyborów. Zwolennicy Musawiego zaczęli gromadzić się pod budynkiem Ministerstwa Spraw Wewnętrznych oraz pod siedzibą jego sztabu wyborczego. Początkowo protesty miały pokojowy charakter. Dopiero po ogłoszeniu oficjalnych wyników głosowania przybrały bardziej gwałtowną formę. Protestujący podpalili stos opon przed siedzibą MSW. Policja wtargnęła do siedziby sztabu wyborczego opozycji i zniszczyła sprzęt komputerowy. Na ulicach stolicy tysiące zwolenników Musawiego starło się w zamieszkach z policją, która do pacyfikacji użyła gazu łzawiącego i pałek. Do zamieszek doszło także w innych miejscach Teheranu. Demonstranci wykrzykiwali hasła: "Koniec z dyktatorem", "Oddajcie nasze głosy". Dwa tysiące osób zablokowało centrum stolicy, tworząc łańcuch ludzi i siedząc na głównej ulicy miasta. W wyniku zamieszek, według telewizji Al-Arabija, zginęły trzy osoby, a kilka zostało rannych. W ocenie komentatorów, już w tamtej chwili, były to największe zamieszki w Iranie od 10 lat.
Władze zablokowały strony internetowe kandydatów opozycji. Zablokowano możliwość wysyłania SMS-ów oraz ograniczono możliwość wykonywania lokalnych połączeń telefonicznych. Uniemożliwiono również odbiór zagranicznej telewizji. Po demonstracjach z 13 czerwca aresztowanych zostało ponad 100 osób z obozu opozycyjnego, którym władze zarzuciły organizowanie zamieszek. Wszyscy aresztowani należeli do Moszarekat lub Organizacji Mudżahedinów Rewolucji Islamskiej, organizacji reformistycznych popierających w wyborach Musawiego.
Prezydent Mahmud Ahmadineżad oskarżył zagraniczne media o rozpowszechnianie nieprawdziwych informacji, które obrażają naród irański. Wezwał je także do respektowania prawomocnych wyników wyborów. Raz jeszcze oświadczył, że wybory były "całkowicie uczciwe", a zarzuty opozycji uznał za "frustrację" przegranych. Pochwalił swoich rodaków za to, że zamiast w przeszłość "spojrzeli w kierunku przyszłości".
14 czerwca 2009 Mir-Hosejn Musawi zaapelował do władz o unieważnienie wyborów i powtórzenie głosowania. W tym celu przedłożył stosowny wniosek Radzie Strażników Konstytucji, w którym zarzucił władzy fałszerstwa wyborcze. Wezwał również demonstrantów do kontynuowania akcji obywatelskiego sprzeciwu i zaapelował do służb bezpieczeństwa o niestosowanie przemocy. Tego samego dnia inny przegrany w wyborach, Mohsen Rezaji, zakwestionował wyniki wyborów i również złożył wniosek o ich unieważnienie. Musawi 14 czerwca spotkał się z ajatollahem Alim Chameneim, aby porozmawiać z nim na temat złożonego wniosku w sprawie unieważnienia wyników głosowania. Po spotkaniu biuro Chameneiego stwierdziło, iż wszelkie skargi powinny zostać poddane procedurze prawnej.
W niedzielę 14 czerwca 2009 w Teheranie zorganizowano wielki wiec poparcia dla prezydenta Ahmadineżada. W centrum stolicy zgromadziły się dziesiątki tysięcy jego zwolenników, wywodzących się głównie z uboższych warstw społeczeństwa. Jednocześnie przez cały dzień trwały dalsze starcia zwolenników opozycji z policją. Policja w celu nierozprzestrzeniania się zamieszek zablokowała kilka dzielnic i ulic w mieście. Do protestów doszło również w innych miastach Iranu: w Szirazie, Isfahanie, Meszhedie, Zahedanie, Babolu, Kazwinie, Sari, Karadżu, Tebrizie, Szahsawarze, Orumije, Bandar-e Abbas, Araku, Birdżandzie, i w Dezfulu.
14 czerwca władze Iranu wydaliły z kraju dwóch zagranicznych dziennikarzy, a dwóch kolejnych zatrzymały z powodu relacjonowania aktualnych wydarzeń. Zawieszono wydawanie należącej do Musawiego gazety Kalameh Sabz, a prezydent Ahmadineżad określił zamieszki jako "pasję przegranym po meczu piłkarskim".
Z powodu usilnych prób ograniczania przepływu informacji, zwolennicy opozycji na większą niż dotąd skalę wykorzystali internet jako narzędzie służące komunikacji. Szczególną popularnością cieszyły się portale społecznościowe i komunikatory internetowe. Ogromna ilość wpisów na temat aktualnych wydarzeń pojawiła się na stronach serwisu Twitter czy Facebook. Filmy z demonstracji można było natomiast śledzić na bieżąco w serwisie YouTube.
W poniedziałek 15 czerwca 2009 prezydent Mahmud Ahmadineżad odwołał swoją wizytę w Moskwie. Irańskie MSW zakazało organizowania w całym kraju demonstracji i publicznych zgromadzeń. Pomimo tego, w Teheranie doszło do największej od czasu wyborów demonstracji zwolenników opozycji. Policja jeszcze w nocy zaatakowała jeden z akademików. Demonstranci w liczbie setek tysięcy gromadzili się na placu Enghelab. Wykrzykiwali hasła: "Oddajcie nam nasze głosy!", "Zginiemy, ale odzyskamy nasze głosy!". W wielu miejscach stolicy doszło do starć z policją. W demonstracji uczestniczył Mir-Hosejn Musawi, który oznajmił, że jest gotowy wziąć udział w nowych wyborach. Stwierdził, że "głos narodu jest ważniejszy od niego samego czy jakiejkolwiek innej osoby". W czasie zamieszek słychać było wiele strzałów w trzech północnych dzielnicach Teheranu. W wyniku starć z służbami bezpieczeństwa i islamską milicją religijną Basidż zginęło, wedle doniesień irańskiego radia i telewizji, 7 osób, a według służb szpitalnych 8 osób. Według oficjalnej wersji wydarzeń służby bezpieczeństwa musiały reagować, gdyż "grupa zbirów chciała zaatakować posterunek policji i zniszczyć mienie publiczne na placu Azadi". W protestach, wedle różnych szacunków, uczestniczyło od 100 tysięcy do 2 mln osób. Były to największe zamieszki społeczne od czasu rewolucji islamskiej w 1979. Tego dnia do protestów doszło również w innych miastach Iranu, w Ishafanie, Meszhedzie, Szirazie i Ahwazie.
We wtorek 16 czerwca 2009 prezydent Mahmud Ahmadineżad udał się z wizytą do Jekaterynburga w Rosji na szczyt Szanghajskiej Organizacji Współpracy, w której Iran posiada status obserwatora. Rada Strażników ogłosiła, że gotowa jest przeliczyć powtórnie głosy, w tych obszarach, w których przegrani kandydaci kwestionują wyniki wyborów, a ona dopatrzy się poważnych uchybień proceduralnych. Sprzeciwiła się jednak anulowaniu całego głosowania. Stanowisko to poparł w pełni ajatollah Chamenei. Przewodniczący irańskiego parlamentu, Ali Laridżani, wezwał rządy krajów zachodnich do niewtrącania się w wewnętrzne sprawy Iranu. Decyzję władz skrytykował Musawi, który raz jeszcze zażądał przeprowadzenia powtórnych wyborów.
Władze wprowadziły nowe restrykcje wobec zagranicznych mediów. Na dziennikarzy nałożono obowiązek uzyskania przed opuszczeniem redakcji specjalnych zezwoleń na relacjonowanie wydarzeń. Zakazano nim uczestnictwa i dokumentowania wszelkich "nielegalnych" demonstracji. Sekretarz generalny organizacji Reporterzy bez Granic stwierdził, że "dziennikarze zagraniczni zostali zamknięci w swoich redakcjach albo pokojach hotelowych", zaś do organizacji przestały docierać informacje na temat dziennikarzy i blogerów irańskich. Po nałożeniu tych ograniczeń w internecie zwiększyła się liczba amatorskich nagrań z telefonów komórkowych, wykonywanych przez samych Irańczyków i przedstawiających skalę protestów i przemocy w ich kraju.
16 czerwca do mediów przedostały się informacje o proteście na Uniwersytecie Teherańskim, do którego przyłączyło się ok. 120 wykładowców. W mieście odbyły się kolejne protesty. Najpierw na placu Wali Asr, w centrum stolicy, zgromadzili się, w dużej części zwiezieni autobusami z prowincji, zwolennicy prezydenta Mahmuda Ahmadineżada. Następnie w tym samym miejscu manifestację zorganizowali zwolennicy opozycji. Pomimo próśb Musawiego, który z obawy o bezpieczeństwo swoich zwolenników poprosił ich o pozostanie w domach, w manifestacji wzięły udział tysiące osób. Ich liczba była trudna do oszacowania z powodu ograniczeń nałożonych na niezależne media. Do protestów doszło również w miastach Ishafan, Meszhed i Sziraz. Władze aresztowały byłego wiceprezydenta i zwolennika obozu reformatorów, Mohammada Alego Abtahiego.
W nocy z 16 na 17 czerwca islamska policja Basidż dokonała nalotu na domy studenckie w kilku miastach Iranu, plądrując ich pomieszczenia oraz bijąc studentów. Doszło do aresztowań, a dziekan Uniwersytetu w Szirazie zrezygnował z funkcji. Władze aresztowały kolejnych opozycjonistów, w tym działacza Mohammada Rezę Dżalajpura oraz wydawcę dziennika ekonomicznego Sajeda Lajlaza.
W Seulu sześciu piłkarzy z reprezentacji narodowej Iranu podczas meczu eliminacyjnego do Mistrzostw Świata w 2010 z reprezentacją Korei Południowej, na znak solidarności z protestującymi, założyło na nadgarstki opaski w kolorze zielonym, używanym w kampanii wyborczej przez zwolenników Musawiego. W trakcie przerwy nakazano im jednak ich zdjęcie. W Parlamencie Europejskim w Strasburgu autorka filmu i komiksu Persepolis, Marjane Satrapi oraz reżyser Mohsen Machmalbaf przedstawili list odwołanego ministra spraw wewnętrznych do Mir Hosejna Mosawiego, w którym informował go, że otrzymał rzeczywiste poparcie od 20 mln wyborców, podczas gdy Ahmadineżad zdobył tylko 12% głosów.
Z opozycją irańską solidaryzowali się użytkownicy internetu i największe portale internetowe. Serwis bezpośredniej wymiany plików The Pirate Bay zmienił swoją nazwę na "The Persian Bay", a portale informacyjne zmieniły swoją szatę graficzną na kolor zielony. Administratorzy mikroblogu Twitter przesunęli przerwę techniczną serwisu z godzin popołudniowych 17 czerwca na godzinę 1:00 w nocy czasu irańskiego, by dać mieszkańcom państwa możliwość niezakłóconego korzystania z serwisu. Wcześniej z prośbą o zmianę czasu przerwy do administratorów miał zwrócić się Departament Stanu Stanów Zjednoczonych. Administratorzy Twittera oświadczyli jednak, że zmiana czasu przerwy była ich samodzielną decyzją, podjętą na podstawie ich własnych wniosków. Serwisy Twitter, YouTube, Flickr oraz Facebook odgrywały ogromną rolę w komunikacji wewnątrz kraju oraz ze światem zewnętrznym, szczególnie po nałożeniu ograniczeń na zagranicznych dziennikarzy czy zablokowaniu wysyłania SMS-ów i e-maili. Władze starały się ograniczyć w jak największym stopniu dostęp do internetu. W celu ominięcia cenzury użytkownicy internetu wyszukiwali i wykorzystywali różne serwery proxy.
W środę 17 czerwca 2009 w Teheranie w godzinach popołudniowych opozycja zorganizowała kolejny wielki protest. Mieszkańcy zebrali się w centrum miasta i przemaszerowali jego ulicami. Według szacunków uczestniczyło w nim od 70 do 500 tysięcy osób. Musawi wezwał swoich zwolenników do udziału w czwartkowej, pokojowej demonstracji lub do zgromadzenia się w meczetach w celu uczczenia pamięci ofiar zamieszek. Zaapelował o przyodzianie czarnych strojów na znak żałoby.
W czwartek 18 czerwca 2009 Rada Strażników ogłosiła rozpoczęcie "dokładnego badania" 646 skarg, jakie wpłynęły od wszystkich trzech przegranych kandydatów. Zaprosiła ich również na swoje posiedzenie w dniu 20 czerwca 2009. Zgromadzenie Ekspertów, najważniejszy organ religijny w kraju, który nadzoruje działania samego najwyższego przywódcy, wyraziło zadowolenie z wysokiej (85%) frekwencji wyborczej. Nie wspomniało natomiast ani słowem o kwestionowanych wynikach wyborów.
Władze aresztowały byłego ministra spraw zagranicznych i lidera opozycyjnej partii Ruch Wolności Iranu, Ebrahima Jazdiego. Mir Hosejn Musawi oraz były prezydent Iranu Mohammad Chatami wystosowali wspólny list do szefa wymiaru sprawiedliwości, apelując w nim o zakończenie "aktów przemocy wobec ludności i uwolnienie aresztowanych". Grupa duchownych z obozu opozycji złożyła do irańskich władz wniosek o wydanie zgody na zorganizowanie marszu w stolicy w dniu 20 czerwca.
18 czerwca w Teheranie setki tysięcy osób wzięło udział w marszu ulicami miasta. Ludzie, ubrani na czarno i ze świecami w dłoniach, w żałobnym marszu oddali cześć 8 ofiarom zamieszek. Nieśli ze sobą transparenty z napisami: "Gdzie są nasi bracia?", "Dlaczego zabiliście naszych braci?" oraz "Śmierć dyktatorowi!".
Mahmud Ahmadineżad w przemówieniu telewizyjnym stwierdził, że "ci którzy wszczynają bunt, ci którzy podpalają budynki i atakują ludzi są wrogami narodu irańskiego". Podkreślił, że "zwycięstwo wyborcze należy do 70 mln Irańczyków i do 40 mln, którzy wzięli udział w głosowaniu. Każdy jest zwycięzcą". Irańska laureatka Nagrody Nobla Szirin Ebadi wezwała natomiast do anulowania wyników wyborów. W nocy z 18 na 19 czerwca Mohsen Rezaji, przegrany kandydat w wyborach prezydenckich, zarzucił władzy fałszowanie wyników wyborów, oświadczając że w niektórych okręgach wyborczych odnotowano frekwencję na poziomie od 95% do 140%.
W piątek 19 czerwca 2009, w tradycyjnym muzułmańskim dniu modlitw, opozycja nie zorganizowała demonstracji. Głos zabrał ajatollah Ali Chamenei, który na Uniwersytecie w Teheranie wygłosił przemówienie do narodu. Wyraził poparcie dla prezydenta Mahmuda Ahmadineżada, którego poglądy na tematy polityki zagranicznej i spraw społecznych określił jako bliskie jego własnym. Prezydent Ahmadineżad był obecny w kampusie uniwersytetu, razem z tysiącami swoich zwolenników. Chamenei odrzucił zarzuty o fałszerstwa wyborcze: "Gdy głosuje 40 milionów ludzi, może dojść do błędu przy 100 tysiącach głosów, 200 tysiącach, albo nawet milionie, ale jak można by pomylić 12 milionów głosów?". Dodał, że wynik wyborów musi rozstrzygać się przy urnie wyborczej, a nie na ulicach: "Jeśli po każdych wyborach przegrani wyjdą na ulicę, to po co organizować wybory?! To przy urnach rozgrywają się losy, nie na ulicach. Na ulicy ludzie chcą pracować, prowadzić biznes". Wezwał liderów opozycji do zakończenia organizowania nielegalnych demonstracji oraz ostrzegł ich, iż w przeciwnym wypadku będą odpowiedzialni za śmierć ludzi: "Polityczni liderzy powinni wystrzegać się powyborczego ekstremizmu. W przeciwnym wypadku będą odpowiedzialni za rozlew krwi". Ajatollah odniósł się również do stanowiska społeczności międzynarodowej wobec protestów. Stwierdził, że wybory były "politycznym trzęsieniem ziemi dla wrogów Iranu". Odpowiedzialnością za podsycanie niepokojów w kraju obarczył siły zagraniczne: "Nasi wrogowie w różnych częściach świata zamierzają przedstawić to absolutne zwycięstwo, to definitywne zwycięstwo, jako zwycięstwo wątpliwe". "Wszyscy trzej kandydaci są wierni islamskiej rewolucji. Różnice są podsycane przez syjonistyczne media". "Wróg pokazuje swoje prawdziwe oblicze. Apeluję: otwórzcie oczy i zobaczcie działanie wroga! Zagraniczni dyplomaci w ostatnich dniach zdjęli maski i można zobaczyć ich prawdziwe twarze. Najgorszy jest rząd Wielkiej Brytanii".
Kilka godzin po przemówieniu Mahdi Karrubi wezwał władze Iranu do unieważnienia wyników wyborów20 czerwca Mir Hosejn Musawi oraz Mahdi Karrubi, pomimo zaproszenia, nie przybyli na posiedzenie Rady Strażników. Rada ogłosiła, że "jest gotowa" przeliczyć 10% losowo wybranych głosów. Musawi odrzucił taką ewentualność, podtrzymując żądanie powtórzenia całego głosowania.
Szef policji ostrzegł opozycję, planującą popołudniowy protest, że służby bezpieczeństwa "będą walczyć z każdą formą nielegalnych zgromadzeń i protestów". Dodał, że ich organizatorzy będą aresztowani. Władze wezwały Musawiego, by "unikał prowokowania nielegalnych manifestacji i nie popierał takich zgromadzeń". W przeciwnym razie "będzie odpowiedzialny za ich konsekwencje". Pomimo gróźb i ostrzeżeń opozycja nie odwołała protestów.
By nie dopuścić do manifestacji, tysiące funkcjonariuszy policji w mundurach i w cywilnym ubraniu zablokowało dostęp do placów Enghelab i Azadi, na których miały się one rozpocząć. Na ulicach stolicy doszło do ostrych walk zwolenników opozycji z policją oraz milicją Basidż. Według świadków nie obyło się bez ofiar śmiertelnych. Policjanci i basidże otwierali ogień do protestujących. W pobliżu mauzoleum ajatollaha Chomeiniego zamachowiec samobójca zdetonował ładunek wybuchowy. Sam zginął w wyniku eksplozji, a dodatkowo ranił dwie osoby. Pomimo policyjnej blokady około 3 tysiące osób dostało się na plac Enghelab, krzycząc "Śmierć dyktatorowi!", "Śmierć dyktaturze!". Na ulicach doszło również do walk zwolenników opozycji ze zwolennikami Ahmadineżada. Ci pierwsi podpalili budynek w południowej części miasta, służący jako sztab wyborczy prezydenta Ahmadineżada.
Według zachodnich mediów, powołujących się na źródła w szpitalach, w starciach z policją mogło zginąć nawet 19 osób. Telewizja CNN poinformowała, że w sumie w tygodniowych protestach w całym Iranie mogło zginąć aż 150 osób. Jedną z ofiar była młoda dziewczyna, Neda Agha Soltan. Śmierć dziewczyny, która miała wysiąść z samochodu, przyglądać się demonstracji i zostać trafioną przez snajpera milicji Basidż prosto w serce, została utrwalona w amatorskim nagraniu i wywołała ogromne poruszenie w internecie. Dziewczyna miała 27 lat. Dwa dni później władze wydały rodzinie jej ciało i nakazały zorganizowanie cichego i skromnego pogrzebu. Według oficjalnej wersji irańskich władz przedstawionej w państwowej telewizji, w wyniku starć policji z "grupami terrorystów" zginęło 10 osób, a ponad 100 zostało rannych. "Buntownicy" podpalili również dwie stacje benzynowe oraz zaatakowali posterunek policji.
W niedzielę 21 czerwca 2009 w godzinach popołudniowych w Teheranie słychać było odgłosy strzałów, nie odbył się natomiast żaden masowy protest. Mir-Hosejn Musawi ogłosił, że planuje zorganizowanie strajku generalnego. Na ulicach Teheranu zostały rozmieszczone tysiące funkcjonariuszy służb bezpieczeństwa. Zwolennicy opozycji obrali inną formę protestów. Wieczorem i w nocy z dachów swoich domów wykrzykiwali hasła: "Śmierć dyktatorowi!" i "Allahu Akbar" (Bóg jest wielki).
Władze kontynuowały stosowanie represji wobec zwolenników opozycji oraz dziennikarzy. Poinformowały o aresztowaniu 457 osób podejrzanych o organizację sobotnich demonstracji, a wśród nich córki byłego prezydenta Iranu Haszemiego Rafsandżaniego. Nakazały opuszczenie kraju przez brytyjskiego korespondenta BBC, Johna Loeyne'a oraz aresztowały bez przedstawienia zarzutów korespondenta magazynu Newsweek, Maziara Bahariego. Prezydent Mahmud Ahmadineżad, w swoim przemówieniu, zarzucił Stanom Zjednoczonym oraz Wielkiej Brytanii ingerencję w wewnętrzne sprawy Iranu. Szef policji, generał Ismail Ahmadi Moghadda, ostrzegł liderów opozycji, że dalsze protesty uliczne będą "zdecydowanie tłumione". Organizacja Reporterzy bez Granic poinformowała, że w okresie ostatniego tygodnia aresztowanych zostało 23 irańskich dziennikarzy i blogerów.
W poniedziałek 22 czerwca 2009 rzecznik ministerstwa spraw zagranicznych Iranu Hasan Kaszkawi oskarżył rządy państw zachodnich o wyraźne wspieranie protestów i podkopywanie stabilności republiki islamskiej. Powiedział, że Zachód działa w "niedemokratyczny" sposób, zamiast doceniać przywiązanie Iranu do demokracji. Oskarżył zachodnie rządy i media o rozpowszechnianie "anarchii i wandalizmu". Szczególnie mocno potępił sieci BBC i Głos Ameryki, które nazwał "kanałami rządowymi" i o których powiedział, że "są trybuną publicznej dyplomacji swoich rządów" oraz "mają dwa główne cele. Pierwszym jest nasilenie etnicznych i rasowych rozdźwięków wewnątrz Iranu, a drugim dezintegracja jego terytorium". Dodał, że "każdy kontakt z tymi sieciami, pod jakimkolwiek pretekstem i w jakiejkolwiek formie, oznacza kontakt z wrogami irańskiego narodu".
Rada Strażników, w odpowiedzi na skargi dotyczące frekwencji przekraczającej 100% w 170 okręgach wyborczych, ogłosiła, iż dopatrzyła się nieprawidłowości jedynie w 50 okręgach, jednak nie miały one wpływu na ostateczny rezultat wyborów. Korpus Strażników Rewolucji Islamskiej zagroził "zmiażdżeniem" dalszych protestów i wezwała do ich natychmiastowego zakończenia. Ostrzegła protestujących, by "byli przygotowani na starcie z nimi, milicją Basidż i innymi siłami bezpieczeństwa".
W godzinach popołudniowych służby bezpieczeństwa rozpędziły manifestację tysiąca osób, które zgromadziły się na placu Haft-e Tir w Teheranie. Policja użyła gazu łzawiącego i oddała strzały ostrzegawcze w powietrze z ostrej amunicji. Z powietrza sytuację obserwowały wojskowe helikoptery. Aresztowano co najmniej kilkanaście osób.
We wtorek 23 czerwca 2009 Rada Strażników wykluczyła możliwość przeprowadzenia powtórnego głosowania. Jeden z kandydatów opozycji, Mahdi Karrubi, wezwał Irańczyków do oddania czci i pamięci ofiarom protestów w czwartek 25 czerwca. Tego dnia nie doszło do żadnych protestów, co spowodowane też było zwiększoną obecnością służb bezpieczeństwa na ulicach.
W środę 24 czerwca kandydat opozycji Mohsen Rezaji wycofał swoją skargę na wyniki wyborów, jak stwierdził w interesie bezpieczeństwa narodowego. Ajatollah Chamenei zgodził się przedłużyć o 5 dni termin rozpatrywania skarg przez Radę Strażników. Oświadczył jednak, że "naród nie ustąpi pod naciskiem" w kwestii wyników wyborów. Władze kontynuowały stosowanie represji wobec zwolenników opozycji. Aresztowały 25 dziennikarzy należącej do Musawiego gazety Kalemeh Sabz. Czworo spośród sześciu piłkarzy, którzy w meczu z Koreą Południową wystąpili w zielonych opaskach na ręce, zostało objętych zakazem gry w reprezentacji narodowej.
24 czerwca pod budynkiem parlamentu doszło do nowych starć protestujących z policją. Ich liczba była już zdecydowanie mniejsza niż w dniach poprzednich, liczona w setkach, a nie w tysiącach. Policja do stłumienia manifestacji użyła pałek, gazu łzawiącego i oddała strzały w powietrze.
W czwartek 25 czerwca Mehdi Karrubi odwołał planowane na ten dzień uroczystości żałobne ku czci ofiar zamieszek, gdyż nie dostał na nie pozwolenia. Musawi poinformował o aresztowaniu przez policję 70 profesorów uniwersytetu. Dodał, że "ci, którzy sfałszowali wybory, odpowiadają za rozlew krwi" i zaapelował do swoich zwolenników o kontynuowanie pokojowych protestów. Władze tymczasem próbowały wybielać winę służb bezpieczeństwa za spowodowanie ofiar wśród protestujących. Państwowa telewizja poinformowała, że w wyniku protestów zginęło 8 członków milicji Basidż, a dziesiątki zostało rannych. Gazeta Watan Emruz, popierająca prezydenta Ahmadineżada, napisała natomiast, że za śmierć Nedy Soltani odpowiedzialny jest dziennikarz BBC, który wynajął w tym celu płatnego zabójcę.
27 czerwca Human Rights Watch oskarżyła irańską milicję Basidż o dokonywanie nocnych nalotów i niszczenie mienia w prywatnych domach oraz pobicia obywateli. Naloty miały na celu powstrzymanie mieszkańców od skandowania antyrządowych haseł z dachów ich domów, do czego dochodziło późnym wieczorem i nocą.
W niedzielę 28 czerwca, za zgodą władz, pod meczetem Ghoba w Teheranie odbyły się modlitwy w intencji ofiar zamachu bombowego z 1981, w którym zginęło 70 osób. Oficjalne nabożeństwo przerodziło się w wiec poparcia dla opozycji, po tym jak tłum zaczął skandować antyrządowe hasła i wykrzykiwał imię Musawiego. Po zakończeniu uroczystości policja użyła pałek i gazu łzawiącego do rozpędzenia 3 tysięcy demonstrantów.
29 czerwca 2009 prezydent Ahmadineżad wezwał władze sądownicze do rozpoczęcia śledztwa w sprawie śmierci Nedy Soltani. Określił jej śmierć jako "podejrzaną". Dodał, że opozycja i zagraniczni wrogowie Iranu wykorzystali jej śmierć "do własnych celów politycznych i wypaczenia czystego i przejrzystego wizerunku Republiki Islamskiej na świecie". 29 czerwca 2009 Rada Strażników, po przeliczeniu 10% głosów, ostatecznie potwierdziła zwycięstwo Mahmuda Ahmadineżada w wyborach prezydenckich. Oznajmiła, że jakiekolwiek nieprawidłowości nie miały wpływu na rezultat wyborów.
W lipcu 2009 w Iranie dochodziło do sporadycznych protestów i demonstracji ludności. Krytykę działań władz kontynuowali natomiast czołowi irańscy przywódcy polityczni i religijni. Otwarcie sprzeciwiali się polityce rządu i najwyższego przywódcy.
1 lipca 2009 milicja Basidż wezwała do postawienia Musawiego przed sądem. Zarzuciła mu popełnienie 9 przestępstw, w tym propagandę przeciw państwu i współudział w zakłócaniu bezpieczeństwa narodowego. Stwierdziła, że Musawi "szerzył defetyzm w społeczeństwie", za co grozi do 10 lat więzienia. 2 lipca władze zniosły blokadę wysyłania wiadomości tekstowych SMS.
5 lipca grupa wpływowych irańskich duchownych zakwestionowała wyniki wyborów prezydenckich w Iranie. Otwarcie sprzeciwiając się najwyższemu przywódcy stwierdzili, że wybory były nieważne, a Rada Strażników straciła swój autorytet. Był to pierwszy tak wyraźny dowód podziałów w irańskich kręgach władzy. 6 lipca ajatollah Chamenei ostrzegł państwa zachodnie, by nie ingerowały w wewnętrzne sprawy Iranu, gdyż w przeciwnym razie "irański naród zareaguje".
7 lipca Mir-Hosejn Musawi, Mehdi Karrubi i były prezydent Mohammad Chatami zaapelowali o uwolnienie osób uwięzionych po protestach. Wezwali do zakończenia praktyk "państwa policyjnego". Według różnych szacunków służby bezpieczeństwa zatrzymały w sumie ponad tysiąc osób popierających obóz opozycyjny. 8 lipca, w telewizyjnym orędziu, prezydent Ahmadineżad określił czerwcowe wybory "najbardziej uczciwymi na świecie" i stwierdził, że dla Iranu nadchodzi "nowa era".
9 lipca 2009 w Teheranie doszło do dwóch demonstracji, w okolicach Uniwersytetu Teherańskiego oraz na placu Rewolucji, upamiętniających wystąpienia studentów z lipca 1999. W ich trakcie tłum skandował hasła: "Śmierć dyktatorowi", "Uwolnić więźniów politycznych" oraz niósł zielone symbole kojarzone z poparciem dla Musawiego. Policja do stłumienia demonstracji użyła gazu łzawiącego. Gubernator prowincji Teheran, Morteza Tamaddon, ogłosił, że siły bezpieczeństwa "zmiażdżą" wszelki próby protestów. Były to pierwsze demonstracje od czasu zatwierdzenia przez Radę Strażników wyników wyborów.
17 lipca 2009 były irański prezydent i zwolennik Musawiego, Ali Akbar Haszemi Rafsandżani, poprowadził piątkowe modlitwy na Uniwersytecie w Teheranie. Wezwał w nich władze do uwolnienia osób zatrzymanych po czerwcowych protestach. Stwierdził, że wielu Irańczyków wciąż ma wątpliwości, co do uczciwości wyborów. Zaapelował także o zniesienie ograniczeń wolności mediów. W modlitwach wziął udział Mir-Hosejn Musawi. W ich trakcie doszło do protestów zwolenników opozycji. Zwolennicy Musawiego zaczęli wykrzykiwać jego imię oraz hasło Allahu Akbar (Bóg jest wielki). Tysiące osób przemaszerowało ulicami w pobliżu uniwersytetu, a policja użyła gazu łzawiącego w celu rozproszenia demonstracji.
20 lipca 2009 inny wpływowy irański przywódca, były prezydent Mohammad Chatami, stwierdził, że miliony Irańczyków utraciło wiarę w proces wyborczy i wezwał do przeprowadzenia referendum na temat legalności obecnego rządu. Oznajmił, że referendum, które powinno być zorganizowane przez bezstronną komisję, stanowi jedyne rozwiązanie zaistniałego kryzysu politycznego. Tego samego dnia, najwyższy przywódca ajatollah Ali Chamenei ostrzegł polityków irańskich przed działaniem w interesie wrogów Iranu. Raz jeszcze oskarżył zachodnie rządy i ich media o wszczynanie i popieranie protestów oraz spiskowanie przeciwko republice islamskiej.
21 lipca odbyła się kolejna demonstracja zwolenników opozycji. Setki bądź nawet tysiące ludzi wyszło na ulice Teheranu. Starli się oni z służbami bezpieczeństwa oraz ubraną po cywilnemu milicją Basidż, która aresztowała dziesiątki osób. Opozycja zaplanowała na ten dzień również nową formę protestu – protest energetyczny. Miał on polegać na wyłączeniu światła i wszystkich urządzeń elektrycznych o 20:55 i włączeniu wszystkiego z powrotem po pięciu minutach o 21:00, co miałoby skutkować przeciążeniem sieci i spowodować zaciemnienie miasta.
23 lipca Mir-Hosejn Musawi ogłosił zamiar utworzenia nowego frontu politycznego, Zielonego Ruchu, który skupiałby jego zwolenników. 26 lipca Musawi i Karrubi wystąpili do irańskich władz o zgodę na zorganizowanie uroczystości żałobnych w meczecie Grand Mossala w 40 dni po śmierci osób zabitych w czasie zamieszek.
30 lipca w Teheranie doszło do starć zwolenników opozycji z policją. Mimo braku zezwolenia ze strony władz około 3 tysięcy osób zebrało się na cmentarzu Beheszt-e Zahra wokół grobu Nedy Soltani w celu oddania czci zabitym w czasie zamieszek w 40 dni po ich śmierci. Zgromadzeni zostali rozpędzeni przez policję przy użyciu gazu łzawiącego. Służby bezpieczeństwa zatrzymały przed cmentarzem Mir-Hosejna Musawiego, uniemożliwiając mu dotarcie na miejsce zgromadzenia. Setki demonstrantów zebrało się również pod meczetem Grand Mossala. Policja użyła przeciwko nim gazu łzawiącego i pałek.
3 sierpnia 2009 Mahmud Ahmadineżad został oficjalnie zatwierdzony na stanowisku prezydenta przez najwyższego przywódcę Alego Chameneiniego. Chamenei określił czerwcowe wybory jako "złotą stronę" w historii politycznej Iranu. Jednocześnie służby bezpieczeństwa uniemożliwiły przeprowadzenie demonstracji przeciw zatwierdzeniu Ahmadeniżada na dwóch głównych placach stolicy. Zwolennicy opozycji, zgromadzeni na placach Wali Asr i Wanak Square, zostali rozpędzeni przez policję, milicję Basidż i Strażników Rewolucji.
5 sierpnia Mahmud Ahmadineżad został oficjalnie zaprzysiężony na drugą kadencję prezydenta Iranu. Składając przysięgę, obiecał "chronić oficjalną wiarę, zasady rewolucji islamskiej i konstytucję". Skrytykował zagraniczne siły za podważanie wyników wyborów stwierdzając, że Iran stawi im opór. Powiedział, że "zagraniczne rządy chcą by demokracja służyła tylko im interesom i nie chcą respektować praw innych narodów". Oznajmił, że nie oczekuje listów gratulacyjnych od zachodnich polityków. W czasie ceremonii zaprzysiężenia przed siedzibą parlamentu zebrali się zwolennicy opozycji i w proteście przeciw jego elekcji przemaszerowali dookoła budynku. Zostali jednak rozproszeni przez służby bezpieczeństwa.
6 sierpnia, z polecenia irańskich władz, zamknięto Stowarzyszenie Dziennikarzy Irańskich (Association of Iranian Journalists). Międzynarodowa Federacja Dziennikarzy (IFJ) potępiła tę decyzję, żądając jednocześnie zakończenia zastraszania dziennikarzy i wypuszczenia 42 z nich, przetrzymywanych w więzieniach. W tym samym dniu na placu Wanak w Teheranie doszło do nowych antyrządowych protestów. Zgromadziły się tam setki osób wykrzykujących hasło "Śmierć dyktatorowi" oraz trąbiących klaksonami. Policja, która została rozlokowana w pobliżu placu, wezwała demonstrujących do zakończenia zgromadzenia.
11 sierpnia 2009 przedstawiciele opozycji, opierając się na informacjach zebranych od rodzin uczestników protestów, ogłosili że w wyniku przemocy ze strony władz zginęło co najmniej 69 osób, a więc ponad dwukrotnie więcej niż przedstawiały oficjalne dane policji.
16 sierpnia 2009, po tym jak Mahdi Karrubi ogłosił, że protestanci przetrzymywani w więzieniach byli tam gwałceni i torturowani aż do śmierci, władze zamknęły należącą do niego gazetę Etemad-e Melli (Narodowe Zaufanie). Następnego dnia pod biurem jej redakcji doszło do starć zwolenników opozycji z policją. Policja rozproszyła kilkudziesięciu demonstrantów, którzy wykrzykiwali antyrządowe hasła. Po demonstracji doszło do aresztowań.
26 sierpnia 2009 ajatollach Chamenei złagodził nieco swoje wcześniejsze stanowisko i stwierdził, iż nie uważa, że liderzy czerwcowych demonstracji byli agentami obcych sił. Powtórzył jednak, że cały ruch antyrządowy i protesty były zaplanowane z góry, niezależnie od wiedzy ich przywódców.
18 września 2009 tysiące zwolenników opozycji starło się ze zwolennikami prezydenta Ahmadineżada i służbami bezpieczeństwa na ulicach Teheranu w czasie corocznego propalestyńskiego marszu w Dniu Jerozolimy (Ghods/Jerusalem Day). W czasie starć zwolennicy władz zaatakowali samochód, którym poruszał się uczestniczący w demonstracji Mir-Hosejn Musawi. 28 września 2009, w dzień inauguracji nowego roku akademickiego, kilkaset studentów zorganizowało antyrządowy protest pod budyniem Uniwersytetu w Teheranie.
4 listopada 2009 zwolennicy opozycji zorganizowali antyrządowy protest na placu Haft-e Tir w 30. rocznicę ataku na ambasadę USA w Teheranie przez irańskich studentów i wzięciu 52 amerykańskich zakładników. Protestujący, wykrzykujący hasła "Śmierć dyktatorom", zostali rozpędzeni przez milicję Basidż i Straż Rewolucji za pomocą pałek i gazu łzawiącego. Według opozycjnych źródeł, służby bezpieczeństwa otworzyły do demonstrantów ogień.
Kolejny duży protest zwolenników opozycji odbył się 7 grudnia 2009, przy okazji Dnia Studenta, upamiętniającego zabójstwo trzech studentów w grudniu 1953 przez irańską policję w czasie antyamerykańskiej demonstracji w okresie rządów szacha Mohammada Rezy Pahlaviego. Już na kilka dni przed rocznicą, władze, by nie dopuścić do protestów, wzmocniły środki bezpieczeństwa. Spowolniły lub zupełnie odcięły łącza internetowe w stolicy oraz zapowiedziały całkowitą blokadę internetu i sieci komórkowych w dniu 7 grudnia. Zakazały również zagranicznym dziennikarzom relacjonowania wydarzeń z centrum Teheranu od 7 do 9 grudnia 2009. Straż Rewolucyjna przestrzegła przed wykorzystywaniem rocznicy do wszczynania zamieszek i zapowiedziała podjęcie zdecydowanych środków prewencyjnych. 6 grudnia Musawi wezwał rodaków do udziału w protestach i ogłosił, że ruch antyrządowy jest wciąż żywy.
7 grudnia 2009, w Dniu Studenta, w centrum Teheranu doszło do zamieszek i starć zwolenników opozycji z policją. Demonstranci zebrali się na głównych placach stolicy, wykrzykując antyrządowe hasła "Śmierć dyktatorowi". Policja użyła przeciw nim gazu łzawiącego oraz oddawała strzały ostrzegawcze w powietrze. Wiele osób zostało dotkliwie pobitych pałkami i aresztowanych. Służby bezpieczeństwa otoczyły również demonstrujących w kampusie uniwersyteckim, nie chcąc dopuścić do połączenia się ich z pozostałymi grupami. Według doniesień, do protestów doszło również w innych miastach Iranu: Arak, Sziraz, Mashhad, Kerman i w Isfahan. W sumie aresztowanych zostało około 200 osób, w tym 39 kobiet. Władze ogłosiły, że "od tej pory nie okażą łaski nikomu, kto działa przeciw bezpieczeństwu narodowemu". 13 grudnia 2009 najwyższy przywódca Iranu, Ali Chamenei oskarżył zwolenników opozycji o znieważanie w czasie demonstracji z 7 grudnia 2009 swego poprzednika, ajatollaha Ruhollaha Chomejniego, założyciela Republiki Islamskiej. Irańskie media wyemitowały materiał, na którym uczestniczy protestu darli i deptali wizerunki Chomejniego. Zdaniem liderów opozycji, nagranie to zostało sfabrykowane. Musawi oznajmił, że jest pewien, iż "studenci nie dopuścili takich rzeczy ponieważ wszyscy wiedzą, że kochają ajatollaha Chomejniego". Chamenei powiedział, że protestujący "otwarcie łamali prawo i znieważali ajatollaha Chomeiniego". Stwierdził, że protest był nielegalny i nie będzie tolerował podobnych w przyszłości. Wezwał władze do zidentyfikowania "tych, którzy obrazili Chomeiniego". Podobne oświadczenie wydał Korpus Strażników Rewolucji Islamskiej. Wezwała ona do odnalezienia, osądzenia i ukarania osób odpowiedzialnych za znieważanie ajatollaha. 12 i 13 grudnia duchowni ze szkół teologicznych i zwolennicy rządu zorganizowali marsze w kilku miastach Iranu, wznosząc hasła "Śmierć Ameryce" i "Śmierć przeciwnikom najwyższego przywódcy". Następnego dnia teherański prokurator poinformował, że za obrazę ajatollaha Chomeiniego zatrzymanych zostało już kilka osób.
19 grudnia 2009, w wieku 87 lat, zmarł ajatollah Hosejn Ali Montazeri, jeden z najbardziej wpływowych przywódców religijnych i politycznych w Iranie, a także zagorzały krytyk prezydenta Ahmadineżada i zwolennik opozycji. Jego śmierć i pogrzeb spowodowały nową falę manifestacji poparcia społeczeństwa dla Zielonego Ruchu (Green Movement), jak popularnie określano ruch opozycyjny powstały po wyborach prezydenckich. Już tego samego dnia przed rodzinnym domem Montazeriego w świętym mieście Kom zebrały się tłumy żałobników. Kolejne tysiące obywateli zjeżdżało się, by uczestniczyć w ceremonii pogrzebowej.
20 grudnia 2009 w Kom zgromadziły się wielotysięczne rzesze Irańczyków. Ciało Montazeriego wystawiono w świętym meczecie Hazrate Mosume. W mieście rozlokowane zostały zwiększone siły policyjne. Opozycyjne serwisy internetowe informowały również o gromadzeniu się mieszkańców na kilku placach Teheranu w celu oddania czci zmarłemu. Liderzy opozycji, Musawi i Karrubi, wezwali obywateli do uczynienia 21 grudnia "dniem żałoby narodowej".
21 grudnia 2009 dziesiątki tysięcy osób wzięło udział w pogrzebie ajatollaha. Władze ograniczyły krajowym mediom i całkowicie zakazały mediom zagranicznym transmisję z ceremonii. Według opozycyjnych serwisów internetowych, wielu żałobników niosło zielone transparenty lub ubranych było w zielone stroje. Wielu wykrzykiwało antyrządowe hasła, podkreślając przy tym autorytet zmarłego i wolę kontynuowania walki z dyktatorem, jak nazwano najwyższego przywódcę. Po ceremonii doszło do zamieszek jej uczestników z służbami bezpieczeństwa. W pogrzebie uczestniczyli także dwaj przywódcy opozycji. W drodze powrotnej samochód Musawiego został zaatakowany przez "zamaskowanych mężczyzn" na motorach, którzy wybili w pojeździe tylną szybę oraz zranili osoby towarzyszące Musawiemu.
22 grudnia 2009 w Kom wciąż trwały antyrządowe protesty przeradzające się w starcia z policją. 21 i 22 grudnia 2009 do zamieszek z policją doszło również w mieście Nadżafabad, miejscu urodzenia Montazeriego. 23 grudnia do protestów doszło w Isfahan, gdzie w głównym meczecie miasta mieszkańcy zamierzali zorganizować ceremonię żałobną. Nie zostali jednak do niego wpuszczeni przez otaczające budynek służby bezpieczeństwa. W wyniku starć, które miały trwać około dwóch godzin, wiele osób zostało dotkliwie pobitych, w tym kobiety i dzieci. Służby do rozpędzenia tłumu użyły gazu łzawiącego i pieprzowego, a aresztowanych zostało ponad 50 osób. 22 grudnia Musawi został usunięty przez władze ze stanowiska dyrektora Akademii Sztuki, które zajmował od 10 lat. Ponadto prorządowi politycy wezwali wymiar sprawiedliwości do postawienia go przed sądem za podżeganie do niepokojów. 24 grudnia władze zakazały organizowania uroczystości żałobnych w intencji Monatazeriego na terenie całego kraju, z wyjątkiem Nadżafabadu i Kom.
26 grudnia 2009 do starć z policją doszło w kilku miejscach Teheranu, w południowych biedniejszych dzielnicach miasta oraz na północy, gdzie w meczecie Jamaran były prezydent Mohammad Chatami miał wygłosić świąteczną przemowę. Służby policyjne brutalnie obeszły się z protestującymi, rozpędzając ich przy użyciu gazu łzawiącego i pałek oraz niszcząc maski samochodów. Ostrzegły również przed wykorzystywaniem muzułmańskiego święta Aszury do organizowania nowych protestów i zapowiedziały zdecydowane działania w przeciwnym wypadku.
27 grudnia 2009, w dniu najważniejszego szyickiego święta Aszury, które upamiętnia męczeńską śmierć Husajna, wnuka proroka Mahometa, w Iranie doszło do największych od czerwca protestów antyrządowych, w których, według oficjalnych danych, zginęło 8 osób.
Do zamieszek, brutalnie stłumionych przez policję, doszło w Teheranie w czasie zwyczajowej świątecznej procesji. Władze oraz publiczna telewizja Press TV poinformowały o 8 ofiarach śmiertelnych. Oświadczyły jednak, że nie ponoszą odpowiedzialności za żadną z nich. Stwierdziły, że 3 zmarłe osoby były ofiarami wypadków, a jedna została zastrzelona, jednak nie przez siły policyjne. Na temat pozostałych ofiar nie wypowiedziały się. Wśród zabitych znalazł się bratanek Mir Hosejna Musawiego, Sejjed Ali Musawi. Został on trafiony w plecy przez służby bezpieczeństwa w czasie demonstracji. Zdaniem opozycji, zabójstwo to miało stanowić bezpośrednie ostrzeżenie dla Musawiego i być próbą jego zastraszenia. Ciało Musawiego, wraz z czterema innymi, zostało zabrane ze szpitala przez policję w celu przeprowadzenia badań sądowych i medycznych. Władze dokonały tego bez wiedzy i zgody rodziny. Według opozycji przejęcie ciała zmarłego przez służby miało zapobiec organizacji szybkiego i masowego pogrzebu, który mógłby doprowadzić do nowej fali protestów.
Władze poinformowały również o aresztowaniu około 500 osób. Wśród nich znalazło się wiele osobiści życia publicznego, m.in. były minister spraw zagranicznych Ebrahim Jazdi, działacz na rzecz obrony praw człowieka Emadeddin Baghi, siostra laureatki Nagrody Nobla Nuszin Ebadi oraz doradcy Musawiego i byłego prezydenta Chatamiego.
Do protestów doszło także w innych miastach Iranu: Tebrizie, Isfahanie, Nadżafabadzie, Sziraz, Kom, Babol i Meszhedzie. W Tebrizie, według niepotwierdzonych źródeł, miały zginąć 4 osoby.
Przemoc w Iranie potępiły Stany Zjednoczone, Unia Europejska, Wielka Brytania, Francja, Niemcy, Włochy, Austria, Norwegia i Kanada. Prezydent USA Barack Obama stwierdził, że "decyzja przywódców Iranu o sprawowaniu rządów poprzez strach i tyranię nie może być kontynuowana". Minister spraw zagranicznych Wielkiej Brytanii David Miliband podkreślił fakt użycia siły w czasie najważniejszego szyickiego święta oraz pochwalił "wielką odwagę" irańskiej opozycji. Kanclerz Niemiec Angela Merkel skrytykowała "niedopuszczalne akcje sił bezpieczeństwa" i wezwała Teheran do poszanowania praw obywateli. Sprawująca przewodnictwo w UE Szwecja orzekła, że "brutalna akcja i arbitralne zatrzymania demonstrantów stanowią naruszenie podstawowych praw człowieka". Francja potępiła "arbitralne aresztowania i przemoc przeciw zwykłym protestantom" i stwierdziła, że tego typu działania nie "zaprowadzą donikąd". Również Rosja wyraziła zaniepokojenie wydarzeniami w Iranie. Rosyjskie MSZ oznajmiła, że "najważniejsze w tej sytuacji jest zachowanie powściągliwości, znalezienie kompromisów w oparciu o zasady prawa i podjęcie politycznych wysiłków na rzecz zapobieżenia dalszej eskalacji wewnętrznej konfrontacji"28 grudnia 2009 protesty w stolicy były kontynuowane. Policja przy użyciu gazu rozpędziła tłum zgromadzony przed szpitalem, w którym znajdowali się ranni i zabici uczestniczy zamieszek. 29 grudnia prezydent Ahmadineżad oskarżył zachodnie rządy o inspirowanie, wspieranie i sponsorowanie protestów. Skrytykował komentarze amerykańskiej administracji i brytyjskiego rządu. Irańskie władze wezwały brytyjskiego ambasadora i złożyły na jego ręce oficjalna skargę, a irański minister spraw zagranicznych Manuczehr Mottaki oznajmił, że "jeśli Wielka Brytania nie przestanie bredzić, dostanie w twarz". Od 29 do 31 grudnia 2009 w Teheranie, Sziraz i Kom tysiące Irańczyków wzięło udział w demonstracjach poparcia dla rządu. Przemaszerowali ulicami miast wznosząc okrzyki "Śmierć przeciwnikom!". Demonstracje zostały zorganizowane przez władze, które m.in. zapewniły na nie transport pracownikom państwowych przedsiębiorstw. Ich uczestnicy domagali się ukarania liderów opozycji, a prokurator generalny Iranu zapowiedział, że jej przywódcy zostaną postawieni przed sądem. Państwowe media przedstawiały Musawiego i Karrubiego jako agentów obcych wywiadów, amerykańskiego, brytyjskiego lub izraelskiego. 30 grudnia 2009 odbył się pogrzeb zabitego Sejjeda Alego Musawiego. Jego rodzina otrzymała od władz nakaz zorganizowania małej i cichej ceremonii pogrzebowej.
1 stycznia 2010 Mir-Hosejn Musawi wezwał rząd do zakończenia działań przeciw jego zwolennikom oraz ogłosił, że jest gotów do poświęcenia życia w tej sprawie. Zaapelował do rządu, parlamentu i władz sądowniczych o wzięcie "bezpośredniej odpowiedzialności" za sytuację w kraju, wezwał władze do ustanowienia "przejrzystego prawa" w celu przeprowadzenia wiarygodnych wyborów, zwolnienia więźniów politycznych, uznania wolności prasy i prawa obywateli do demonstracji.
5 stycznia 2010 Iran ogłosił ograniczenie współpracy z 60 zagranicznymi organizacjami. Zakazał swoim obywatelom utrzymywania kontaktów z nimi i oskarżył je o próby destabilizacji rządu. Wśród wskazanych organizacji znalazły się m.in. Human Rights Watch, BBC, Głos Ameryki, Fundacja Sorosa. 6 stycznia 2010, w odpowiedzi na tłumienie przez irańskie władze grudniowych protestów, z urzędu zrezygnował ambasador Iranu w Norwegii. W nocy z 7 na 8 stycznia 2010 nieznani sprawcy ostrzelali samochód lidera opozycji, Mehdiego Karrubiego w momencie opuszczania przez niego miasta Kazwin po ceremonii pogrzebowej zabitego opozycjonisty. Karrubi nie odniósł obrażeń, wcześniej grupa kilkaset jego przeciwników demonstrowała i obrzuciła kamieniami budynek, w którym przebywał.
2 lutego 2009 Mir Hosejn Musawi stwierdził, że islamska rewolucja z 1979 nie zdołała osiągnąć swoich celów, gdyż nie wyeliminowała struktur prowadzących do tyranii i dyktatury, które cechowały rządy szacha. Oznajmił, iż "tłumienie mediów, zapełnianie więzień i brutalne zabijanie ludzi pokojowo domagających się swych praw na ulicach, wskazuje, że korzenie tyranii i dyktatury pozostały niezmienione od czasów monarchistycznych", a "dyktatura w imię religii jest najgorszą rzeczą". Dodał, że Zielony Ruch nie porzuci swojej pokojowej walki do czasu aż prawa obywateli będą przestrzegane i uznał pokojowe protesty za przynależne prawo Irańczyków. Liderzy opozycji wezwali również swoich zwolenników do uczestniczenia w manifestacjach 11 lutego 2010, w dniu 31. rocznicy powstania Republiki Islamskiej. 10 lutego 2010, na dzień przed rocznicą, irańskie władze dokonały aresztowań osób podejrzanych o przygotowywanie antyrządowych protestów. Zapowiedziały, że uczestnicy manifestacji zakłócających oficjalne uroczystości państwowe spotkają się z silną reakcją ze strony służ bezpieczeństwa.
11 lutego 2010 tysiące Irańczyków wzięło udział w państwowych obchodach 31. rocznicy powstania Republiki Islamskiej na placu Azadi (Wolności) w Teheranie, podczas których prezydent Ahmadineżad ogłosił Iran "państwem atomowym" i poinformował o wyprodukowaniu przez ten kraj uranu wzbogaconego do 20%. Zwolennicy opozycji próbowali organizować własne kontrmanifestacje, jednak ich działania zostały powstrzymane przez wszechobecną milicję. W stolicy służby bezpieczeństwa siłą rozpędziły protest na ulicy Saddeqiya. Dokonały także licznych pobić i aresztowań. Zaatakowani zostali m.in. lider opozycji Mahdi Karrubi, były prezydent Mohammad Chatami oraz żona Mir Hosejna Musawiego, do aresztu trafił syn Karubiego oraz brat Chatamiego. Do wystąpień opozycji doszło także w miastach Tebriz, Sziraz, Isfahan i Meszhed.
Irańskie władze w dniach obchodów rocznicy znacznie ograniczyły możliwość korzystania z internetu i innych technik komunikacji. Ograniczona została prędkość łączy internetowych, możliwość wykonywania połączeń telefonicznych, wysyłania wiadomości tekstowych i odbioru satelitarnego sygnału telewizyjnego. Uniemożliwiono korzystanie z internetowej poczty Gmail. Departament Stanu USA oskarżył władze o stosowanie "prawie całkowitej blokady informacji". Międzynarodowi nadawcy, jak BBC, Deutsche Welle i Głos Ameryki potępiły Iran za "zamierzoną ingerencję elektroniczną" i zakłócanie ich sygnału satelitarnego. Pozarządowa organizacja Reporterzy bez Granic stwierdziła, że działania irańskich władz wprowadzają wyścig o kontrolę cyberprzestrzeni w nową fazę.
27 lipca szef Wymiaru Sprawiedliwości w Iranie Mahmud Haszemi Szahrudi oświadczył, że w ciągu tygodnia wyda decyzję co do dalszych losów przetrzymywanych w więzieniach Irańczyków zatrzymanych po zamieszkach w tym kraju. Jego rzecznik stwierdził, że w więzieniach przebywa około 300 osób, a część z nich powinna zostać wkrótce zwolniona. Następnego dnia około 140 zatrzymanych zostało zwolnionych z więzienia Ewin w Teheranie. Zdaniem władz, w więzieniach pozostało jeszcze około 200 osób, oskarżonych o najcięższe przestępstwa. O zamknięcie miejsc ich przetrzymywania zaapelował ajatollah Chamenei, gdyż jego zdaniem nie zapewniały one "ochrony ich praw". Zwolennicy opozycji stwierdzili, że prawdziwa liczba zatrzymanych może być liczona w tysiącach, a nie setkach. Prezydent Ahmadineżad zaapelował do sędziów o okazanie oskarżonym więźniom "muzułmańskiej litości". Według licznych relacji, zatrzymani opozycjoniści byli bici, torturowani i upokarzani.
1 sierpnia 2009 rozpoczął się pierwszy proces ponad stu osób aresztowanych. Zostali oni oskarżeni o udział i organizowanie zamieszek, wandalizm, "działalność przeciw bezpieczeństwu narodowemu" i spiskowanie przeciw władzom państwowym. Wśród oskarżonych znaleźli się były wiceprezydent Iranu, były wiceprzewodniczący parlamentu oraz były wiceminister spraw zagranicznych.
Mir Hosejn Musawi, Mohsen Rezaji oraz były prezydent Mohammad Chatami skrytykowali władze za organizację procesów, które określili mianem sfałszowanych i pokazowych. Musawi stwierdził, że zatrzymani poddawani byli "średniowiecznym torturom" i zostali zmuszeni siłą do złożenia zeznań. 2 sierpnia przed sądem stanęło 10 kolejnych oskarżonych.
8 sierpnia przed sądem zostali postawieni pracownik brytyjskiej i pracownica francuskiej ambasady oraz francuska nauczycielka. Hossein Rassam [więcej:Reakcja międzynarodowa – Wielka Brytania], pracownik ambasady brytyjskiej w Teheranie, został oskarżony o "szpiegostwo na rzecz obcokrajowców". Miał razem z dwoma brytyjskimi dyplomatami monitorować przebieg zamieszek i informować o nich Londyn. Irańskie media poinformowały, że przyznał się do winy i przeprosił za "wyraźne naruszenia prawa, jakich się dopuścił". Wśród oskarżonych znalazła się również Nazak Afszar, pracownica francuskiej ambasady w Teheranie oraz Clotilde Reiss, nauczycielka zatrzymana na lotnisku w chwili opuszczania kraju [czytaj:Reakcja międzynarodowa – Francja]. Została ona oskarżona o "zbieranie informacji i prowokowanie zamieszek". Reiss powiedziała przed sądem, że napisała jednostronicowy raport o sytuacji w Isfahan i przekazała go sekcji kulturalnej francuskiej ambasady, w której pracowała Afshar. Przyznała się także do udziału w protestach, uznając to za błąd. Postawienie pracowników obu ambasad oraz obywatelki Francji przed sądem zostało potępione przez władze brytyjskie i francuskie oraz UE [czytaj:Reakcja międzynarodowa-UE]. Francuskie władze zaapelowały o wypuszczenie z więzienia dwóch kobiet. 11 sierpnia Nazak Afszar opuściła teherańskie więzienie, natomiast w przypadku Reiss władze zgodziły się na jej zwolnienie pod warunkiem przebywania we francuskiej ambasadzie w trakcie trwania procesu. 16 sierpnia Reiss został zwolniona z więzienia za kaucją i zobowiązana do pozostania we francuskiej ambasadzie do czasu ogłoszenia wyroku. Pod koniec października 2009 Hosejn Rassam został skazany za swoją działalność na cztery lata pozbawienia wolności. Wyrok ten został skrytykowany przez Wielką Brytanię, która nazwała go "atakiem przeciwko całej wspólnocie dyplomatycznej w Iranie" i wezwała do jego unieważnienia.
Na początku sierpnia przegrany kandydat opozycji w wyborach prezydenckich, Mahdi Karrubi, wystosował list do byłego prezydenta Alego Akbara Haszemiego Rafsandżaniego, stojącego na czele Rady Ekspertów. Informował w nim o licznych przypadkach brutalnych gwałtów kobiet i młodych mężczyzn przetrzymywanych w więzieniach po zamieszkach wyborczych. Karrubi pisał, że "gwałty były tak brutalne, że wywołały poważne obrażenia fizyczne, a nie tylko depresje i urazy psychiczne". Wezwał władze Iranu do wszczęcia postępowania w tej sprawie. 13 sierpnia 2009 Karrubi powiedział, że wielu zatrzymanych zmarło więzieniach na skutek tortur. Na swojej stronie internetowej napisał, że "część młodych ludzi było bitych aż do śmierci, tylko za wykrzykiwanie sloganów w czasie protestów".
6 sierpnia władze przyznały, że w więzieniu w Kahrizak "stosowano niewłaściwe metody przesłuchań", jednak zaprzeczyły jakimkolwiek przypadkom gwałtów. 9 sierpnia szef tego więzienia oraz trzech strażników zostało zwolnionych z pracy i oskarżonych o bicie zatrzymanych. Szef irańskiej policji potwierdził przypadki zgonów kilku osób przetrzymywanych więzieniu Kahrizak. Stwierdził jednak, że ich powodem była "infekcja wirusowa" panująca za murami więzienia. Jedną z tych ofiar był m.in. syn doradcy Mohsena Rezaje, kandydata w wyborach prezydenckich. 12 sierpnia przewodniczący irańskiego parlamentu Ali Laridżani, opierając się wynikach parlamentarnego dochodzenia, zaprzeczył doniesieniom o gwałtach w irańskich więzieniach. Określił te oskarżenia mianem "całkowicie bezpodstawnych". Dzień wcześniej irańskie władze poinformowały, że od początku protestów w czerwcu 2009 zatrzymanych zostało w sumie 4 tysiące osób, z czego 3700 zostało zwolnionych z więzień w ciągu kilku dni od aresztowania.
16 sierpnia 2009 przed sądem stanęła kolejna grupa 25 oskarżonych osób. 25 sierpnia odbył się proces czwartej grupy oskarżonych. Wśród nich znaleźli się byli wpływowi irańscy politycy, w tym były wiceminister spraw wewnętrznych Mostafa Tajzadeh oraz były wiceminister spraw zagranicznych Mohsen Aminzadeh. Część z oskarżonych przyznała się do winy i uznała za błąd swoje uczestnictwo w powyborczych demonstracjach. Były prezydent Mohammed Chatami uznał, że "takie zeznania są nieważne ponieważ zostały pozyskane w nadzwyczajnych warunkach i są najzwyklejszymi kłamstwami i fałszem".
10 października 2009 irańska agencja informacyjna Isna poinformowała, że trzy osoby zatrzymane po czerwcowych demonstracjach zostały skazane na karę śmierci. Wyroki miał wydać sąd pierwszej instancji i w związku z tym wymagały one jeszcze zatwierdzenia sądu wyższej instancji. Dwóch oskarżonych, o inicjałach M.Z. i A.P., zostało skazanych za powiązania z monarchistycznym ugrupowaniem Kingdom Assembly of Iran, a trzeci, o inicjale N.A., z organizacją People's Mujahedin of Iran (Ludowi Mudżahedini Iranu), zmierzającą do obalenia republiki islamskiej w Iranie. Już dwa dni wcześniej agencja Isna informowała o wyroku śmierci dla niejakiego Mohammada Rezy Ali Zamaniego. Organizacja Amnesty International potępiła wydanie przez Iran kar śmierci i określiła procesy oskarżonych mianem "kpin ze sprawiedliwości". Wysoki Komisarz NZ ds. Praw Człowieka, Navy Pillay, wezwała iracki sąd apelacyjny do rewizji wyroków śmierci. 18 listopada 2009, iracka prokuratura wydała świadczenie, w którym informowała o wydaniu już 5 wyroków śmierci i 81 wyroków pozbawienia wolności od 6 miesięcy do 15 lat. Wyroki te nie były ostateczne i podlegały apelacji.
13 października 2009 irańska prokuratura rozpoczęła postępowanie przeciw Mehdiemu Karrubiemu z powodu głoszenia przez niego oskarżeń o maltretowaniu i gwałceniu zatrzymanych. Specjalna komisja sądowa, powołana do zbadania sprawy, uznała zarzuty Karrubiego za bezpodstawne i mające na celu wprowadzenie w błąd opinii publicznej. Władze ogłosiły zamiar postawienia duchownego przed specjalnym trybunałem religijnym.
10 listopada 2009 w więzieniu Kahrizak zmarł dr Ramin Purandardżani, 26-letni lekarz odbywający w nim praktykę w czasie przetrzymywania tam uczestników protestów. Lekarz był zeznawał przed parlamentarną komisją ds. nadużyć w więzieniu w Kahrizak. Jego śmierć wywołała zaniepokojenie opozycji, która podejrzewała, że został zabity, gdyż był świadkiem śmierci i tortur zatrzymanych. Jej zdaniem lekarz był szantażowany przez władze i zmuszony do zatajenia prawdy. W czasie przesłuchań miał powiedzieć, że w więzieniu nastąpił tylko jeden zgon spowodowany zapaleniem opon mózgowych. Władze stwierdziły na początku, że przyczyną śmierci Purandardżaniego był atak serca, następnie oświadczyły, że popełnił on samobójstwo. W wyniku wszczętego śledztwa, iracka prokuratura, oświadczyła w następnych tygodniach, że przyczyną jego śmierci była trucizna ukryta w tabletkach, ślady której znaleziono w jego sałatce.
22 listopada 2009, były wiceprezydent Iranu, Mohammad Ali Abtahi został skazany na 6 lat więzienia za działalność przeciw bezpieczeństwu narodowemu i propagandę przeciwko ustrojowi islamskiemu. Abtahi przyznał się do zarzucanych mu czynów, jednak zdaniem rodziny i obserwatorów dokonał tego pod przymusem. 20 listopada 2009 Komitet Praw Człowieka ONZ przyjął niewiążącą rezolucję potępiającą Iran za tłumienie powyborczych protestów. Rezolucja podkreślała naruszanie przez Iran praw człowieka, w tym stosowanie tortur i rosnącą liczbę wyroków śmierci. Wzywała do zaprzestania prześladowań oponentów politycznych i zwolnienia osób zatrzymanych za swoje poglądy polityczne. Iran odrzucił treść rezolucji, którą uznał za politycznie umotywowaną.
28 stycznia 2010 władze Iranu wykonały dwa pierwsze wyroki śmierci na osobach skazanych w poczerwcowych procesach. Agencja informacyjna ISNA poinformowała o powieszeniu tego dnia Mohammada Rezy Ali Zamaniego i Arasha Rahmanipura. Ich wyroki zostały zatwierdzone przez sąd apelacyjny. Obaj zostali ogłoszeni "wrogami Boga" (Mohareb) i skazani za współpracę z monarchistycznym, nielegalnych ugrupowaniem Kingdom Assembly of Iran oraz próbę obalenia republiki islamskiej. Jednocześnie agencja poinformowała o wydaniu kolejnych dziewięciu wyroków śmierci i niezwłocznym wykonaniu kar zaraz po zakończeniu procesów apelacyjnych. Obrońcy praw człowieka wskazywali, że pierwszy z zabitych, Ali Zamani, został aresztowany przed czerwcowymi protestami i nie odegrał w nich żadnej roli, a jego zeznania zostały wymuszone przy użyciu siły. Prawnicy 19-letniego Arasha Rahmanipura wskazywali, że ich klient został aresztowany w kwietniu 2009 i również nie uczestniczył w antyrządowych protestach. Twierdzili, że wiele z postawionych mu zarzutów dotyczyło czasów, gdy był niepełnoletni, a do winy przyznał się z powodu gróźb kierowanych pod adresem jego rodziny. Liderzy opozycji i międzynarodowe organizacje broniące praw człowieka potępiły stracenie obywateli Iranu i uznały ten akt za próbę zastraszenia przeciwników władz. Stany Zjednoczone uznały go za "punkt krytyczny niesprawiedliwych i bezwzględnych działań Republiki Islamskiej przeciw pokojowym opozycjonistom". Wielka Brytania oświadczyła, że "procesy i następujące po nich egzekucje podkopują głoszone przez Iran przywiązanie do sprawiedliwości, praw człowieka i wartości demokratycznych".
30 stycznia 2010 władze poinformowały o rozpoczęciu procesów 16 osób zatrzymanych po grudniowych protestach w dniu święta Ashury. Pięcioro z nich zostało oskarżonych o bycie "wrogami Boga", za co grozi im kara śmierci, postali o działania przeciw porządkowi publicznemu i bezpieczeństwu narodowemu.
19 stycznia 2010 na karę 8,5 roku pozbawienia wolności i 5 lat pozbawienia praw publicznych, za udział w grudniowych protestach w Dniu Studenta, skazany został 24-letni student Uniwersytetu Teherańskiego, Madżid Tawakoli. Władze usiłując go skompromitować w oczach opinii publicznych, ukazali go na zdjęciu w kobiecym czadorze, twierdząc, że próbował on w tymże stroju uniknąć aresztowania. Akt ten wywołał akcję poparcia dla jego osoby i przyodziewania nakryć głowy przez zwolenników opozycji, a on sam stał się jednym z symboli antyrządowego oporu. Na początku lutego 2010 władze skazały na karę 6 i 5 lat pozbawienia wolności dwóch znanych działaczy opozycji, byłego wiceministra spraw zagranicznych Mohsena Aminzade oraz byłego ministra przemysłu Behzada Nabawiego. Obaj zostali oskarżeni o udział w antyrządowych protestach, zakłócanie porządku publicznego i szerzenie antypaństwowej propagandy.
W geście solidarności z demonstrantami w Iranie, w wielu miejscach na świecie odbyły się protesty przeciwko wynikom wyborów. 13 czerwca 2009 dwieście osób manifestowało przed ambasadą irańską w Londynie. Protesty pod konsulatem irańskim w Nowym Jorku zorganizowali Irańczycy mieszkający w USA. Protest zorganizowano również pod ambasadą Iranu w Rzymie.
14 czerwca 2009 protesty popierające opozycję irańską odbyły się przed siedzibą ONZ w Nowym Jorku, przed ambasadą irańską w Paryżu, Berlinie, Londynie, Ankarze, Wiedniu, Sydney i na placu miejskim w Toronto. Protesty zorganizowano również w Kuala Lumpur, Los Angeles, San Francisco, Dubaju i w Hadze.
15 czerwca protestowano na Placu des Art w Montrealu. W Kuala Lumpur w Malezji policja użyła gazu łzawiącego, by rozpędzić tłum sprzed miejskiego budynku ONZ. W Budapeszcie pod budynkiem irańskiej ambasady protestowało kilkadziesiąt studentów. 16 czerwca demonstracje poparcia zorganizowano w Chicago, Kopenhadze oraz pod ambasadą w Kijowie.
Przeciwko cenzurze wprowadzonej przez władze irańskie swój protest wyraził również Jean-Francois Julliard, sekretarz generalny organizacji Dziennikarze Bez Granic. Wezwał on wszystkich dziennikarzy do zgromadzenia się na znak protestu w czwartek, 18 czerwca, przed irańską ambasadą w Paryżu z widocznymi akredytacjami dziennikarskimi. 19 czerwca 2009 protesty odbyły się pod ambasadą irańską w Bukareszcie. 20 czerwca manifestacje solidarności z irańską opozycją i odbyły się w Los Angeles, Nowym Jorku i Waszyngtonie w Stanach Zjednoczonych, na obrzeżach Paryża i w Brukseli oraz w Sztokholmie. 26 czerwca pod ambasadą irańską w Sztokholmie protestowało ponad 150 osób. Cześć demonstrujących zdołała wedrzeć się do budynku ambasady i wdała się w bójkę z jej pracownikami.
19 czerwca 2009 pod ambasadą Iranu w Warszawie protest solidarności z irańskimi demonstrantami zorganizowała nieformalna grupa Solidarni z Iranem. 21 czerwca 2009 w tym samym miejscu odbyła się kolejna pikieta. 24 czerwca w centrum Warszawy (wejście do stacji metra Centrum) kilkadziesiąt osób manifestowało poparcie dla irańskiej opozycji. Zorganizowali oni happening oraz zbierali podpisy pod petycją o zaprzestaniu przemocy w Iranie, celem przekazania jej ambasadzie Iranu.
25 lipca 2009 w około 100 miastach na sześciu kontynentach odbyły się demonstracje potępiające powyborczą przemoc w Iranie. Protesty zorganizowane zostały przez organizację United For Iran, przy współudziale Human Rights Watch, Amnesty International i Reporterów bez Granic. Manifestacje odbyły się m.in. w Nowym Jorku, Waszyngtonie, Londynie, Amsterdamie i Berlinie. Demonstrujący wzywali do uwolnienia setek zatrzymanych osób po powyborczych starciach.
Australia – Australia wyraziła poważne wątpliwości dotyczące wyników wyborów i potępiła sposób traktowania demonstrantów. Minister spraw zagranicznych Stephen Smith wezwał do przeprowadzenia szybkiego i przejrzystego dochodzenia w sprawie domniemanych fałszerstw wyborczych. Powiedział, że "jest teraz jasne, że pojawiły się głębokie wątpliwości co do wyników wyborów". Stwierdził, że Australia "jest zaniepokojona poważnymi naruszeniami praw człowieka, jakie obserwujemy".
 Białoruś – prezydent Alaksandr Łukaszenka pogratulował zwycięstwa wyborczego prezydentowi Ahmadineżadowi. Powiedział: "Jestem przekonany, że konstruktywne stosunki białorusko-irańskie będą rozwijały się dynamicznie i że wzajemne korzystne projekty strategiczne będą realizowane przez wzgląd na mieszkańców naszych krajów".
 Brazylia – prezydent Luiz Inácio Lula da Silva odrzucił możliwość oszustwa wyborczego i pogratulował zwycięstwa prezydentowi Ahmadineżadowi.
 Chiny – przewodniczący ChRL Hu Jintao pogratulował zwycięstwa w wyborach prezydentowi Ahmadineżadowi.
 Izrael – minister obrony Ehud Barak powiedział, że "nie jest pewny, czy rezultat odzwierciedla prawdziwą wolę irańskiego narodu". Określił reelekcję Ahmadineżada jako "złe wieści". 19 czerwca minister spraw zagranicznych Awigdor Lieberman, w swoim wystąpieniu, oświadczył, że państwo Izrael liczy na zmianę polityki Iranu, bez względu na to, kto zostanie prezydentem. Prezydent Szymon Peres wyraził nadzieję na rychły upadek irańskiego reżimu: "Nie wiadomo co pierwsze przepadnie w Iranie – wzbogacony uran czy nędzny rząd. Mamy nadzieję, że rząd". Dodał, że poprzez protesty naród irański chce "odzyskać swoją kulturę".
 Kanada – minister spraw zagranicznych Lawrence Cannon powiedział, że jego kraj jest "głęboko zaniepokojony" sygnałami nieprawidłowości wyborczych. Wezwał do przeprowadzenia pełnego i przejrzystego dochodzenia w tej sprawie. Stwierdził, że "brutalne traktowanie pokojowych demonstrantów jest niedopuszczalne". Kanada wezwała również irańskiego dyplomatę celem złożenia wyjaśnień w sprawie odnotowanego zatrzymania i pobicia kanadyjskiego niezależnego dziennikarza.
 Norwegia – minister spraw zagranicznych Jonas Gahr Støre stwierdził, że alarmującym jest fakt niepokojów w Iranie oraz zarzutów o oszustwa wyborcze.
 Nowa Zelandia – minister spraw zagranicznych Murray McCully 16 czerwca stwierdził, że "rząd Nowej Zelandii jest zaniepokojony doniesieniami dochodzącymi z Iranu o rosnącej skali przemocy i wzywa wszystkich zaangażowanych o pomoc w przywrócenie spokoju. Nowa Zelandia podziela pogląd Sekretarza Generalnego ONZ Ban Ki-moona oraz liderów Unii Europejskiej, że proces wyborczy wymaga dokładnego wyjaśnienia".
 Pakistan – prezydent Asif Ali Zardari oraz premier Yousaf Raza Gilani złożyli gratulacje zwycięstwa prezydentowi Ahmadineżadowi. Prezydent stwierdził, że "jest to świadectwo zaufania mieszkańców Iranu w jego zdolności przywódcze i uznanie jego wybitnej służby".
 Rosja – prezydent Dmitrij Miedwiediew pogratulował zwycięstwa prezydentowi Ahmadineżadowi. Wyraził nadzieję, że przyjacielskie stosunki między Teheranem a Moskwą będą dalej rozwijane zgodnie z interesami dwóch narodów i na rzecz pokoju i stabilności regionu. Wiceminister spraw zagranicznych Siergiej Rybakow stwierdził, że "wybory są wewnętrzną sprawą Iranu".
 Stany Zjednoczone – 14 czerwca 2009 rzecznik Białego Domu Robert Gibbs zapowiedział, że USA będą śledzić z bliska sytuację w Iranie i zbadają oskarżenia dotyczące fałszerstw wyborczych. Wiceprezydent Joe Biden wyraził zaniepokojenie wydarzeniami, stwierdzając że "wygląda na to, że rząd tłumi wolność słowa, tłumi demonstracje uliczne, więc można mieć prawdziwe wątpliwości" dotyczące przebiegu głosowania. Prezydent Barack Obama wyraził "głębokie zaniepokojenie" przemocą w Iranie. Zaapelował o poszanowanie takich "uniwersalnych wartości", jak "proces demokratyczny" i "wolność słowa". 16 czerwca Obama przyznał, iż "było błędem, że pozostał niemym obserwatorem wydarzeń w Iranie". Równocześnie oświadczył jednak, że należy uszanować wynik wyborów. W późniejszym wywiadzie Barack Obama złagodził swoje stanowisko. Powiedział, że głos Irańczyków powinien zostać wysłuchany, jednak zaznaczył, że nie chce aby jego wypowiedzi zostały odebrane jako "mieszanie się" w sprawy Iranu. Powiedział: "Nie ma nic produktywnego – patrząc na historię relacji irańsko-amerykańskich – w byciu postrzeganym jako ten, który ingeruje w sprawy Iranu". Dodał, że różnice między Musawim i Ahmadineżadem w kwestii prowadzenia polityki są mniejsze niż się powszechnie sądzi. Stwierdził, że "w każdym przypadku będziemy mieli do czynienia z irańskim reżimem, który historycznie był wrogo usposobiony do Stanów Zjednoczonych". Irańskie Ministerstwo Spraw Zagranicznych wezwało ambasadora Szwajcarii w celu złożenia oficjalnego protestu w sprawie amerykańskiego interweniowania w wewnętrzną politykę Iranu. Interwencje te miały przejawiać się w "interwencjonistycznych komentarzach" zagranicznych mediów, potępiających wydarzenia irańskie, które to media miały – według władz irańskich – działać na polecenie swoich państw. 19 czerwca, w odpowiedzi na przemówienie ajatollaha Chameneiniego, Izba Reprezentantów, stosunkiem głosów 405-1, przyjęła uchwałę potępiającą działania władz irańskich. Jedynym członkiem Izby głosującym przeciw uchwale był reprezentant Teksasu, Ron Paul. Uchwała potępiała "trwającą przemoc" oraz "tłumienie niezależnej elektronicznej komunikacji poprzez ingerencje w sieć internetową i komórkową". 20 czerwca prezydent Obama, w odpowiedzi na krwawe tłumienie protestów w Iranie, wezwał tamtejsze władze do "zaprzestania stosowania wszelkiej przemocy i podejmowania niesprawiedliwych akcji przeciw własnemu narodowi", mówiąc że "świat patrzy". Powiedział, iż USA stoją po stronie tych wszystkich, którzy pragną korzystać z przysługującego im prawa wolności wypowiedzi i zgromadzeń. Dodał, że "jeżeli Iran oczekuje szacunku wspólnoty międzynarodowej, musi respektować godność swoich mieszkańców i rządzić poprzez zgodę, a nie za pomocą przymusu". 23 czerwca prezydent Obama zaostrzył swoje stanowisko wobec wydarzeń w Iranie: "Stanowczo potępiam te niesprawiedliwe działania i wraz z narodem amerykańskim opłakuję niewinne ofiary". "Stany Zjednoczone i społeczność międzynarodowa są zbulwersowane i oburzone groźbami, biciem i aresztowaniami". W nawiązaniu do tłumienia wolności mediów i wypowiedzi stwierdził, że "żadna żelazna pięść nie jest wystarczającą silna, by odciąć świat od świadectwa pokojowego dążenia do sprawiedliwości". Podkreślił, że USA szanują suwerenności Iranu i nie zamierzają ingerować w jego sprawy wewnętrzne: "Ta wypróbowana strategia wykorzystywania starych napięć i szukania kozła ofiarnego wśród innych krajów nie sprawdzi się już więcej w Iranie". 25 czerwca prezydent Ahmadineżad stwierdził, że prezydent Obama "popełnił błąd" wypowiadając się na temat reakcji władz irańskich na protesty: "Naszym pytaniem jest, dlaczego wpadł on w tę pułapkę i powiedział rzeczy, które zwykł mówić poprzedni prezydent (George W. Bush)". Tego samego dnia Waszyngton unieważnił zaproszenia dla irańskich dyplomatów na obchody Dnia Niepodległości 4 lipca. 26 czerwca Biały Dom oskarżył Ahmadineżada o obwinianie USA za powyborcze protesty i odwracanie uwagi od wydarzeń w swoim kraju. Tego samego dnia Barack Obama wyraził uznanie dla Mir-Hosejna Musawiego i wszystkich protestujących. Stwierdził, że Musawi i protestanci wykazali się "nadzwyczajną odwagą" w obliczą "skandalicznej przemocy". Powiedział, że Musawi zawładnął wyobraźnią grup zainteresowanych otwarciem na świat. 29 lipca sekretarz stanu Hillary Clinton wezwała władze Iranu do zwolnienia więźniów politycznych zatrzymanych po czerwcowych demonstracjach. 4 sierpnia 2009 rzecznik Białego Domu Robert Gibbs nazwał prezydenta Ahmadineżada "wybranym przywódcą" Iranu. Jednak później wycofał się z tego stwierdzenia, mówiąc, że źle się wyraził i pozostawiając ocenę uczciwości wyborów samym Irańczykom.
 Turcja – prezydent Abdullah Gül oraz premier Recep Tayyip Erdoğan pogratulowali prezydentowi Ahmadineżadowi ponownego wyboru.
 Wenezuela – prezydent Hugo Chávez, pogratulował prezydentowi Mahmudowi Ahmadineżadowi zwycięstwa w wyborach. Stwierdził również, że trwające protesty to "imperialistyczny atak" i próba osłabienia islamskiej rewolucji w Iranie. 24 czerwca 2009 prezydent Chávez powiedział, że wierzy, że za protestami w Iranie stoją Stany Zjednoczone. Oświadczył, iż pomimo, że nie dysponuje dowodami, niepokoje w Iranie odbywają się zgodnie ze schematem obserwowanym w innych państwach, w których ingerowała CIA i "imperialne ręce" państw europejskich.
Prezydenci  Iraku,  Afganistanu i  Korei Północnej pogratulowali zwycięstwa w wyborach prezydentowi Mahmudowi Ahmadineżadowi.
 Unia Europejska – UE wyraziła zaniepokojenie "domniemanymi nieprawidłowościami" w czasie wyborów prezydenckich oraz niepokojami, jakie nastąpiły po nich. 15 czerwca 2009 ministrowie spraw zagranicznych UE, na posiedzeniu w Luksemburgu, wyrazili "poważne zaniepokojenie przemocą na ulicach i użyciem siły przeciwko pokojowym demonstrantom". Wezwali władze Iranu do przeprowadzenia dochodzenia w sprawie domniemanych fałszerstw wyborczych i zweryfikowania wyników wyborów. Ministerstwo Spraw Zagranicznych Iranu wezwało ambasadora Czech (kraju sprawującego wówczas prezydencję w UE) w celu złożenia protestu w sprawie "interwencjonistycznych i obraźliwych" opinii, wyrażonych przez przedstawicieli dyplomatycznych krajów Unii oraz oświadczenia złożonego przez ministrów spraw zagranicznych krajów członkowskich europejskiej wspólnoty. 23 czerwca Czechy, sprawujące przewodnictwo w UE, zaapelowały do państw członkowskich o wezwanie irańskich ambasadorów w celu złożenia im protestu przeciw stanowisku irańskich władz, oskarżających państwa zachodnie o wtrącanie się w sprawy wewnętrzne Iranu. 1 lipca szef sztabu Iranu, gen. Hassan Firouzabadi, oskarżył UE o wspieranie protestów i wrogość w stosunku do narodu irańskiego. Stwierdził, że UE nie ma już prawa do uczestniczenia w rozmowach na temat irańskiego programu atomowego. 8 sierpnia, w odpowiedzi na proces dwóch pracowników brytyjskiej i francuskiej ambasady oraz obywatelki Francji oskarżonych o działalność przeciw bezpieczeństwu narodowemu Iranu, Carl Bildt, minister spraw zagranicznych Szwecji, sprawującej wówczas przewodnictwo w organizacji, stwierdził, że "jest to pokazowy proces skierowany przeciw UE". Dodał, że "działanie przeciw jednemu państwu UE, obywatelowi lub pracownikowi ambasady, jest uważane za działanie przeciw całej UE i w związku z tym będzie odpowiednio traktowane".
 Francja – minister spraw zagranicznych Bernard Kouchner wyraził żal, że "zamiast otwartości doszło do brutalnej reakcji". 15 czerwca 2009 zaapelował do Iranu o przeprowadzenie śledztwa w sprawie wyników wyborów, a francuskie MSZ wezwało ambasadora Iranu do złożenia wyjaśnień w tej sprawie. 16 czerwca prezydent Nicolas Sarkozy określił wyniki wyborów mianem "oszustwa". Powiedział, że zamieszki były bezpośrednim skutkiem porażki Ahmadineżada w pierwszej turze. Dodał, że "rozmiar oszustwa jest proporcjonalny do zbrojnej reakcji na protesty". 19 czerwca, po przemówieniu ajatollaha Chameneiniego, prezydent Sarkozy zaapelował do Iranu, aby nie podążał w kierunku "punktu bez powrotu". 22 czerwca minister Kouchner uznał wydarzenia w Iranie za "demokratyczną rewolucję", potępił "brutalne represje" wobec opozycji i zażądał natychmiastowego uwolnienia zatrzymanych zwolenników opozycji. 6 lipca francuski minister spraw zagranicznych potępił i zażądał natychmiastowego uwolnienia zatrzymanej 1 lipca, pod zarzutem szpiegostwa, obywatelki Francji. Francuzka, Clotilde Reiss, będąca pracownikiem naukowym, została zatrzymana na lotnisku w Teheranie, kiedy opuszczała kraj po 5-miesięcznym pobycie. 8 sierpnia zatrzymana Clotilde Reiss została postawiona przed sądem i oskarżona o działanie przeciw bezpieczeństwu narodowemu Iranu. Minister Kouchner uznał postawione zarzuty za "pozbawione wszelkich podstaw". Francuskie władze zażądały zwolnienia z więzienia jej oraz pracownicy francuskiej ambasady. Prezydent Sarkozy uznał uwolnienie kobiet za "najwyższy priorytet" działań swojej administracji.
 Niemcy – minister spraw zagranicznych Frank-Walter Steinmeier wezwał ambasadora Iranu w celu wyjaśnienia sytuacji w kraju i przebiegu wyborów. Stwierdził, że "pojawiło się wiele sygnałów o fałszerstwach wyborczych". Kanclerz Angela Merkel ogłosiła, że "niemiecki rząd jest bardzo zaniepokojony sytuacją". Zażądała złożenia wyjaśnień przez władze Iranu i przeprowadzenia "przejrzystego dochodzenia" w sprawie przebiegu wyborów. Skrytykowała użycie "kompletnie niedopuszczalnej" siły przeciw protestującym, "falę aresztowań" w czasie demonstracji oraz nałożenie na dziennikarzy ograniczeń w relacjonowaniu wydarzeń. 19 czerwca kanclerz Merkel potępiła przemówienie ajatollaha Chameneiniego i stwierdziła, że było ono rozczarowaniem. 21 czerwca kanclerz zaapelowała do władz Iranu o zakończenie stosowania przemocy wobec demonstrantów, uwolnienie aresztowanych zwolenników opozycji, umożliwienie nieskrępowanej pracy mediom oraz ponowne przeliczenie głosów wyborczych.
 Wielka Brytania – minister spraw zagranicznych David Miliband stwierdził, że wydarzenia w Iranie "wydają się być przemocą państwa wobec narodu irańskiego". Dodał, że" bardzo poważne wątpliwości, dotyczące uczciwości zliczania głosów, są w sposób oczywisty główną obawą obywateli Iranu". 17 czerwca dodał że, Wielka Brytania bada akta przemocy, lecz nie może być oskarżana o próbę zmiany irańskiego rządu, podobnie jak USA czy inne państwa Zachodu. 19 czerwca 2009, w odpowiedzi na przemówienie ajatollaha Chameneiniego, który nazwał Wielką Brytanię najgorszym z wrogów Iranu, brytyjski Foreign Office wezwał irańskiego ambasadora w celu złożenia formalnej skargi. Rzecznik FO stwierdził, że uwaga najwyższego przywódcy jest "nie do zaakceptowania". Premier Gordon Brown powiedział, że "cały świat patrzy na Iran", a "cała Unia Europejska jednogłośnie potępia przemoc wobec irańskich demonstrantów oraz tłumienie wolności mediów". 22 czerwca Foreign Office nakazał ewakuację z Iranu rodzin brytyjskich dyplomatów oraz zalecił obywatelom "unikania wyjazdów do Iranu, chyba że są one niezbędne". 23 czerwca 2009 Iran wezwał do Teheranu swojego ambasadora w Wielkiej Brytanii w celu złożenia przez niego raportu na temat mieszania się Londynu w sprawy wewnętrzne Iranu. 23 czerwca Wielka Brytania wydaliła dwóch irańskich dyplomatów, po tym jak dzień wcześniej to samo uczynił Iran. Iran wydalił dwóch pracowników brytyjskiej ambasady pod zarzutem prowadzenia "działalności niezgodnej z ich statusem". Premier Brown uznał te oskarżenia za "całkowicie bezpodstawne". 24 czerwca Iran stwierdził, że rozważa obniżenie rangi stosunków dyplomatycznych z Wielką Brytanią. W sobotę 27 czerwca 2009 irańskie władze zatrzymały 9 pracowników brytyjskiej ambasady pod zarzutem odgrywania "znaczącej roli" w nielegalnych protestach. Minister spraw zagranicznych David Miliband określił aresztowanie mianem "dręczenia" i uznał postawione zarzuty za bezpodstawne. Zatrzymanie potępiła Unia Europejska i wezwała do natychmiastowego uwolnienia pracowników ambasady: "Dręczenie lub zastraszanie zagranicznego bądź irańskiego personelu pracującego w ambasadach spotka się z silną i wspólną odpowiedzią ze strony UE". 29 czerwca 2009 Teheran uwolnił 5 pracowników. Reszta z nich miała zostać przesłuchana. Premier Gordon Brown wezwał do uwolnienia pozostałych pracowników ambasady. Powiedział, że zachowanie Iranu jest "niedopuszczalne, nieuzasadnione i bezpodstawne". 1 lipca Iran zwolnił dwóch kolejnych pracowników ambasady. 3 lipca 2009 władze Iranu poinformowały, że część z zatrzymanych pracowników zostanie postawiona przed sądem i oskarżona o prowokowanie protestów. Państwa UE wezwały swoich ambasadorów, by wyrazić swój protest. 6 lipca władze Iraku uwolniły ósmego z 9 pracowników. Ostatnim z przetrzymywanych pozostał szef analiz politycznych, oskarżany przez Iran o działanie przeciw bezpieczeństwu narodowemu. 19 lipca, po wpłaceniu kaucji w wysokości 100 tys. USD, władze Iranu zwolniły z aresztu ostatniego pracownika, Hosseina Rassama. 8 sierpnia Rassam został postawiony przed sądem i oskarżony o działanie przeciw bezpieczeństwu narodowemu i szpiegostwo. Rzecznik Foreign Office nazwał proces "całkowicie nie do zaakceptowania" i zapowiedział monitorowanie "procesów i tak zwanych zeznań więźniów, którym odmówiono podstawowych praw człowieka". David Miliband skrytykował "nieuzasadnione zarzuty" przeciw pracownikowi ambasady "wykonującemu swoje legalne obowiązki". Pod koniec października 2009, po skazaniu Hosseina Rassama na cztery lata pozbawienia wolności przez irański sąd, Miliband skrytykował jego proces i wyrok, który nazwał "atakiem przeciwko całej wspólnocie dyplomatycznej w Iranie" oraz wezwał władze Iranu do jego unieważnienia.
 Polska – minister spraw zagranicznych Radosław Sikorski oświadczył, że Polska śledzi z najwyższą uwagą sytuację w Iranie. 17 czerwca polskie MSZ wydało oficjalny komunikat, w którym stwierdzało, że "z uwagą obserwuje rozwój wypadków, które mają miejsce w związku z ostatnimi wyborami prezydenckimi w Iranie. Szczególny niepokój budzą doniesienia o starciach wiecujących demonstrantów z siłami bezpieczeństwa i ofiarach śmiertelnych tych zajść". MSZ zaapelowało do władz w Teheranie "o unikanie działań, które mogą skutkować rozlewem krwi", jak również wezwało Iran do "wzięcia odpowiedzialności za rozwiązanie kryzysu w duchu jego zobowiązań wobec społeczności międzynarodowej". 23 czerwca MSZ wezwało ambasadora Iranu w celu przedstawienia mu stanowiska polskich władz wobec wydarzeń w Iranie.
 Holandia – minister spraw zagranicznych Maxime Verhagen wezwał irańskiego dyplomatę w celu złożenia protestu przeciw podejmowaniu przez Iran akcji przeciwko protestującym i wezwał do natychmiastowego uwolnienia zatrzymanych. Zaprotestował przeciwko ingerencji władz irańskich w pracę zagranicznych dziennikarzy i zatrzymaniu holenderskiej ekipy telewizyjnej. Zażądał złożenia wyjaśnień w sprawie tego zatrzymania i konfiskaty nagranych materiałów.
 Szwecja – minister spraw zagranicznych Carl Bildt 18 czerwca stwierdził w oficjalnym oświadczeniu, że przemoc w Iranie "jest całkowicie niedopuszczalna". "Sprawą szczególnej wagi jest uszanowanie skarg skierowanych przeciw wynikom wyborów, przeliczenie głosów i przeprowadzenie tego we właściwy i przejrzysty sposób".
 Włochy – minister spraw zagranicznych Franco Frattini, przed rozpoczynającym się we Włoszech 25 czerwca 2008 spotkaniem ministrów spraw zagranicznych państw G8, stwierdził, że Iran po protestach ulicznych znalazł się w "punkcie zwrotnym" i "musi zdecydować czy zachować otwarte drzwi na dialog z wspólnotą międzynarodową". Dodał, że "ręka wyciągnięta przez USA, którą Włochy poparły, nie może wrócić splamiona krwią".
 ONZ – sekretarz generalny ONZ Ban Ki-moon poinformował, że śledzi dokładnie sytuację w Iranie. Dodał, że ONZ i on osobiście stoi na stanowisku, że "prawdziwa wola narodu irańskiego powinna być w pełni uszanowana". 23 czerwca Ban Ki-moon wezwał władze Iranu do "poszanowania fundamentalnych praw obywatelskich i politycznych, zwłaszcza wolności wypowiedzi, wolności zgromadzeń i prawa do informacji" oraz do "zakończenia aresztowań, gróźb i używania siły". Zaapelował do rządu i opozycji o rozwiązanie konfliktu w sposób pokojowy, poprzez dialog. Wyraził nadzieję, że "wola ludności Iranu będzie w pełni uszanowana". Irańskie MSZ ostro zareagowało na słowa Ban Ki-moona: "Taka postawa jest ewidentnym zaprzeczeniem obowiązków sekretarza generalnego ONZ, prawa międzynarodowego i jest oczywistym mieszaniem się w sprawy wewnętrzne Iranu". Zdaniem MSW Iranu, sekretarz generalny "zniszczył swoją wiarygodność" w oczach "niepodległych" państw poprzez "nieświadome podążanie za dominującymi potęgami, które mają długą historię ingerencji w wewnętrzne sprawy innych państw i kolonizacji".
G8 – ministrowie spraw zagranicznych państw grupy G8, w czasie szczytu w Trieście, "potępili powyborczą przemoc, która doprowadziła do śmierci irańskich cywilów". "Wezwali irański rząd do zagwarantowania, że wola obywateli została odzwierciedlona w procesie wyborczym". Zaapelowali o "poszanowanie fundamentalnych praw człowieka" i rozwiązania kryzysu "poprzez demokratyczny dialog i środki pokojowe". 10 lipca liderzy państw G8, w deklaracji przyjętej czasie szczytu we włoskiej L’Aquili, stwierdzili, że restrykcje nałożone na media i zatrzymania obywateli państw trzecich są "nie do zaakceptowania". Wyrazili "poważne zaniepokojenie bulwersującymi wydarzeniami" po wyborach w tym państwie.
Amnesty International – AI skrytykowała nadużycia ze strony służb bezpieczeństwa. Podkreśliła, że wszyscy Irańczycy mają prawo do wyrażania swojej opinii oraz prawo do pokojowych zgromadzeń. Skrytykowała aresztowania obywateli ze względu na kwestionowanie wyników wyborów, uznając ich za więźniów sumienia oraz nakazała ich natychmiastowe zwolnienie. AI domagała się przeprowadzenia śledztwa ws. nadużycia siły wobec demonstrantów. 18 czerwca AI wyraziła zaniepokojenie wzrastającą liczbą aresztowań obywateli Iranu. Poinformowała, że od chwili wybuchu protestów aresztowanych zostało co najmniej 170 osób, a zatrzymanym grożą tortury i złe traktowanie.
