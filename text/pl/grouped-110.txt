
Spektrometria mas (MS, z ang. mass spectrometry) – technika analityczna zaliczana do metod spektroskopowych, której podstawą jest pomiar stosunku masy do ładunku elektrycznego danego jonu.
Pierwszy spektrometr mas został zbudowany przez J.J. Thomsona w 1911 roku. Współcześnie istnieje wiele odmian tej techniki, z których każda ma inne zastosowanie i wymaga stosowania aparatów o innej konstrukcji. Wszystkie te techniki są jednak oparte na jonizacji cząsteczek lub atomów, a następnie detekcji liczby jonów w funkcji ich stosunku masy do ładunku (m/z). Wyniki działania spektrometru mas są przedstawiane w postaci tzw. widma masowego.
ustalania składu izotopowego analizowanych substancji, co m.in. umożliwia określenie ich źródła pochodzenia
precyzyjnego ustalania składu złożonych mieszanin związków o dużych masach molowych w proteomice, metabolomice, badaniach materiałowych i chemii polimerów.
Niezależnie od konstrukcji i przeznaczenia, we wszystkich spektrometrach mas występują następujące elementy:
źródło jonów (jonizator) – urządzenie, w którym następuje jonizacja cząsteczek przy użyciu różnorodnych technik, z których część prowadzi do pękania wiązań chemicznych, na skutek czego dochodzi do ich podziału na mniejsze fragmenty. Inne techniki powodują tylko naładowanie cząsteczek bez ich fragmentacji,
analizator – w którym wcześniej powstałe jony ulegają rozdziałowi na podstawie stosunku ich masy do ładunku.
detektor – urządzenie "zliczające" jony napływające z analizatora.Działanie tradycyjnego spektrometru mas opiera się na odchylaniu strumienia jonów badanej substancji w polu magnetycznym bądź elektrycznym, dlatego analizowane cząsteczki muszą mieć ładunek elektryczny. Wewnątrz spektrometru mas panuje próżnia, dzięki czemu ruch jonów nie jest zakłócany przez zderzenia z cząsteczkami gazów i określony jest przez oddziaływanie cząstki z polem elektrycznym i magnetycznym.
Pierwszym przedziałem spektrometru mas jest źródło jonów. Urządzenie to przeprowadza substancje analizowane w spektrometrze w jony unoszące się w próżni. Zjonizowane cząsteczki przechodzą do dalszych przedziałów spektrometru mas, gdzie formowana jest wiązka jonów. Wiązka ta jest kierowana do analizatora masy.
Analizator masy rozdziela jony ze względu na stosunek ich masy do ładunku. Jony kierowane są do detektora, który zamienia w sposób ilościowy sygnał w postaci prądu jonowego na sygnał elektryczny, który jest rejestrowany przez komputer w postaci widma stosunku masy do ładunku elektrycznego (nazywanego często widmem masowym). W widmie takim na osi poziomej odłożone są stosunki mas do ładunków w thomsonach (1 Th = 1 dalton / liczba ładunków elementarnych jonu), na osi pionowej intensywności (liczba jonów zarejestrowanych przez spektrometr).
Ze stosunku masy do ładunku jonu można zwykle wywnioskować, jaka była masa cząsteczkowa analizowanego związku chemicznego lub jego fragmentu. Metody jonizacji w niektórych spektrometrach mas są tak dobrane, aby ładunek (z) był dla większości jonów równy 1, a zatem przy interpretacji widma można przyjąć, że m/z odpowiada po prostu masie cząsteczkowej jonu.
Masa cząsteczkowa jednokrotnie zjonizowanego jonu jest w przybliżeniu równa masie cząsteczkowej niezjonizowanej cząsteczki tylko wtedy, gdy jonizacja jest dokonywana przez dołączenie elektronu (ze względu na bardzo małą masę elektronu). Jeśli do cząsteczki dołączany jest proton, to masa jonu jest większa od masy substancji niezjonizowanej o masę protonu (1,00727646688 Da).
Masę badanego związku chemicznego określa się, na podstawie miejsca występowania w widmie sygnału powstałego z jego niepofragmentowanego jonu, przez uwzględnienie masy cząstek jonizujących, według wzoru:
(m/z) – wartość odczytana widma dla niepofragmentowanego jonu, odpowiadająca stosunkowi masy analizowanej cząsteczki w daltonach do liczby ładunków elementarnych (z) które niósł z sobą jon, który wygenerował analizowany sygnał;
mcz – suma mas (w daltonach) cząstek lub jonów, które nadały ładunek poprzez przyłączenie się do wyjściowej cząsteczki (masa protonu – 1,00727646688 Da; masa  elektronu około 0,00054862 Da). Jeśli jonizacja następuje na skutek oderwania cząstki to jej masy nie odejmuje się a dodaje.Jeżeli cząstką dołączaną lub odrywaną jest elektron, jego masę można pominąć.
Przykładowo na przedstawionym wyżej diagramie pik odpowiadający m/z = 435,776 Th może pochodzić od:
jonu posiadającego jeden ładunek elementarny, powstałego przez oderwanie elektronu z cząsteczki o masie 435,776 Da (masa elektronu jest pomijalnie mała),
jonu posiadającego jeden ładunek elementarny wskutek przyłączenia jednego protonu, powstałego z cząsteczki o masie 435,776 − 1,007 = 434,769 Da,
jonu posiadającego dwa ładunki elementarne, który powstał przez oderwanie dwóch elektronów z cząsteczki o masie 435,776 * 2 = 871,552 Da (masę dwóch elektronów pominięto),
jonu posiadającego dwa ładunki elementarne wskutek oderwania jednego elektronu i przyłączenia jednego protonu, powstałego z cząsteczki o masie 435,776 * 2 − 1,007 = 870,545 Da (masę elektronu pominięto),
jonu posiadającego dwa ładunki elementarne wskutek przyłączenia dwóch protonów, powstałego z cząsteczki o masie 435,776 * 2 − 1,007 * 2 = (435,776 − 1,007) * 2 = 869,538 Da.Ustalenie dokładnej masy analizowanego związku nie jest oczywiste nawet z użyciem technik jonizacji nieprowadzących do fragmentacji. Znając warunki jonizacji oraz analizując całe widmo można jednak w pokazanym przykładzie odrzucić większość przypuszczalnych źródeł sygnału 435,776. W warunkach jonizacji przez elektrorozpylanie, która była zastosowana do otrzymania omawianego widma, powstanie jonu posiadającego dwa ładunki elementarne jest najbardziej prawdopodobne na skutek oderwania jednego elektronu i przyłączenia jednego protonu. W widmie występuje też pik przy wartości 870,553 Th, który najprawdopodobniej pochodzi od cząsteczki o masie 870,553 Da. Prezentowany tu wywód dotyczy analizy widma niewielkiej rozdzielczości, gdzie nie jest możliwe rozróżnienie pików izotopowych. Prezentowane widmo zostało zarejestrowane z rozdzielczością pozwalającą na rozróżnienie poszczególnych pików obwiedni izotopowej.
Większość pierwiastków chemicznych występujących w przyrodzie ma kilka izotopów. Zwykle jeden izotop dominuje, pozostałe występują w mniejszej ilości. Różnice w masie cząsteczek powodowane przez występowanie izotopów są widoczne na widmach masowych, co oznacza, że jeden związek chemiczny lub jego fragment tworzy na widmie kilka pików.
Wymiana jednego atomu izotopu lżejszego na cięższy w cząsteczce zmienia jej masę o różnicę między masami tych izotopów. Gdy zatem występują cząsteczki, które różnią się tylko jednym izotopem, są one widoczne w widmie w postaci dwóch pików. Gdy uwzględnić dwa izotopy jednego atomu lub izotopy dwóch atomów, w związku chemicznym występować mogą już cząsteczki o trzech różnych masach, co prowadzi do trzech sygnałów w widmie masowym. W przypadku dużych cząsteczek, takich jak białka, możliwa jest obserwacja nawet kilkudziesięciu pików izotopowych. Charakterystyczny wzór pików, albo kształt jednego piku wypadkowego powstałego ze zlania pików składowych, pochodzących od różnych form związku chemicznego zawierającego atomy różnych izotopów, nazywa się obwiednią izotopową. Dla określenia charakterystycznego wzoru pików izotopowych używa się także terminu rozkład izotopowy.
Wiedząc, jaka jest różnica pomiędzy masami podstawowych izotopów pierwiastków występujących w związku chemicznym, można określić liczbę ładunków elementarnych poszczególnych jonów. Najczęściej różnica masy pomiędzy kolejnymi izotopami jednego pierwiastka wynosi 1 Da, zatem jeśli w widmie występują piki przesunięte o 1 Th, sugeruje to, że analizowany jon posiadał pojedynczy ładunek elementarny. Jeśli przesunięcie bliskich sobie pików izotopowych wynosi 0,5 Th to znaczy to, że cała seria sygnałów w ramach tej obwiedni pochodzi od jonów, które miały podwójny ładunek elementarny.
Ogólnie, w ramach jednej obwiedni ładunek jest w przybliżeniu równy wielokrotności masy neutronu (ok. 1 Da), a kolejne piki izotopowe są przesunięte o m/z kolejnych izotopów (gdzie m jest masą izotopu). Gdy w jednym obszarze widma występują jednocześnie sygnały, których przesunięcie wynosi 1 i 0,5 Th, wskazuje to na fakt nałożenia się na siebie dwóch lub więcej obwiedni izotopowych, pochodzących od dwóch lub więcej zestawów jonów o stosunku mas 1 do 2. Takie sytuacje zdarzają się szczególnie często w analizach MALDI/TOF badających cząsteczki znacznie różniące się masą z niejednorodnych mieszanin polimerów.
Gdy warunki jonizacji pozwalają na tworzenie się jonów o dwóch różnych ładunkach, powstających ze strukturalnie jednakowych fragmentów cząsteczki, to wówczas w widmie widoczne są dwie lub więcej obwiednie izotopowe dla tych fragmentów. Bardzo komplikuje to analizę widma. Z tego względu wiele technik jonizacji stara się zapobiegać tego rodzaju sytuacji.
Większość związków organicznych, w których dominują atomy węgla, stosuje się do tej reguły i ułatwia rozpoznanie w widmie jonów wielokrotnie zjonizowanych. Wynika to z występowania węgla 12C i 13C różniących się masą o 1 Da. W przypadku gdy w związku występują znaczne ilości atomów pierwiastków posiadających izotopy różniące się masą o 2 i więcej Da (np.: chlor), wówczas analiza obwiedni izotopowych bardzo się komplikuje. Na podstawie charakterystycznej obwiedni izotopowej można często wnioskować o składzie pierwiastkowym badanego związku chemicznego. Tego typu analizy przeprowadza się zazwyczaj przy pomocy specjalistycznych programów komputerowych.
Rozdzielczość jest jednym z najważniejszych parametrów charakteryzujących spektrometr mas. Miarą rozdzielczości spektrometru jest zdolność do rozróżnienia dwóch jonów o pewnej różnicy stosunku masy do liczby ładunków elementarnych jonów (m/z). Spektrometr o rozdzielczości 1000 umożliwia rozróżnienie dwóch cząsteczek o m/z równym  np. 1000 i 1001. Można przyjmować różne kryteria określenia rozdzielczości. Najczęściej uznaje się, że jeśli na widmie m/z dolina pomiędzy sąsiadującymi pikami od dwóch jonów jest głębsza niż 50% wysokości niższego piku, to są one rozróżnione.
Rozdzielczość nie jest zależna tylko od konstrukcji analizatora masy. Na rozdzielczość pomiaru wpływa wiele czynników takich jak konstrukcja optyki jonowej wprowadzającej jony do analizatora, konstrukcja i ustawienia źródła jonów (szczególnie w spektrometrach ze źródłem MALDI), wielu wypadkach ustawienia analizatora np. w przypadku analizatorów FT-ICR i Orbitrap rozdzielczość rośnie wraz z wydłużaniem czasu pomiaru. Istotnym elementem decydującym o rozdzielczości pomiarów jest także elektronika rejestrująca i przetwarzająca sygnały docierające z detektora jonów.
Istnieje wiele metod jonizacji cząsteczek w spektrometrach mas. Do metod najczęściej używanych należą:
Jonizacja elektronami (Electron Ionisation, EI) – jonizacja przy pomocy wiązki elektronów. Jonizacja odbywa się w próżni. Metoda ta powoduje zwykle fragmentację badanych cząsteczek. EI charakteryzuje się stosunkowo małą wydajnością – poniżej 1% cząsteczek ulega jonizacji. Oprócz jonu cząsteczkowego M+, obserwuje się jony fragmentacyjne, charakterystyczne dla struktury cząsteczki. Głównym ograniczeniem tej techniki jest konieczność odparowania próbki. Nie nadaje się ona do analizy związków polarnych, nietrwałych termicznie i o dużych masach cząsteczkowych.
Elektrorozpylanie (Electrospray, ESI) – polegające na rozpylaniu pod ciśnieniem atmosferycznym cieczy zawierającej badaną substancję z igły, do której przyłożono wysokie napięcie (zwykle 1–5 kV). Jest to jedna z łagodnych metod jonizacji – zwykle nie powoduje fragmentacji badanych cząsteczek. Metoda ta jest bardzo często stosowana w badaniach nad wielkocząsteczkowymi biopolimerami takimi jak białka i oligonukleotydy.
Termorozpylanie (Termospray, TE) – jonizacja przez podgrzanie (przy pomocy prądu elektrycznego) roztworu zawierającego sól i analizowaną substancję wewnątrz stalowej kapilary. Gorąca substancja jest rozpylana w komorze próżniowej z prędkością naddźwiękową.
Jonizacja chemiczna (Chemical Ionisation, CI) – jony wytwarzane są na skutek zderzeń cząsteczek badanego związku chemicznego z jonami pierwotnymi obecnymi w źródle jonów. Jest to metoda niepowodująca fragmentacji cząsteczek (łagodna jonizacja). Jonizacja odbywa się zwykle przy ciśnieniu rzędu 60 Pa. Używane są gazy takie jak metan, amoniak lub tlen.
Bombardowanie szybkimi atomami (Fast-Atom Bombardment, FAB), polegającą na bombardowaniu cząsteczki obojętnymi atomami o wysokiej energii (zwykle 17 lub 70 eV). Cząsteczki mogą znajdować się w fazie gazowej lub być rozpuszczone w ciekłej, mało lotnej substancji (matrycy) np. glicerolu.
Bombardowanie jonami (spektrometria mas jonów wtórnych – Secondary Ion Mass Spectrometry, SIMS) Metoda ta początkowo była stosowana do substancji przewodzących prąd lub substancji naniesionych na metalowe płytki. Obecnie metodę SIMS stosuje się z powodzeniem do substancji nieprzewodzących prądu. Istnieje odmiana techniki SIMS, w której badana substancja jest rozpuszczona w ciekłej matrycy (najczęściej glicerolu). Technika ta jest nazywana czasami LSIMS (Liquid Secondary Ion Mass Spectrometry) lub FIB (Fast Ion Bombardment).
Desorpcja laserowa (Laser Desorption, LD) – w której jonizacja następuje przez naświetlanie próbki silnym laserem, a zatem bombardującymi cząstkami są wysokoenergetyczne fotony.
Desorpcja laserowa z udziałem matrycy (Matrix Assisted Laser Desorption Ionisation, MALDI) – w której stosuje się jonizację laserową, ale z tak dobraną energią wiązki, aby nie doprowadzać do fragmentacji cząsteczek (łagodna metoda jonizacji), lecz tylko do ich wybijania ze specjalnie przygotowanej matrycy. Matryca absorbuje energię lasera, która jest później przekazywana do analizowanych cząsteczek. Metoda ta jest bardzo często stosowana w badaniach nad biopolimerami i polimerami syntetycznymi.
Plazma wzbudzona indukcyjnie (Inductively Coupled Plasma, ICP) – jonizowana substancja jest wprowadzana do plazmy płomienia palnika znajdującego się w kwarcowej rurze. Rura otoczona jest cewką, przez którą przepływa prąd zmienny o wysokiej częstotliwości. Plazma ogrzewa się do temperatury rzędu 10000 K w wyniku wzbudzenia polem magnetycznym wytworzonym przez prąd płynący w cewce. Metoda nadaje się doskonale do analizy pierwiastków metalicznych.Wiele metod jonizacji cząsteczek, takich jak FAB, EI i LD, prowadzi do fragmentacji cząsteczek chemicznych w trakcie jonizacji, co powoduje, że różne spektrometry mogą generować różne widma dla tego samego związku chemicznego. Fragmentacja cząsteczek może pomagać w analizie, gdy badany jest jeden związek chemiczny. Pomiar masy takiego związku często nie wystarcza do jego identyfikacji, na którą pozwala analiza charakterystycznego wzoru fragmentacji takiego związku. W przypadku mieszanin wielu związków chemicznych wtórne reakcje między jonami pochodzącymi z różnych związków uniemożliwiają praktycznie analizę danych.
Typowym przykładem zastosowania spektrometrii mas do analizy mieszanin są badania proteomiczne, gdzie prawie zawsze występują złożone mieszaniny peptydów. Badania te są możliwe dzięki stosowaniu łagodnych metod jonizacji takich jak ESI i MALDI. Podczas stosowania łagodnych metod jonizacji tracona jest informacja o wzorze fragmentacji cząsteczek. Problem ten rozwiązuje zastosowanie tandemowych spektrometrów mas.
Analizator czasu przelotu (Time Of Flight, TOF) – jony wprowadzane do analizatora są przyspieszane przy pomocy impulsów pola elektrycznego (częstotliwość pulsów wynosi 10 do 50 kHz), następnie dryfują przez komorę analizatora wolną od pola elektrycznego. Na końcu analizatora znajduje się detektor jonów połączony z urządzeniem rejestrującym czas od impulsu przyspieszającego do momentu uderzenia określonego jonu w detektor. Pomiar m/z jest oparty na fakcie, że czas przelotu zależy od prędkości jonu, a prędkość uzyskana przez jon w polu elektrycznym zależy od jego masy. Obecnie stosuje się często analizatory czasu przelotu ze zwierciadłem elektrostatycznym, które zwiększa rozdzielczość aparatu, ale zmniejsza zakres dopuszczalnych mas cząsteczkowych. Analizatory TOF charakteryzują się stosunkowo dużymi rozdzielczościami rzędu kilkudziesięciu tysięcy (do 100 000) oraz dosyć dużą czułością. Są często stosowane razem ze źródłami jonów MALDI.
Sektor magnetyczny (Magnetic sector) – analizator ten wykorzystuje zjawisko zmiany toru lotu jonów w polu magnetycznym. Tor lotu jonów jest zakrzywiany, promień toru zależy od stosunku masy do ładunku (m/z) i prędkości jonu, a także od parametrów pola magnetycznego. Sektor magnetyczny charakteryzuje się stosunkowo małą rozdzielczością – mniej niż 5000. Związane jest to głównie z dużymi różnicami prędkości cząsteczek wpadających do urządzenia. Problem ten rozwiązuje przez zastosowanie sektora elektrycznego przed sektorem magnetycznym, w którym cząsteczki są rozpędzane tak, aby wszystkie uzyskały zbliżoną prędkość, dzięki czemu względne różnice ich prędkości maleją. Stosuje się też separatory prędkości.
Sektor elektryczny (Electric Sector) – urządzenie to wykorzystuje zjawisko zmiany toru lotu jonów w polu elektrostatycznym, jest zbudowane z dwóch równoległych, zakrzywionych płyt, do których przyłożono potencjał elektryczny. Jony o jednakowym stosunku ładunku do energii kinetycznej mają jednakowe tory lotu w sektorze elektrycznym. Za sektorem elektrycznym znajduje się szczelina, przez którą przelatują tylko jony o określonej energii. Sektor elektryczny jest stosowany przed sektorami magnetycznymi w spektrometrach mas o podwójnym ogniskowaniu.
Kwadrupol (Quadrupole) – analizator ten jest zbudowany z czterech symetrycznie ułożonych równoległych prętów. Działa jako filtr masy – w jednym momencie przepuszcza tylko jony o określonym stosunku masy do ładunku (m/z). Dzieje się to dzięki przykładaniu do prętów prądu zmiennego o określonej częstotliwości i napięciu oraz napięcia stałego. Kwadrupol można ustawić tak, aby przepuszczał jony o szerokim lub wąskim zakresie m/z. Jony przechodzące przez kwadrupol mogą być poddawane dalszej analizie.
Pułapka jonowa (Ion Trap, IT) – jest analizatorem pozwalającym na przetrzymywanie jonów. Analizator ten działa na zasadzie podobnej do kwadrupola. Manipulując parametrami prądu przyłączonego do elektrod, można uwięzić w pułapce jony o określonym stosunku masy do ładunku (m/z) lub można uwięzić jony o szerokim zakresie m/z. Pomiaru masy dokonuje się przez uwięzienie w pułapce jonów o szerokim zakresie m/z i wyrzucanie z pułapki kolejnych grup jonów o określonym m/z. Wnętrze pułapki jonowej wypełnione jest gazem obojętnym – helem pod ciśnieniem rzędu 10−1 Pa. Jeżeli jony w pułapce zostaną wzbudzone (przyspieszone), zderzenia z atomami helu spowodują fragmentację jonów. Pułapki jonowe charakteryzują się zwykle dość niewielką rozdzielczością (kilka tysięcy) oraz bardzo dużą czułością.
Liniowa pułapka jonowa (Linear Ion Trap, Linear Trap Quadrupole, LTQ) – jest zbudowana tak jak kwadrupol, z czterech równoległych prętów. Na obu końcach analizatora przykładany jest potencjał elektryczny, który uniemożliwia ucieczkę jonów z analizatora. Pomiar masy odbywa się przez wyrzucanie jonów o określonym m/z z analizatora i detekcję. W liniowych pułapkach jonowych stosuje się często dwa detektory, co zwiększa czułość. Liniowe pułapki jonowe charakteryzują się bardzo dużą czułością (większą niż zwykłe pułapki jonowe) i stosunkowo niską rozdzielczością (kilka tysięcy). W liniowej pułapce jonowej jony można przechowywać, poddawać fragmentacji i mierzyć masy fragmentów.
Analizator cyklotronowego rezonansu jonów (Ion Cyclotron Resonance, ICR) – analizator jest cyklotronem, jony poruszają się po torach kołowych w silnym polu magnetycznym i zmiennym polu elektrycznym. W cyklotronie przyspieszane są tylko te jony, które zataczają okręgi z częstotliwością taką samą, jaką ma zmienne pole elektryczne, pozostałe naprzemiennie przyspieszane i hamowane. Przyspieszane jony poruszają się po okręgach o coraz większym promieniu, aż dotrą do elektrod detekcyjnych. Widmo m/z jest tworzone przez działanie na jony polem elektrycznym o zmieniającej się częstotliwości i rejestrację zmian natężenia prądu w płytach detekcyjnych albo przez zmianę absorpcji fali elektromagnetycznej wytwarzającej zmienne pole elektryczne. W analizatorze panuje bardzo wysoka próżnia – ciśnienie nie większe niż 10−4 Pa, zwykle 10−6 Pa lub mniejsze. Rozdzielczości analizatorów cyklotronowych mogą być bardzo duże, zwykle kilkaset tysięcy, mogą dochodzić nawet do miliona (przy m/z 500 Th); i szybko zmniejszają się wraz ze wzrostem m/z analizowanej cząsteczki.
Analizator cyklotronowego rezonansu jonów z fourierowską transformacją wyników (Fourier Transform Ion Cyclotron Resonance, FT-ICR) – analizator ten działa podobnie jak analizator cyklotronowego rezonansu jonowego, ale zastosowano w nim inną, niż w ICR metodę przyspieszania cząstek i zbierania danych. W analizatorze oprócz płyt przyspieszających, znajdują się też płyty detekcyjne. W analizatorze FT-ICR wzbudzanie przeprowadza się, tak że nie dochodzi do selekcji jonów o wybranym stosunku m/z lecz przyspieszane są jony w wybranym zakresie stosunku masy do ładunku. Ruch jonów w cyklotronie zależy od ich stosunku masy do ładunku. Poruszające się w cyklotronie ładunki wzbudzają w płytach detektora sygnał elektryczny, który jest rejestrowany. Sygnał pochodzi od wszystkich jonów poruszających się w cyklotronie, jest zależnością natężenia pola elektrycznego od czasu. Zależność ta jest przekształcana matematycznie przy pomocy transformacji Fouriera w zależność amplitudy od częstotliwości, która odpowiada spektrum masy do ładunku jonów. Analizatory FT-ICR są znacznie szybsze niż analizatory ICR, inne ich parametry (rozdzielczość, czułość itp.) są podobne. W przeciwieństwie do innych metod nie niszczą rejestrowanych jonów, dzięki czemu jony mogą być poddane dalszej obróbce i detekcji w innych warunkach. Analizatory FT-ICR wyparły obecnie z rynku analizatory ICR.
Orbitrap – zbudowany jest z dwóch elektrod zewnętrznych i jednej elektrody wewnętrznej, pomiędzy którymi poruszają się jony. Tak więc analizator ten jest rodzajem pułapki jonowej. Elektrody zewnętrzne mają kształt zwężających się na jednym z końców beczek. Elektrody te są ustawione szerszymi końcami do siebie. Wrzecionowata elektroda wewnętrzna umieszczona jest w środku urządzenia, jej oś symetrii pokrywa się z osiami symetrii elektrod zewnętrznych. Jony wprowadzone do analizatora poruszają się dookoła oraz wzdłuż jego osi. Pomiar częstotliwości oscylacji jonów wzdłuż osi analizatora pozwala na obliczenie stosunku masy do ładunku jonu. Orbitrap charakteryzuje się dużą rozdzielczością, która wzrasta wraz z rozwojem konstrukcji analizatora (obecnie do 240 000 przy pomiarze jonu o stosunku masy do ładunku około 400 Th).
Zadaniem detektora w spektrometrze mas jest rejestracja jonów przechodzących przez analizator. Najprostszym i najstarszym detektorem jonów jest płyta fotograficzna. Obecnie płyty fotograficzne zostały zastąpione detektorami przekazującymi informację w postaci sygnałów elektrycznych. Sygnały te są we współczesnych spektrometrach mas przetwarzane do postaci cyfrowej i dalej przechowywane i analizowane z wykorzystaniem komputerów.
Puszka Faradaya – metalowa cylindryczna komora z otworem, przez który wlatują jony. Jony wpadające do detektora trafiają na dno puszki i oddają jej swój ładunek. Powstający w ten sposób prąd jest mierzony. Detektory te charakteryzują się małą czułością.
Powielacz elektronowy – detektor zbudowany jest z serii płytek, przyłączone do coraz wyższego napięcia. Jony po uderzeniu w pierwszą płytkę (dynodę konwersyjną) powodują emisję elektronów. Elektrony te uderzają w kolejną płytkę (dynody) powodując wybicie elektronów. Z każdej kolejnej płytki detektora wybijana jest coraz więcej elektronów – sygnał jest wzmacniany. Elektrony trafiają ostatecznie na anodę, powodując przepływ prądu, który jest mierzony. Jednemu rejestrowanemu jonowi odpowiada impuls prądu. W nowszych konstrukcjach powielaczy elektronowych serię dynod zastępuje się zakrzywioną zwężającą się rurą (powielacz elektronowy o dynodzie ciągłej). Elektrony uderzają wielokrotnie w ściany rury, powodując emisję kolejnych elektronów. Dzięki kaskadowemu wzmocnieniu sygnału powielacze elektronowe są detektorami bardzo czułymi.
Detektor mikrokanalikowy – detektor zbudowany z płytki z niewielkimi (4-25 μm) zakrzywionymi otworami. Powierzchnia otworów pokryta jest półprzewodnikiem mającym zdolność emisji elektronów. Na stronie wejściowej płytki utrzymywany jest potencjał ujemny (napięcie rzędu 1 kV) w stosunku do strony wyjściowej. Jony wpadają do kanalików i zderzają się ze ścianami otworów, powodując kaskadową emisję elektronów, podobnie jak w powielaczu elektronowym. Za każdym z kanalików znajduje się metalowa anoda zbierająca elektrony. Prąd powstały w ten sposób jest mierzony.
Detektor fotopowielaczowy – składający się z dynody konwersyjnej, ekranu fluorescencyjnego i fotopowielacza. Jony wpadające do detektora uderzają w dynodę konwersyjną, powodując emisję elektronów. Elektrony są kierowane na ekran fluorescencyjny przy pomocy pola elektrycznego. Po uderzeniu elektronu w ekran emitowane są fotony, które trafiają do fotopowielacza. Fotopowielacz wzmacnia sygnał, który potem jest rejestrowany. Konstruuje się układy z dwoma dynodami konwersyjnymi, jedna dla jonów dodatnich druga dla jonów ujemnych.
Detekcja w analizatorze cyklotronowego rezonansu jonów (ICR) oraz Analizator cyklotronowego rezonansu jonów z fourierowską transformacją wyników  – analizatory te są jednocześnie detektorami jonów, nie wymagają one instalacji dodatkowych detektorów.
Efektem działania współczesnych spektrometrów mas, niezależnie od zastosowanego analizatora czy detektora, są dane w postaci cyfrowej. Wytworzenie gotowych do analizy widm stosunku masy do ładunku, na podstawie zarejestrowanych sygnałów elektrycznych wymaga zastosowania różnorodnych algorytmów przetwarzania danych. Sposób przetwarzania danych jest zależny od zastosowanego analizatora masy i detektora. Przykładowo dane zarejestrowane przez analizator czasu przelotu (TOF) zawierają informacje o ilości jonów, które trafiły do detektora w określonym czasie. Dane te mogą zostać przeliczone na widmo stosunku masy do ładunku przy wykorzystaniu stworzonej wcześniej krzywej kalibracyjnej urządzenia. Znacznie kosztowniejsze obliczeniowo jest przetwarzanie danych rejestrowanych przez analizatory wykorzystujące fourierowską transformację wyników takie jak FT-ICR czy Orbitrap. Analizatory te rejestrują chwilowe natężenie pola elektrycznego fali elektromagnetycznej, przebieg ten jest przetwarzany na widmo częstotliwości przy pomocy transformaty Fouriera. Powstałe w ten sposób widmo częstotliwości przeliczane jest na widmo stosunku masy do ładunku. Ze względu na dużą ilość rejestrowanych danych i kosztowne obliczeniowo przetwarzanie informacji, budowa spektrometrów mas z furierowską transformacją wyników stała się możliwa dzięki rozwojowi informatyki.
Większość obecnie produkowanych spektrometrów mas wyposażona jest we wbudowane komputery służące do sterowania pracą analizatorów oraz wstępnego przetwarzania danych wytwarzanych przez spektrometr mas. Komputery wewnętrzne spektrometru mas są połączone z komputerem na zewnątrz spektrometru przy pomocy sieci Ethernet, połączenia USB lub specyficznej magistrali komunikacyjnej opracowanej przez producenta spektrometru. Komputer zainstalowany na zewnątrz spektrometru pozwala użytkownikowi na sterowanie spektrometrem, zapisuje wstępnie przetworzone dane nadające się do analizy takie jak widma stosunku masy do ładunku, chromatogramy (jeśli spektrometr pracuje w połączeniu z chromatografem) oraz informacje diagnostyczne dotyczące pracy samego spektrometru (temperatury podzespołów spektrometru, napięcia elektryczne i częstotliwości prądu poszczególnych elementów źródła jonów, optyki jonowej, analizatorów i detektorów, itp.).
Wiele związków chemicznych może charakteryzować się identyczną lub zbliżoną masą. Dlatego też pomiar masy cząsteczek często nie pozwala na zidentyfikowanie badanej substancji. Pomiar masy także nie dostarcza zbyt wielu informacji na temat struktury związku chemicznego. Fragmentacja badanych cząsteczek i pomiar mas fragmentów dostarcza dużo większej ilości informacji o strukturze związku chemicznego, co w wielu przypadkach pozwala na jego wiarygodne zidentyfikowanie. Fragmentacja cząsteczek w źródle jonów spektrometru mas pozwala na efektywne badanie czystych związków chemicznych lub prostych ich mieszanin. W trakcie analizy mieszaniny cząsteczek fragmentowanych w źródle jonów spektrometru mas można wykryć wiele pików odpowiadających masom fragmentów pochodzących od różnych związków chemicznych. Określenie od którego z badanych związków chemicznych pochodzą fragmenty, których masy zostały zmierzone przez spektrometr mas, jest trudne a często wręcz niemożliwe. Problem ten rozwiązuje zastosowanie tandemowych spektrometrów mas. Spektrometry te pozwalają na pomiar mas cząsteczek nie poddanych fragmentacji (pomiar MS), wyselekcjonowanie jonów o określonym stosunku masy do ładunku, poddanie wyselekcjonowanych jonów fragmentacji wewnątrz spektrometru mas i pomiar mas powstałych fragmentów (pomiar MSMS). Spektrometry takie są najczęściej wyposażone w źródła jonów nie powodujące fragmentacji cząsteczek takie, jak elektrorozpylacz czy MALDI. Spektrometr tandemowy może się składać z więcej niż jednego analizatora masy wtedy pierwszy z analizatorów może selekcjonować jony o określonym stosunku masy do ładunku, jony te kierowane są do komory kolizyjnej po czym są poddawane pomiarowi w drugim analizatorze masy. Przykładem takiej konstrukcji jest połączenie kwadrupola z analizatorem czasu przelotu (Q-TOF). Niektóre tandemowe spektrometry mas wyposażone w analizatory takie, jak pułapka jonowa, mogą selekcjonować jony, poddawać fragmentacji i mierzyć masy tylko z użyciem pojedynczego analizatora.
Klasyczna technika spektroskopii masowej polega na umieszczaniu w komorze jonizacyjnej czystych związków chemicznych, które następnie ulegają fragmentacji z użyciem techniki FAB lub EI.
Widma czystych związków chemicznych otrzymywane techniką FAB lub EI przy określonej energii bombardujących cząstek prowadzą zawsze do takiego samego obrazu fragmentacji cząsteczki. Jednocześnie niezwykle rzadko zdarza się, aby dwa różne związki chemiczne fragmentowały się w identyczny sposób. Widma masowe mogą być zatem z powodzeniem stosowane do identyfikacji związków chemicznych, aczkolwiek nie ze 100%-ową pewnością. Dzięki temu, że określone grupy związków chemicznych ulegają fragmentacji w określony sposób, widma masowe umożliwiają też określenie prawdopodobnej struktury związków. Analizowanie widm masowych pod tym kątem jest jednak dość kłopotliwe i nie zawsze prowadzi do jednoznacznych konkluzji. Spektroskopia widm masowych jest stosowana jako komplementarna do spektroskopii NMR i spektroskopii IR metoda analizy przy ustalaniu struktur związków organicznych.
W analizach mających na celu identyfikację substancji zwykle ma się do czynienia z mieszaninami związków chemicznych. Identyfikacja wielu związków chemicznych znajdujących się w jednej próbce jest zwykle niemożliwa, jeśli stosuje się tylko spektrometr mas.
Problem ten można rozwiązać, łącząc spektrometrię mas z różnymi technikami rozdziału substancji, zwykle z chromatografią. Metodami najczęściej stosowanymi w połączeniu ze spektrometrią mas są chromatografia gazowa (GC) i wysokosprawna chromatografia cieczowa (HPLC).
W układzie takim wszystkie substancje wychodzące z chromatografu kierowane są do źródła jonów w spektrometrze mas. Podczas analizy mieszanin, z chromatografu wydostają się kolejne, rozdzielone substancje. Spektrometr nie analizuje całej mieszaniny w jednym momencie, tylko kolejno poszczególne związki chemiczne. Oprócz informacji o masach i wzorze fragmentacji substancji podawanych przez spektrometr mas otrzymujemy informację o czasie retencji związków na kolumnie chromatografu.
Podczas analiz można mieć do czynienia z tak złożonymi mieszaninami, że w jednym momencie z chromatografu wychodzić będzie wiele związków chemicznych. W takich sytuacjach można użyć tandemowego spektrometru mas połączonego z chromatografem. W przypadku mniej złożonych mieszanin można zamiast chromatografii zastosować rozdział związków w pierwszym analizatorze tandemowego spektrometru mas.
Spektrometria mas bywa często łączona z elektroforezą kapilarną, która nie jest klasyfikowana jako metoda chromatograficzna. Elektroforeza kapilarna podobnie jak chromatografia cieczowa służy do rozdziału substancji w fazie ciekłej. Systemy, w których połączono spektrometr z elektroforezą kapilarną, służą zwykle do analizy białek i kwasów nukleinowych.
Chromatografia gazowa i spektrometr mas (GC-MS)Chromatograf rozdziela analizowaną próbkę na pojedyncze związki chemiczne, które są kolejno kierowane do spektrometru mas celem ich jednoznacznej identyfikacji. Technika ta określana skrótem GCMS jest powszechnie stosowana w przemyśle chemicznym i spożywczym, do analizy zanieczyszczeń środowiska, w badaniach biochemicznych, toksykologii, w badaniu próbek moczu i krwi sportowców w ramach testów antydopingowych.Chromatografia cieczowa i spektrometr mas (LC-MS)Wysokociśnieniowe chromatografy cieczowe (HPLC) są łączone ze spektrometrami mas. Najczęściej stosowanym w tym przypadku źródłem jonów jest elektrorozpylacz (ESI). W układach tych stosuje się często spektrometry tandemowe ze względu na dużą złożoność analizowanych próbek. Systemy takie są zwykle stosowane w badaniach proteomicznych do identyfikacji białek ze złożonych mieszanin, wykrywania zanieczyszczeń środowiska oraz w przemyśle spożywczym.
Spektrometry te mogą być wyposażone w różne źródła jonów, najczęściej jest to: FAB, EI lub ESI. Analizatory kwadrupolowe charakteryzują się stosunkowo małą rozdzielczością (rzędu 2000) i czułością. Mimo to doskonale nadają się do wielu zastosowań. Spektrometry takie nie wymagają do pracy zbyt wysokiej próżni, a co za tym idzie dużych i kosztownych systemów pomp. Niewielkie rozmiary i umiarkowana cena przyczyniły się do ich popularności. Urządzenia takie są często stosowane w laboratoriach chemicznych, biochemicznych i analizy zanieczyszczeń środowiska. Spektrometry tego typu są powszechnie łączone z chromatografami gazowymi i cieczowymi. Obecnie produkowane są także przenośne urządzenia tego typu (mieszczące się w bagażniku samochodu). Urządzenia takie są często sprzężone z chromatografami gazowymi i mogą być stosowane do wykrywania broni chemicznej, zanieczyszczeń środowiska, narkotyków itp.
Jedną z częściej stosowanych konfiguracji spektrometrów mas jest połączenie źródła jonów MALDI i analizatora TOF (MALDI-TOF). W instrumentach tego typu stosuje się analizatory TOF ze zwierciadłem jonowym lub bez zwierciadła. Instrumenty bez zwierciadła umożliwiają detekcję mas cząsteczkowych do kilkuset tysięcy daltonów.
Podstawową zaletą MALDI-TOF jest to, że technika ta umożliwia bezpośrednią detekcję składu populacji cząsteczek o dużych masach cząsteczkowych, takich jak mieszaniny białek czy polimerów syntetycznych. Spektrometry te znajdują także zastosowanie przy identyfikacji białek w proteomice. Są także coraz powszechniej stosowane do oznaczania średnich mas cząsteczkowych i polidyspersji polimerów.
Analizatory ze zwierciadłem jonowym charakteryzują się znacznie większą rozdzielczością, niestety nie nadają się do analizy bardzo dużych cząsteczek. Oba typy spektrometrów dzięki zastosowaniu źródła jonów typu MALDI pozwalają na bardzo szybkie analizy. Przeciętny spektrometr tego typu potrafi przeanalizować ponad 100 próbek w czasie godziny. Przygotowanie i podawanie próbek do spektrometru tego typu może łatwo zostać zautomatyzowane. Dzięki łatwości automatyzacji, niewielkim rozmiarom i umiarkowanej cenie, spektrometry takie nadają się do laboratoriów masowo przetwarzających próbki (np. laboratoria analityki medycznej).
Historia spektrometrii mas zaczęła się od badań wielu uczonych nad przewodzeniem prądu elektrycznego przez gazy i towarzyszącemu mu świeceniu. W 1886 roku Eugen Goldstein odkrywa promieniowanie anodowe (kanalikowe), a w 1898 Wilhelm Wien zauważa, że promieniowanie odchylane w silnym polu magnetycznym rozdziela się na oddzielne wiązki. Obserwował on, że przeprowadzając wyładowanie w gazie pod niskim ciśnieniem, za otworkami w anodzie powstaje świecenie za tymi otworkami. Badania takie, prowadzone przez Joseph John Thomson na Uniwersytecie w Cambridge, doprowadziły do odkrycia elektronu w 1897 roku. Za te badania Thomson otrzymał Nagrodę Nobla w dziedzinie fizyki w 1906 roku. Wilhelm Wien w 1899 r. zademonstrował urządzenie (separator Wiena), w którym jony poruszały się w prostopadłych polach elektrycznych i magnetycznych, wydzielając jony o określonej prędkości, były odchylane w samym w polu magnetycznym rozdzielając się w zależności od stosunku ładunek do masy. Wien stwierdził, że stosunek ładunek do masy zależy od rodzaju gazu w rurze. J.J. Thomson w 1911 roku poprawił układ Wiena przez zmniejszenie ciśnienia, tworząc spektrograf masowy. Używając spektrografu masy, odkrył w 1913 roku izotopy neonu.
Na początku XX wieku Thomson zaobserwował, że promieniowanie katodowe (wiązka elektronów) może zostać odchylone przez pole elektrostatyczne. Urządzenie, w którym zaobserwowano to zjawisko, jest prekursorem spektrometru mas. Thomson nie poprzestał na obserwacji odchylenia wiązki elektronów i zaczął badać odchylenia wiązek różnych jonów. Badania te doprowadziły do powstania w latach 1899-1911 pierwszego spektrometru mas, nazwanego przez Thomsona parabola spectrograph.
W urządzeniu tym jony były poddawane działaniu równoległych pól elektrycznego i magnetycznego, co powodowało odchylenie toru ich lotu. Jony o różnej energii charakteryzowały się różnym stopniem odchylenia w kierunku równoległym do linii pola, a o różnym pędzie – w kierunku prostopadłym. Detektorem spektrometru Thomsona była płyta fotograficzna lub ekran fluorescencyjny. Jony o takim samym stosunku m/z tworzyły na ekranie obraz w postaci paraboli o określonym parametrze; pojawienie się kilku parabol o różnych parametrach było dowodem istnienia izotopów.
Po I wojnie światowej współpracownik Thomsona, Francis William Aston, zbudował spektrometr mas o znacznie większej rozdzielczości. Spektrometr ten pozwolił na obserwację izotopów. Za zbudowanie spektrometru mas i odkrycie wielu niepromieniotwórczych izotopów Astonowi przyznano Nagrodę Nobla w dziedzinie chemii w 1922 roku. W tym samym czasie Arthur Jeffrey Dempster, podobnie jak Aston, udoskonalił analizator magnetyczny. Dempster opracował także stosowaną do dziś metodę jonizacji substancji za pomocą strumienia elektronów (źródło jonów EI).
Thomson, Aston i Dempster stworzyli teoretyczne podstawy do rozwoju spektrometrii mas. Dziś, ponad sto lat od pierwszych doświadczeń Thomsona, spektrometry mas są niezastąpionym narzędziem w pracy fizyków, chemików, biologów i lekarzy prowadzących badania naukowe na Ziemi i w przestrzeni kosmicznej. Coraz częściej spektrometry mas są stosowane w przemyśle, wojsku, policji i innych instytucjach.
Biologia molekularna jest jedną z dziedzin intensywnie korzystających ze spektrometrii mas. Analiza wielkocząsteczkowych biopolimerów takich jak białka i kwasy nukleinowe nie byłaby możliwa bez wykorzystania łagodnych metod jonizacji – elektrorozpylania (ESI) i desorpcji laserowej z udziałem matrycy (MALDI). W roku 2002 Szwedzka Akademia Nauk przyznała Nagrodę Nobla w dziedzinie chemii Johnowi Fennowi i Koichi Tanace za zastosowanie metod łagodnej jonizacji w badaniach wielkocząsteczkowych biopolimerów.
Gary Siuzdak: Mass spectrometry for biotechnology. San Diego, Calif.: Academic Press, 1996. ISBN 0-12-647471-0.
E. Hoffmann, J. Chatette, V. Stroobant: Spektrometria mas. tłum. L. Konopski. Warszawa: Wydawnictwa Naukowo-Techniczne, 1998. ISBN 83-204-2291-4.
Robert A. W. Johnstone, Malcolm Rose: Spektrometria mas. Podręcznik dla chemików i biochemików. tłum. Karol Bal i Marek Daniewski. Warszawa: Wydawnictwo Naukowe PWN, 2001. ISBN 83-01-13605-7.
Damien Bonne, Hélène Bonin, Adeline Lamy, Orane Selaries, Géraldine Tosin, Romuald Vhel: Mass Spectrometry (ang.). [dostęp 2014-04-11]. [zarchiwizowane z tego adresu (2007-06-15)].
International Mass Spectrometry Web (ang.). i-mass.com. [zarchiwizowane z tego adresu (2014-01-04)]. – Rozbudowana strona poświęcona spektrometrii mas i jej zastosowaniu.
Scripps Center for Mass Spectrometry (ang.) – Strona jednego z laboratoriów spektrometrii mas. Zawiera dużo ciekawych artykułów.
Little Encyclopedia of Mass Spectrometry (ang.) – Mała Encyklopedia Spektrometrii Mas, bogato ilustrowana i wzbogacona o liczne odniesienia do materiałów źródłowych.

Spencer Bonaventure Tracy (wym. [ˈspɛnsər ˈbɑnəˌvɛnʧər ˈtreɪsi]; ur. 5 kwietnia 1900 w Milwaukee, zm. 10 czerwca 1967 w Beverly Hills) – amerykański aktor filmowy i teatralny, zaliczany do grona najbardziej cenionych i wszechstronnych artystów „Złotej Ery Hollywood”. W 1999 American Film Institute umieścił jego nazwisko na 9. miejscu w rankingu „największych aktorów wszech czasów” (The 50 Greatest American Screen Legends).
Tracy zaczynał karierę sceniczną na Broadwayu na początku lat 20., gdzie przez siedem lat występował w różnych spektaklach. Po udanym debiucie w komedii W górze rzeki (1930) u boku Humphreya Bogarta, podpisał kontrakt z wytwórnią Fox Film Corporation. W 1935 związał się umową ze studiem Metro-Goldwyn-Mayer. Za kreację Manuela Fidello w przygodowym obrazie Bohaterowie morza (1937) i ojca Flanagana w biograficznym dramacie Miasto chłopców (1938), został uhonorowany nagrodą Akademii Filmowej, do której łącznie w przekroju kariery nominowany był dziewięciokrotnie. Znany ze wspólnych występów ekranowych z Katharine Hepburn, swoją wieloletnią przyjaciółką, z którą w ciągu 25 lat zagrał w dziewięciu produkcjach. Uważany był za aktora wszechstronnego, sprawdzającego się zarówno w repertuarze komediowym, jak i dramatycznym.
Do najbardziej znanych filmów w dorobku Tracy’ego należą: Jestem niewinny (1936), Bohaterowie morza (1937), Miasto chłopców (1938), Kobieta roku (1942), Żebro Adama (1949), Ojciec panny młodej (1950), Aktorka (1953), Czarny dzień w Black Rock (1955), Stary człowiek i morze (1958), Kto sieje wiatr (1960), Wyrok w Norymberdze (1961) i Zgadnij, kto przyjdzie na obiad (1967).
Spencer Bonaventure Tracy urodził się 5 kwietnia 1900 w Milwaukee w stanie Wisconsin, jako drugi syn Caroline (z domu Brown; 1874–1942) i irlandzkiego emigranta Johna Edwarda Tracy’ego (1873–1928). Matka była prezbiterianką z zamożnej rodziny wywodzącej się ze środkowo-zachodnich Stanów Zjednoczonych, natomiast ojciec, związany z irlandzkim środowiskiem katolickim, zajmował się sprzedażą ciężarówek. Miał starszego brata Carrolla Edwarda (1896–1969). Tracy był trudnym, nadpobudliwym dzieckiem, mającym problemy w nauce. Wychowywany był w wierze katolickiej. W wieku 9 lat rodzice posłali go pod opiekę sióstr dominikanek, mając nadzieję, że wpłynie to na zmianę zachowania ich syna. Jak wspominał: „Nigdy bym nie wrócił do szkoły, gdybym w inny sposób miał możliwość nauczenia się czytania napisów w niemych filmach”. Tracy oglądał dużo filmów, wielokrotnie te same tytuły, a potem odgrywał dane sceny wraz z przyjaciółmi i sąsiadami. W młodości uczęszczał do wielu szkół jezuickich, co jak sam podkreślał, pomogło mu pozbyć się wielu złych nawyków i poprawić oceny. Będąc w Marquette University High School, poznał Pata O’Briena, z którym zaczął uczęszczać na spektakle, budząc zainteresowanie teatrem.
Początkowo nie przywiązywał dużej wagi do nauki. Po przystąpieniu Stanów Zjednoczonych do udziału w I wojnie światowej, Tracy skończywszy 18 lat zaciągnął się do United States Navy. Wysłano go do centrum szkolenia w North Chicago, gdzie zdobył drugi stopień. Następnie terminował w stoczni wojskowej w Norfolk. Nigdy nie wyruszył w morze, i w lutym 1919 powrócił do domu. Zmobilizowany przez ambicje ojca, który pragnął, by synowie ukończyli uczelnie z dyplomami, kontynuował naukę. W 1921 został studentem uczelni w Ripon w stanie Wisconsin, deklarując swój zamiar ukończenia studiów medycznych.
Tracy aktywnie udzielał się w zajęciach kulturalnych college’u. W czerwcu 1921 zachęcony przez J. Clarka Grahama, kierownika jednoosobowej katedry teatrologii i jednocześnie opiekuna tamtejszego kółka teatralnego, zadebiutował na scenie, grając trzecioplanową rolę w przedstawieniu The Truth Clyde’a Fitcha, która spotkała się z pozytywnym przyjęciem. Spowodowało to rozwinięcie pasji do występów u Tracy’ego. Był założycielem grupy „The Campus Players”, w której grał wraz z przyjaciółmi. Będąc studentem, dał poznać się jako aktywny mówca; zapisał się na kurs retoryki i został członkiem kółka dyskusyjnego. W trakcie występów ze spektaklem The Truth, Tracy został zaproszony na przesłuchanie do szkoły aktorskiej American Academy of Dramatic Arts w Nowym Jorku, gdzie zaproponowano mu kontynuowanie nauki i stypendium.
W kwietniu 1922 opuścił Ripon i rozpoczął edukację na American Academy of Dramatic Arts. Został uznany za zdolnego do przejścia do wyższej klasy, dzięki czemu mógł przystąpić do teatru repertuarowego. Zadebiutował w październiku w Nowym Jorku, w sztuce The Wedding Guests, a następnie trzy miesiące później na Broadwayu w spektaklu R.U.R., autorstwa czeskiego dramaturga Karela Čapka. Ukończył American Academy of Dramatic Arts w marcu 1923.
Po zakończeniu edukacji, Tracy przystąpił do teatru repertuarowego w White Plains, gdzie dostawał oferty ról dalszego planu.
Tam poznał swoją przyszłą żonę, Louise Treadwell, z którą pobrał się 10 września. Ponieważ nie był zadowolony z otrzymywanych propozycji, przeniósł się do Cincinnati, gdzie jego sytuacja nie uległa poprawie. W listopadzie wystąpił na Broadwayu w komedii A Royal Fandango u boku Ethel Barrymore. Z uwagi na niekorzystne recenzje prasowe, spektakl został zdjęty z afisza po 25 występach, co po latach wspominał: „Moje ego zostało straszliwie poobijane”. Gdy przebywał w New Jersey, utrzymywał się z gaży w wysokości zaledwie 35 centów dziennie.
W styczniu 1924 Tracy zagrał pierwszą główną rolę w spektaklu, jednak wkrótce po tym, teatr w Winnipeg został zamknięty. Wiosną nawiązał współpracę z menedżerem Williamem H. Wrightem, występując w kierowanym przez niego teatrze w Grand Rapids. Na scenie partnerował młodej aktorce Selenie Royle, córce dramatopisarza Edwina Miltona Royle’a, która miała już na swoim koncie pochlebne opinie zebrane za występy na Broadwayu. Wspólne produkcje spotkały się z przychylnymi reakcjami. Jedno z przedsięwzięć wzbudziło zainteresowanie u producentów, dzięki czemu w październiku 1925 Tracy został obsadzony w głównej roli w sztuce The Sheepman wystawianej na Broadwayu. Spektakl spotkał się z krytycznymi opiniami, co spowodowało zdjęcie go z afisza już po tygodniu. Rozczarowany Tracy powrócił do współpracy z Wrightem.
Jesienią 1926 otrzymał trzecią rolę. Wystąpił na Broadwayu w sztuce Yellow w reżyserii George’a M. Cohana. Angaż otrzymał z rekomendacji Royle po tym, jak zwolniło się miejsce w spektaklu. Od powodzenia sztuki Tracy uzależniał dalszą kontynuację swojej kariery scenicznej. W przypadku kolejnego niepowodzenia, zamierzał zająć się „normalnym biznesem”. Podczas prób poprzedzających premierę, denerwował się, ponieważ Cohan był czołową postacią amerykańskiego teatru, a poza tym słynął z twardego charakteru i niechęci do wszelkich nowinek. Sam reżyser pochlebnie wyrażał się na temat początkującego aktora, tak oceniając go podczas jednej z prób: „Tracy, jesteś najlepszym cholernym aktorem jakiego kiedykolwiek widziałem!”. Premiera Yellow odbyła się 21 września. Pomimo mieszanych opinii prasowych, sztukę wystawiono 135 razy. Tracy przyznał w późniejszym czasie, że współpraca z Cohanem miała decydujący wpływ na podjęcie przez niego decyzji o kontynuacji występów scenicznych. Przy okazji pracy nad kolejną sztuką The Baby Cyclone, reżyser napisał rolę specjalnie dla Tracy’ego. Spektakl miał premierę na Broadwayu we wrześniu 1927 i spotkał się z przychylną opinią krytyków teatralnych, którzy pochlebnie wyrażali się także na temat roli aktora.
Tracy wystąpił w kolejnej sztuce Cohana Whispering Friends, a w 1929 przejął rolę po Clarku Gable w broadwayowskim dramacie Conflict, którego premiera odbyła się w Fulton Theatre. Wkrótce po tym zaczęły pojawiać się kolejne oferty ról, wśród nich pierwszoplanowa w Dread autorstwa nagrodzonego Pulitzerem Owena Davisa. Z powodu czarnego czwartku na nowojorskiej giełdzie spektakl nie uzyskał dofinansowania, przez co odwołano premierę na Broadwayu. Po tym wydarzeniu Tracy rozważał rezygnację z występów i wyjazd do rodzinnego Milwaukee, by wieść bardziej stabilne życie.
W styczniu 1930 wystąpił w sztuce The Last Mile, której fabuła była osnuta wokół zamieszek w jednym z amerykańskich więzień. Tracy odegrał główną rolę skazanego na karę śmierci mordercy. Producent Herman Shumlin, który spotkał się z aktorem, tak go ocenił: „pod powierzchnią był człowiekiem pasji, gwałtowności, wrażliwości i desperacji; nie tylko zwykłym człowiekiem, ale też idealnym do tej roli”. Premiera odbyła się w lutym na Broadwayu, gdzie spektakl został nagrodzony owacją na stojąco. Według redaktorów katolickiego czasopisma „Commonweal” Tracy był „jednym z najlepszych i najbardziej wszechstronnych młodych aktorów”. Po entuzjastycznym przyjęciu, sztukę wystawiono 289 razy.
W 1930 Broadway poszukiwał aktorów, którzy mogliby wystąpić w filmie dźwiękowym. Tracy został obsadzony w dwóch krótkometrażowych produkcjach systemu Vitaphone (Taxi Talks i The Hard Guy), choć z początku był sceptycznie nastawiony do zostania aktorem filmowym. „Nie miałem ambicji w tym kierunku i byłem bardzo szczęśliwy na scenie”. Reżyser John Ford, który widział Tracy’ego w sztuce The Last Mile, chciał obsadzić go w głównej roli do swojego obrazu. Wytwórnia Fox Film Corporation nie była przekonana do kandydatury aktora, jednak po namowach ze strony Forda zgodziła się. Tracy zadebiutował w komedii W górze rzeki obok Humphreya Bogarta, dla którego był to również debiut ekranowy. Po premierze wytwórnia zaproponowała aktorowi kontrakt, wiedząc, że potrzebuje on pieniędzy dla swojej rodziny. Syn Tracy’ego cierpiał na głuchotę. Po podpisaniu umowy przeprowadził się wraz z żoną i synem do Kalifornii.
Winfield Sheehan, ówczesny szef Fox Film Corporation, zobowiązał się do zrobienia z Tracy’ego „kasowego towaru”. Studio promowało aktora, prezentując reklamy z nagłówkiem „Nowa gwiazda świeci” z jego drugiego filmu Szybko zarobione miliony w reżyserii Rowlanda Browna. Kolejne trzy obrazy – Six Cylinder Love (reż. Elmer Clifton), Goldie (reż. Benjamin Stoloff) i She Wanted a Millionaire (reż. John G. Blystone), wszystkie z 1931, powstały w krótkim odstępie czasu, nie przekładając się na zyski w amerykańskim box office. Tracy odnajdywał się w repertuarze komediowym, wcielając się zwykle w role oszustów bądź koniarzy. Zmiana wizerunku nadeszła wraz z siódmym obrazem Disorderly Conduct (1932, reż. John W. Considine Jr.), który jako pierwszy od czasów W górze rzeki, przyniósł zyski, zarabiając niespełna czterysta trzydzieści tysięcy dolarów przy budżecie wynoszącym trzysta tysięcy.
W połowie roku Tracy po wystąpieniu w dziewięciu filmach pozostawał mało rozpoznawalny. Zniechęcony planował opuszczenie studia Fox, które ostatecznie postanowiło odnowić z nim umowę, przekonując go do pozostania dzięki zwiększeniu zarobków do 1500 dolarów. Produkcje w których występował w dalszym ciągu przechodziły bez większego echa. Komedia romantyczna Ja i moja dziewczyna w reżyserii Raoula Walsha osiągnęła rekordowo małą frekwencję podczas pokazu w nowojorskim Roxy Theatre. W tym samym roku zagrał w dramacie więziennym Sing Sing u boku Bette Davis, który został zrealizowany dla studia Warner Bros. Tracy liczył, że będzie to produkcja przełomowa w jego dorobku. Pomimo pozytywnych recenzji, tak się jednak nie stało. Uwagę krytyków zwróciła rola w dramacie Władza i chwała w reżyserii Williama K. Howarda, do której scenariusz napisał Preston Sturges. William R. Wilkerson przyznał na łamach „The Hollywood Reportera”: „Ten znakomity artysta wreszcie miał okazję zaprezentować zdolność, która [do tej pory] była blokowana przez role gangsterów… [film] przedstawił Tracy’ego jako jednego z najlepszych wykonawców ekranu”. Mordaunt Hall z „The New York Timesa” podkreślił, że na ekranie nie było bardziej przekonującego przedstawienia niż podszywanie się pod Toma Garnera przez Spencera Tracy’ego”.
Kolejne produkcje z udziałem aktora, w tym dramat Shanghai Madness (reż. John G. Blystone), melodramat Jak w siódmym niebie (reż. Frank Borzage) i zrealizowana dla Metro-Goldwyn-Mayer komedia The Show-Off (reż. Charles Reisner), nie przełożyły się na sukces kasowy. W pierwszym z obrazów zaprezentował niewidziany dotąd seksapil, co miało służyć poprawie jego pozycji.
W trakcie pracy dla Fox Film Corporation Tracy zyskał opinię alkoholika. Nie zdążył zgłosić się do filmu Marie Galante (reż. Henry King), ponieważ został znaleziony nieprzytomny w pokoju hotelowym, po dwutygodniowej libacji. Aktor wylądował w szpitalu i został usunięty z wytwórni. Dodatkowo musiał zapłacić 125 tys. dolarów kary za opóźnienia w produkcji.
2 kwietnia 1935 Tracy rozwiązał umowę ze studiem Fox Film Corporation za porozumieniem stron i podpisał nowy, siedmioletni kontrakt z Metro-Goldwyn-Mayer, które już wcześniej wyrażało swoje zainteresowanie aktorem. W późniejszych latach powód usunięcia Tracy’ego z szeregów Fox Film Corporation nie był jasny; aktor utrzymywał, że został zwolniony za swoje pijaństwo, podczas gdy notatki wytwórni nie potwierdzały tej tezy. Łącznie Tracy wystąpił w 25 filmach zrealizowanych dla Fox Film Corporation, z których większość przyniosła straty w box office.
W latach 30. Metro-Goldwyn-Mayer było najbardziej szanowanym studiem w Hollywood. Poprzez swoje kłopoty z alkoholem, reputacja Tracy’ego w chwili rozpoczęcia współpracy z wytwórnią nie była dobra. Według biografa Jamesa Curtisa aktor nie był gwarantem zysków w box office. Jak podkreślił „był jednak dobrze znany z tego, że był rozrabiaką”. Producent Irving Thalberg był entuzjastycznie nastawiony, mówiąc w rozmowie z Louellą Parsons, że „Spencer Tracy stanie się jedną z najcenniejszych gwiazd MGM”. Curtis zaznaczył, że studio kierowało aktorem w ostrożny sposób, chcąc wprowadzić istotne zmiany po nieudanej współpracy z Fox Film Corporation. Autor przyznał, że było to jak „zastrzyk adrenaliny” dla Tracy’ego.
Pierwszym obrazem był kryminał Morderca (reż. Tim Whelan), w którym zadebiutował James Stewart. W następnych filmach Tracy występował u boku znanych aktorek, między innymi Myrny Loy we Whipsaw (reż. Sam Wood), który okazał się sukcesem kasowym i zdaniem Franka Nugenta z „The New York Timesa” jedynie przekonująca gra aktorska Loy, Tracy’ego, Johna Qualena i praca reżyserska Wooda pozwoliła by był on czymś więcej niż tylko kolejnym obrazem. W kryminale Motłoch (reż. J. Walter Ruben) partnerował z kolei Jean Harlow. W tym czasie Tracy zyskał reputację gwiazdy drugoplanowej.
W 1936 aktor zagrał główną rolę w dramacie kryminalnym Jestem niewinny (reż. Fritz Lang), który podejmował problematykę linczu. Tracy wcielił się w postać Joe Wilsona, niesłusznie oskarżonego o porwanie dziecka i osadzonego w więzieniu. Po podpaleniu zakładu przez mieszkańców, pragnących dokonać samosądu, ucieka i postanawia się zemścić. Film otrzymał pozytywne recenzje i spotkał się z dużym zainteresowaniem, dzięki czemu osiągnął przychód przekraczający milion dolarów w światowym box office. James Curtis zaznaczył, że „publiczność, która zaledwie rok wcześniej nie miała wyraźnego kontaktu z nim, nagle zaczęła go dostrzegać. Była to przemiana, którą można rozpatrywać nie inaczej jak w kategoriach cudu… [i pokazała] chęć ze strony publiczności przyjęcia człowieka wiodącego, który nie był przystojny ani większy od życia”. Biograf Donald Deschner zaznaczał, że rola Wilsona przyniosła przełom w jego karierze.
W tym samym roku wystąpił u boku Clarka Gable’a w dramacie muzycznym San Francisco, opowiadającym o wielkim trzęsieniu ziemi w Kalifornii w 1906. Przyjął drugorzędną rolę, by widownia mogła go zobaczyć z największą ówcześnie gwiazdą Hollywood (Gable). Kreację księdza Tima Mullina traktował z dużą powagą, czując się odpowiedzialnym za reprezentowanie przedstawiciela kościoła. Pomimo jedynie siedemnastu minut obecności na ekranie, Tracy uzyskał pierwszą nominację do nagrody Akademii Filmowej w kategorii dla najlepszego aktora pierwszoplanowego. Deschner zwrócił uwagę na fakt, że role w Jestem niewinny i San Francisco zmieniły karierę Tracy’ego i pozwoliły mu na nadanie statusu głównej gwiazdy.
Po pozytywnym odbiorze filmów ze swoim udziałem, Tracy zerwał z nałogiem alkoholowym, co korzystnie wpłynęło na jego dalsze relacje z Metro-Goldwyn-Mayer, które podkreślało duży profesjonalizm aktora. Kolejnym projektem w którym wziął udział była komedia z gatunku screwball comedy Romantyczna pułapka, gdzie zagrał u boku Jean Harlow, Myrny Loy i Williama Powella. Według Curtisa obsadzenie Tracy’ego wraz z Harlow, Loy i Powellem, mających jedną z najsilniejszych pozycji w branży, znacząco przyczyniło się do poprawy jego sytuacji. Obraz w reżyserii Jacka Conwaya uplasował się w trójce najchętniej oglądanych filmów ostatnich sześciu miesięcy.
W 1937 Tracy wystąpił w czterech produkcjach, z czego kryminał Po wielkiej wojnie (reż. W.S. Van Dyke) przeszedł niezauważony. Mający premierę w czerwcu dramat familijno-przygodowy Bohaterowie morza w reżyserii Victora Fleminga, powstały na podstawie powieści Kapitanowie zuchy Rudyarda Kiplinga, stał się jednym z ważniejszych wydarzeń filmowych roku. Tracy wcielił się w postać portugalskiego rybaka Manuela Fidello, choć nie był zadowolony z udawania zagranicznego akcentu i faktu, że na czas realizacji musiał mieć kręcone włosy. Rola ta przyniosła mu pierwszą nagrodę Akademii Filmowej dla najlepszego aktora pierwszoplanowego. 
Kolejnymi projektami były dramat Życie ulicy (reż. Frank Borzage) z Luise Rainer i Modelka u boku Joan Crawford (reż. Frank Borzage), z których drugi obraz był sukcesem w box office. Po tych wydarzeniach pozycja Tracy’ego pozwoliła zakwalifikować go do grona czołówki gwiazd filmowych. W 1937 opublikowano ankietę „Król i Królowa Hollywood”, którą przeprowadzono z udziałem ponad dwudziestu milionów respondentów. Tracy został sklasyfikowany na 6. pozycji wśród mężczyzn. W 1938 ponownie wystąpił u boku Gable’a i Loy w melodramacie Brawura (reż. Victor Fleming). Obraz zebrał pochlebne recenzje i był sukcesem kasowym.
W 1938 Metro-Goldwyn-Mayer obsadziło go w roli księdza Edwarda J. Flanagana, założyciela organizacji non-profit Boys Town, w dramacie biograficznym Miasto chłopców (reż. Norman Taurog). Sam aktor wyrażał duże podekscytowanie z otrzymanej roli: „Tak bardzo pragnę zrobić dobrą pracę, jak ojciec Flanagan, że martwi mnie to, iż mam problemy by zasnąć w nocy”. Po premierze, Tracy otrzymał pozytywne oceny od krytyków, a sam film przyniósł przychód rzędu czterech milionów dolarów. Rola księdza Flanagana przyniosła mu drugą z rzędu statuetkę Akademii Filmowej dla najlepszego aktora pierwszoplanowego. W walce o nią, Tracy rywalizował z takimi aktorami jak Charles Boyer, James Cagney, Leslie Howard i Robert Donat. Odbierając nagrodę przyznał: „ja naprawdę szczerze nie czuję się odpowiednią osobą, aby móc przyjąć tę nagrodę. Mógłbym to zaakceptować tylko wtedy, jeśli byłaby przeznaczona dla wspaniałego i wielkiego ojca Flanagana”. W ramach podziękowań, wysłał statuetkę księdzu Flanaganowi. Pod koniec roku został sklasyfikowany na 5. miejscu wśród najlepiej zarabiających aktorów.
W 1939 zagrał główną rolę walijskiego dziennikarza, korespondenta i badacza Afryki Henry’ego Mortona Stanleya w dramacie przygodowym Stanley i Livingstone u boku Nancy Kelly. Film w reżyserii Kinga został wyprodukowany dla wytwórni 20th Century Fox. Według Curtisa roczna przerwa nie wpłynęła w żaden sposób na ugruntowaną pozycję aktora wśród publiczności. W październiku Tracy wygrał w ankiecie przeprowadzonej przez dwutygodnik „Fortune” na „najlepszego aktora filmowego w kraju”.
Korzystając z rozpoznawalności Tracy’ego, Metro-Goldwyn-Mayer  zatrudniło go w 1940 do czterech filmów. Dramat I Take This Woman (reż. W.S. Van Dyke), gdzie wystąpił u boku Hedy Lamarr, okazał się komercyjnym niepowodzeniem. Zmiana nastąpiła wraz z wejściem do kin dramatu historycznego Północno-zachodnie przejście (reż. King Vidor), który był pierwszym obrazem Tracy’ego zrealizowanym w technicolorze. 10 maja premierę miał biograficzny Edison (reż. Clarence Brown), gdzie wcielił się w tytułową postać Thomasa Alvy Edisona. Howard Barnes z „New York Herald Tribune” wyraził mieszaną opinię co do filmu, lecz pochlebnie odniósł się do tytułowej kreacji, zaznaczając, że przekonywująca gra aktorska Tracy’ego sprawiła, że film był wart obejrzenia. Najbardziej wyczekiwanym obrazem roku była Gorączka nafty (reż. Jack Conway), w której po raz trzeci i ostatni zagrali wspólnie Gable i Tracy. Na ekranie partnerowały im Claudette Colbert i Hedy Lamarr. Film zaliczył największe otwarcie od czasów Przeminęło z wiatrem (reż. Victor Fleming) z 1939.
W kwietniu 1941 Tracy podpisał nowy kontrakt z Metro-Goldwyn-Mayer, opiewający na zarobki rzędu 5 tys. dolarów tygodniowo. Ponadto umowa ograniczała (na prośbę aktora) liczbę występów do trzech filmów rocznie, i gwarantowała umieszczenie jego nazwiska jako głównego w czołówce.
W Men of Boys Town (reż. Norman Taurog) powtórzył rolę księdza Flanagana. Wkrótce potem wystąpił w horrorze Doktor Jekyll i pan Hyde (reż. Victor Fleming) u boku Ingrid Bergman i Lany Turner. Tracy nie był zadowolony z tego filmu, głównie przez konieczność noszenia ciężkiego makijażu do roli Hyde’a. Obraz zebrał mieszane recenzje, jednak cieszył się uznaniem wśród widzów, zarabiając dwa miliony dolarów. W 1942 aktor miał zagrać w familijnym filmie Roczniak (reż. Clarence Brown), jednak z uwagi na liczne trudności i warunki pogodowe, produkcję wstrzymano.
Po raz pierwszy Tracy wystąpił z Katharine Hepburn w komedii romantycznej Kobieta roku (reż. George Stevens). Odtwórczyni głównej roli kobiecej ceniła sobie współpracę, nazywając go „najlepszym aktorem filmowym” oraz wyrażając zadowolenie z możliwości wspólnej gry: „Byłam cholernie wdzięczna, że zechciał ze mną pracować”. Przy okazji realizacji Filadelfijskiej opowieści (reż. George Cukor) w 1940, gdzie wystąpiła u boku Cary’ego Granta, zabiegała o angaż dla aktora. Film Kobieta roku zebrał przychylne recenzje i cieszył się uznaniem wśród widzów w kinach. William Boehnel z „New York World-Telegram” napisał, że sama obecność Hepburn i Tracy’ego wystarczy, aby „film był niezapomniany”. Mający premierę w tym samym roku dramat Tortilla Flat, będący adaptacją powieści Johna Steinbecka, spotkał się z chłodnym przyjęciem ze strony krytyków.
Po otrzymaniu pozytywnych ocen przez Kobietę roku, Metro-Goldwyn-Mayer zatrudniło Hepburn i Tracy’ego do głównych ról w filmie dramatycznym Keeper of the Flame (reż. George Cukor). Pomimo słabszego przyjęcia zyskał uznanie w amerykańskim box office, potwierdzając tym samym siłę partnerstwa ekranowego aktorów. Kolejne trzy obrazy Tracy’ego to wojenne produkcje – A Guy Named Joe (reż. Victor Fleming), Siódmy krzyż (reż. Fred Zinnemann) i 30 sekund nad Tokio (reż. Mervyn LeRoy). Pierwszy z filmów stał się najbardziej „kasowym” w jego dotychczasowej karierze. Siódmy krzyż, którego fabuła koncentrowała się na ucieczce z nazistowskiego obozu koncentracyjnego, otrzymał negatywne opinie.
W 1944 Tracy był najbardziej dochodowym aktorem w Stanach Zjednoczonych. Jego kandydatura rozpatrywana była między innymi obok Alana Ladda, Gregory’ego Pecka i Jamesa Cagneya do głównej roli agenta ubezpieczeniowego Waltera Neffa w kryminale noir Podwójne ubezpieczenie (1944, reż. Billy Wilder). Rok później po raz trzeci wystąpił z Hepburn, grając główną rolę w komedii romantycznej Bez miłości (reż. Harold S. Bucquet), która pomimo mieszanych ocen ze strony krytyków, osiągnęła sukces w box office.
W 1947 powrócił do filmu po roku spędzonym na deskach teatru. Jak przyznawał: „wracam na Broadway by sprawdzić, czy potrafię jeszcze grać”. W międzyczasie przeszedł przez gorszy okres w swoim życiu, wskutek czego trafił do szpitala. Pierwszym obrazem był western Morze traw (reż. Elia Kazan), osadzony w realiach Dzikiego Zachodu, gdzie ponownie wystąpił z Hepburn, która uważała, że jedynie regularna gra pozwoli przywrócić mu skupienie. Podobnie jak w przypadku Keeper of the Flame i Bez miłości, obraz osiągnął sukces kasowy, zarówno w kraju jak i za granicą, mimo mieszanych recenzji prasowych. Ostatnim filmem z 1947 był dramat romantyczny Cass Timberlane (reż. George Sidney), który uzyskał entuzjastyczne przyjęcie w kinach przez publiczność. Curtis zwrócił uwagę, że partnerka z planu Lana Turner przyćmiła swoją grą Tracy’ego.
W 1948 aktor zrealizował piąty film wspólnie z Hepburn, występując w dramacie politycznym Stan Unii (reż. Frank Capra), gdzie wcielił się w rolę Granta Matthewsa, kandydata na urząd prezydenta. Obraz spotkał się z przychylnym przyjęciem. Rok później zagrał wraz z Deborah Kerr w filmie Edward, mój syn George’a Cukora. Aktor nie lubił tej roli, przyznając w rozmowie z reżyserem: „dość niepokojącym dla mnie jest dojście do wniosku jak łatwo przychodzi mi granie łajdaka”. Po premierze „The New Yorker” napisał o „beznadziejnej interpretacji pana Tracy’ego”. Obraz okazał się największą porażką finansową aktora dla Metro-Goldwyn-Mayer.
Kolejnymi projektami były przygodowy Malaya (reż. Richard Thorpe) z Jamesem Stewartem oraz komedia romantyczna Żebro Adama (reż. George Cukor), gdzie Tracy i Hepburn wcielili się w rolę małżeństwa prawników, które walczy ze sobą w sądzie. Autorzy scenariusza Garson Kanin i Ruth Gordon, którzy byli przyjaciółmi aktorów, napisali dialogi specjalnie z myślą o nich. Film otrzymał pochlebne recenzje, stając się największym przebojem duetu Tracy-Hepburn. Bosley Crowther z „The New York Timesa” napisał: „pan Tracy oraz panna Hepburn to gwiazdy w tym spektaklu i wspaniale się ogląda ich doskonałą kompatybilność w komicznych sytuacjach”.
W 1950 Tracy wystąpił obok Elizabeth Taylor i Joan Bennett w komedii Ojciec panny młodej (reż. Vincente Minnelli), wcielając się w rolę Stanleya Banksa, ojca, który przygotowuje się do ślubu swojej córki. Tygodnik „Variety” napisał: „jest to druga mocna komedia z rzędu Spencera Tracy’ego w roli tytułowej i rzuca nią na kolana”. Film spotkał się z ciepłym przyjęciem zarówno ze strony krytyków, jak i widowni, stając się najbardziej dochodową produkcją w dotychczasowej karierze aktora i przynosząc zyski rzędu trzech milionów dolarów. Za rolę Stanleya Banksa Tracy został po raz pierwszy od dwunastu lat wyróżniony nominacją do nagrody Akademii Filmowej dla najlepszego aktora pierwszoplanowego. Po pozytywnym przyjęciu filmu studio Metro-Goldwyn-Mayer postanowiło zrealizować sequel Kłopotliwy wnuczek (reż. Vincente Minnelli). Tracy, z początku będąc niepewnym, ostatecznie zgodził się na udział w produkcji. Druga część trafiła do kin dziesięć miesięcy po premierze pierwszej i przyniosła zyski w wysokości czterech milionów dolarów. Pozytywny odbiór dwóch filmów spowodował, że Tracy’ego ponownie zaczęto nazywać największą gwiazdą w kraju.
W 1951 wcielił się w rolę prawnika w kryminale noir The People Against O’Hara (reż. John Sturges). W następnym roku ponownie nawiązał współpracę z Katharine Hepburn, występując w komedii sportowej Pat i Mike w reżyserii George’a Cukora, ze scenariuszem Kanina i Gordon. Film stał się jednym z bardziej znanych i cenionych w dorobku duetu Tracy-Hepburn. Następnie wystąpił wraz z Gene Tierney w dramacie historycznym Podróż ku Nowemu Światu (reż. Clarence Brown), który odnotował małą frekwencję i przyniósł straty w wysokości niespełna dwóch milionów dolarów.
W 1953 Tracy powrócił do roli zaniepokojonego ojca w dramacie Aktorka (reż. George Cukor), u boku Jean Simmons. Producent obrazu Lawrence Weingarten przyznał: „ten film otrzymał więcej oklasków ze strony krytyki niż jakikolwiek inny, który zrobiłem w poprzednich latach, a my nie zarabialiśmy wystarczająco dużo pieniędzy, by móc opłacić wszystkich uczestników seansu”. Za kreację Clintona Jonesa Tracy został nagrodzony Złotym Globem w kategorii dla najlepszego aktora w filmie dramatycznym oraz uzyskał nominację do nagrody BAFTA dla najlepszego aktora zagranicznego.
W następnym roku wystąpił w westernie Złamana lanca (reż. Edward Dmytryk) studia 20th Century Fox, który został dobrze przyjęty przez środowisko krytyków. W 1955 miał zagrać postać Daniela C. Hilliarda w kryminale noir Godziny rozpaczy u boku Humphreya Bogarta, jednak odmówił reżyserowi Williamowi Wylerowi nie zgadzając się na rolę mniej ważną, niż kreacja Bogarta.
W 1955 Tracy wystąpił w dreszczowcu Czarny dzień w Black Rock (reż. John Sturges), zawierającym elementy westernu i kina noir. Aktor wcielił się w rolę weterana wojennego, który przybywa do miasteczka Black Rock, by wręczyć medal synowi japońskiego farmera. Niespodziewanie spotyka się z dużą wrogością ze strony miejscowych. Kreacja Johna J. Macreedy’ego przyniosła mu piątą nominację do nagrody Akademii Filmowej dla najlepszego aktora pierwszoplanowego oraz Złotą Palmę dla najlepszego aktora na Festiwalu Filmowym w Cannes. Tracy osobiście nie był zadowolony z obrazu, wielokrotnie grożąc, że opuści go w trakcie realizacji.
W tym samym roku rozpoczął prace na planie filmu Opowieść o złym człowieku (reż. Robert Wise), lecz wycofał się z projektu po tym, gdy w trakcie zdjęć w Kolorado doznał choroby wysokościowej. Wskutek opuszczenia planu jego stosunki z Metro-Goldwyn-Mayer uległy pogorszeniu, co w konsekwencji doprowadziło do rozwiązania kontraktu w czerwcu.
Pierwszym obrazem, w którym wystąpił jako aktor niezależny był dramat przygodowy Śniegi w żałobie z 1956 w reżyserii Edwarda Dmytryka, gdzie partnerował mu Robert Wagner. Zdjęcia realizowane były w Alpach, co okazało się trudnym doświadczeniem, przez co Tracy ponownie groził opuszczeniem projektu. Mimo to uzyskał nominację do nagrody BAFTA w kategorii dla najlepszego aktora zagranicznego.
18 stycznia 1957 wziął udział w pogrzebie Humphreya Bogarta, z którym łączyła go silna przyjaźń. Został poproszony przez wdowę po zmarłym, Lauren Bacall, o odczytanie mowy pożegnalnej, jednak Tracy będąc załamanym śmiercią bliskiego mu przyjaciela nie czuł się na siłach, wobec czego w zastępstwie uczynił to John Huston. W tym samym roku zagrał po raz ósmy z Hepburn, tym razem w komedii romantycznej Biuro na tranzystorach (reż. Walter Lang). W trakcie prac wielokrotnie był przekonywany do pozostania na planie. Film spotkał się ze słabym zainteresowaniem. Philip T. Hartung z „Commonweal” zwracał uwagę na „umiejętność wywoływania śmiechu i robienia zabawnych dowcipów” przez duet Tracy-Hepburn.
W 1958 zagrał w dramacie Stary człowiek i morze (reż. John Sturges), do którego realizacji przymierzał się od pięciu lat. Agent Ernesta Hemingwaya, Leland Hayward napisał do autora: „Spośród wszystkich ludzi Hollywood najbliższym mi jakością, osobowością, głosem i godnością osobistą jest Spencer Tracy”. Aktor wyraził zadowolenie z otrzymanej roli. Przed rozpoczęciem zdjęć namawiano go by schudł, jednak Tracy’emu się to nie powiodło. Hemingway przyznał, że jest on „strasznym ciężarem dla obrazu”. Pisarz musiał być przekonywany, że ujęcia będą robione w taki sposób, aby ukryć nadwagę aktora. Tracy podkreślał, że Stary człowiek i morze był najtrudniejszym filmem w jego karierze. Jack Moffitt z „The Hollywood Reportera” zwrócił uwagę na „intymność i ujawnienie uniwersalnego ludzkiego doświadczenia”, które według autora „wykraczało poza aktorstwo i stało się rzeczywistością”. Za kreację starzejącego się rybaka Santiago ponownie został nominowany do nagrody Akademii Filmowej i brytyjskiej BAFTA.
Po rezygnacji z udziału w dwóch filmach, w tym z remake’u Błękitnego anioła z Marilyn Monroe (ostatecznie główne role trafiły do May Britt i Curda Jürgensa), Tracy wystąpił w The Last Hurrah, gdzie po 28 latach nawiązał ponowną współpracę z Johnem Fordem. Aby lepiej przygotować się do roli burmistrza wziął rok przerwy. Film został pozytywnie oceniony, jednak nie przełożyło się to na sukces komercyjny. Pod koniec 1958 rada National Board of Review uznała Tracy’ego za najlepszego aktora roku. W tym czasie zaczął rozważać przejście na emeryturę, podkreślając, że jest „chronicznie zmęczony, nieszczęśliwy, chory i niezainteresowany pracą”.
W 1960 wystąpił w dramacie historycznym Kto sieje wiatr w reżyserii Stanleya Kramera, którego fabuła opierała się na słynnym małpim procesie z 1925, dotyczącym nauczania teorii ewolucji w szkołach. Kramer przyznawał, że Tracy był jedynym kandydatem do roli prawnika Henry’ego Drummonda. Na ekranie partnerował mu Fredric March jako Matthew Harrison Brady. Tygodnik „Variety” napisał: „przebłysk geniuszu castingowego… obaj mężczyźni są urzekający w najbardziej chwalebnym tego słowa znaczeniu”. Pomimo pochlebnych recenzji wyniki finansowe nie przełożyły się na sukces komercyjny. Tracy został po raz siódmy nominowany do nagrody Akademii Filmowej, brytyjskiej BAFTA i Złotego Globu w kategoriach dla najlepszego aktora pierwszoplanowego i zagranicznego.
W 1961 zagrał w katastroficznym obrazie Diabeł o czwartej (reż. Mervyn LeRoy), po raz czwarty w swej karierze wcielając się w rolę duchownego. Frank Sinatra oddał główną rolę na rzecz Tracy’ego, by ten zechciał tylko wystąpić w filmie. Chociaż aktor w pierwszej chwili odrzucił propozycję, to ostatecznie dał się przekonać do udziału w produkcji. Obraz, mimo słabszych recenzji, był najbardziej dochodowym filmem Tracy’ego od czasu Ojca panny młodej z 1950.
Kto sieje wiatr zapoczątkował współpracę Tracy’ego z Kramerem. Reżyser obsadził aktora w dramacie sądowym Wyrok w Norymberdze w roli przewodniczącego sądu Dana Haywooda. Fabuła filmu skupiała się na trzecim z dwunastu procesów norymberskich – procesie prawników. Był to jeden z pierwszych obrazów, który poruszał temat Holocaustu. W filmie wystąpili także Burt Lancaster, Marlene Dietrich, Maximilian Schell i Richard Widmark. Autor scenariusza Abby Mann napisał rolę sędziego Haywooda z myślą o Tracym, który z kolei podkreślał, że był to najlepszy scenariusz jaki kiedykolwiek przeczytał. Pod koniec filmu bohater grany przez Tracy’ego wygłasza ponad trzynastominutową mowę końcową. Aktor nagrał tę scenę za pierwszym podejściem, otrzymując od całej obsady gromkie brawa. Po obejrzeniu produkcji Mann napisał do aktora: „każdy scenarzysta powinien mieć doświadczenie ze Spencerem Tracy’m czytającym jego tekst. Na całym świecie nie ma niczego podobnego”. Tracy uzyskał ósmą nominację do nagrody Akademii Filmowej.
Ze względu na zły stan zdrowia aktor odrzucił główne role w filmach U kresu dnia (1962, reż. Sidney Lumet) i Lampart (1963, reż. Luchino Visconti). Z uwagi na prace przy Wyroku w Norymberdze zrezygnował także z udziału w westernie Jak zdobywano Dziki Zachód (1962, reż. George Marshall, Henry Hathaway, John Ford), do którego nagrał jedynie narrację.
W 1963 wykreował postać kapitana T.G. Culpepera w komedii kryminalnej Ten szalony, szalony świat (reż. Stanley Kramer), spędzając na planie jedynie dziewięć dni. Film stał się najbardziej dochodowym amerykańskim obrazem roku. Po pogorszeniu stanu zdrowia zmuszony był odmówić udziału w westernie Jesień Czejenów (1964, reż. John Ford) i dramacie Cincinnati Kid (1965, reż. Norman Jewison).
Fabuła komediodramatu Stanleya Kramera Zgadnij, kto przyjdzie na obiad, autorstwa scenarzysty Williama Rose’a, koncentrowała się na tematyce małżeństwa białej kobiety z czarnym mężczyzną. Tracy po czteroletniej przerwie wcielił się w rolę mającego liberalne poglądy dziennikarza Matta Draytona, którego córka Christina (Katharine Houghton) oznajmia rodzicom (w roli matki Katharine Hepburn), że wychodzi za mąż za czarnoskórego lekarza (Sidney Poitier). Aktor z radością powrócił do gry na planie, jednak w rozmowie z jednym z dziennikarzy przyznał, że to będzie jego ostatni film. Z powodu złego stanu zdrowia firmy odmówiły ubezpieczenia Tracy’ego. Aby zdjęcia mogły się rozpocząć, Hepburn i Kramer wypłacili własne wynagrodzenia, pokrywając tym samym koszty ubezpieczenia aktora. Tracy pracował na planie jedynie od dwóch do trzech godzin dziennie. Ostatnią scenę nagrał 24 maja 1967.
Premiera odbyła się 11 grudnia. Pomimo mieszanych recenzji, Zgadnij, kto przyjdzie na obiad, stał się najbardziej dochodowym filmem w karierze aktora, przynosząc ponad pięćdziesiąt milionów dolarów zysku. Brendan Gill na łamach „The New Yorkera” napisał, że „Tracy dał bezbłędny, i w tych okolicznościach, łamiący serca występ”. Rola ta przyniosła aktorowi dziewiątą nominację do nagrody Akademii Filmowej, trzecią do Złotego Globu i pośmiertnie główną statuetkę BAFTA dla najlepszego aktora zagranicznego.
W wieku 60 lat, ze względu na długoletnie uzależnienie od alkoholu, papierosów, przyjmowania leków i nadwagę, stan zdrowia Tracy’ego uległ znacznemu pogorszeniu. 21 lipca 1963 został hospitalizowany po tym, jak doznał ciężkiego ataku duszności. Lekarze zdiagnozowali u niego obrzęk płuc oraz podniesione ciśnienie krwi. Od tego momentu aktor pozostawał w słabszej formie fizycznej. Hepburn przeprowadziła się do niego, by zapewnić mu stałą opiekę. W styczniu 1965 zdiagnozowano u Tracy’ego nadciśnienie tętnicze. Aktor rozpoczął leczenie po wykryciu u niego cukrzycy typu 2. We wrześniu 1965 był bliski śmierci, gdy po zabiegu prostatektomii jego nerki przestały pracować i spędził noc w śpiączce. Wyzdrowienie aktora lekarze określali ówcześnie jako „rodzaj cudu”.
Ostatnie dwa lata życia aktor spędził w swoim domu wraz z Hepburn, poświęcając wolny czas na czytanie, malowanie i słuchanie muzyki. 10 czerwca 1967, siedemnaście dni po ukończeniu zdjęć do Zgadnij, kto przyjdzie na obiad, Tracy zmarł w wyniku ataku serca, którego doznał w swoim mieszkaniu w Beverly Hills. Miał 67 lat.
Msza święta odbyła się 12 czerwca w kościele Niepokalanego Serca Maryi w East Hollywood. W uroczystościach pogrzebowych, prócz najbliższej rodziny artysty, udział wzięli także między innymi: Frank Sinatra, George Cukor, James Stewart, John Ford i Stanley Kramer. Katharine Hepburn, ze względu na rodzinę aktora, nie brała udziału w pogrzebie. Tracy został pochowany na cmentarzu Forest Lawn Memorial Park w Glendale w zespole miejskim Los Angeles-Long Beach. Zdaniem Jamesa Fischera cały majątek aktora odziedziczyła jego żona i dzieci, a Hepburn nie została uwzględniona przy podziale spadku.
Swoją żonę Louise Treadwell Tracy poznał, gdy obydwoje byli członkami Wood Players w teatrze w Grand Rapids. Zaręczyli się 10 maja 1923, a pobrali 10 września pomiędzy popołudniowym a wieczornym występem. Syn John Ten Broeck Tracy (zm. 2007) urodził się 26 czerwca 1924. Kiedy miał dziesięć miesięcy, Treadwell odkryła, że dziecko jest głuche. Przez pierwsze trzy miesiące ukrywała ten fakt przed Tracym. Gdy aktor się dowiedział, był zdruzgotany. Obwiniał się za chorobę syna, twierdząc, że to kara za „własne grzechy”. W rezultacie Tracy miał problemy z nawiązaniem kontaktu z synem i odsunął się od rodziny. Przyjaciel artysty, producent Joseph L. Mankiewicz przyznał, że „Tracy nie opuścił Louise. Opuścił scenę z poczucia winy”. 1 lipca 1932 urodziła się córka Louise „Susie” Treadwell. Dzieci wychowywane były w wierze episkopalnej matki. W 1933 Tracy opuścił rodzinny dom, utrzymując wraz z żoną, że wciąż są przyjaciółmi, choć rozważali możliwość separacji. Para ostatecznie nie zdecydowała się na rozwód. W 1935 pojednał się z Treadwell, mimo że małżeństwo sprawiało coraz więcej kłopotów. Tracy częściej mieszkał w hotelach, a w latach 40. para żyła osobno. Według źródeł Treadwell miała oznajmić: „będę panią Tracy do dnia, w którym umrę”.
Od września 1933 do czerwca 1934 aktor miał romans z Lorettą Young, z którą współpracował przy filmie Jak w siódmym niebie. W późniejszym czasie Tracy częstokrotnie wdawał się w różne romanse, w tym z Joan Crawford w 1937 i Ingrid Bergman w 1941. Claire Trevor twierdziła, że „miał sporą linię podbojów. Kobiety go kochały”. Niektóre źródła podają, że aktor miewał kontakty seksualne z Judy Garland w 1936, gdy dziewczyna miała 14 lat. Będąc w przyjacielskich relacjach z Hepburn, Tracy wykazywał się niewiernością; w 1952 przy okazji pracy nad filmem Podróż ku Nowemu Światu, aktor miał romans z Gene Tierney.
Podczas realizacji Kobiety roku w 1941 Tracy nawiązał bliską przyjaźń z Katharine Hepburn. Ich relacja trwała aż do śmierci aktora, przez 26 lat. Tracy nigdy nie wrócił do rodzinnego domu, lecz regularnie odwiedzał żonę i dzieci. Metro-Goldwyn-Mayer skrupulatnie chroniło kontrakty swoich aktorów przed wszelkimi kontrowersjami i skandalami. Tracy nie chciał, by jego znajomość z Hepburn przedostała się do opinii publicznej oraz aby dowiedziała się o niej Treadwell. Mimo to, w kręgach Hollywood o relacji aktorów było wiadomo. Para nie mieszkała razem aż do ostatnich lat życia Tracy’ego, kiedy to jego stan zdrowia pogorszył sie na tyle, że Hepburn wprowadziła się do jego mieszkania w Beverly Hills, by móc się nim opiekować. Angela Lansbury, która współpracowała z parą na planie Stanu Unii, przyznała w późniejszym czasie: „wszyscy wiedzieli, ale nikt nigdy nic nie mówił. W tamtych czasach nie dyskutowano”. W jednej z rozmów z Joan Fontaine aktor przyznał: „mogę się rozwieść, kiedy tylko zechcę, lecz moja żona i Kate lubią takie rozwiązanie jakie ma miejsce”. Przyjaciółka Tracy’ego, Betsy Drake uważała, że był on całkowicie zależny od Hepburn. Aktorka nigdy nie ingerowała w sprawy małżeńskie Tracy’ego i nie naciskała na ślub.
Spencer Tracy był katolikiem, lecz jego kuzynka, Jane Feely przyznawała, że nie był on osobą pobożną. „Był niepraktykującym katolikiem. Nazwałabym go duchowym katolikiem”. Z kolei Garson Kanin, z którym aktor przyjaźnił się przez 25 lat, określił Tracy’ego „prawdziwie wierzącym”. W jego opinii szanował on swoją religię. Według biografów aktor przez całe życie regularnie uczęszczał na msze święte.
Przez większą część dorosłego życia Tracy zmagał się z uzależnieniem od alkoholu, niejednokrotnie upijając się do stanu utraty przytomności. James Curtis twierdził, że w przeszłości z nałogiem zmagali się członkowie rodziny ze strony ojca aktora. Loretta Young uważała, że Tracy bywał „okropny”, gdy był pijany. Znajdującego się pod wpływem alkoholu aktora dwukrotnie aresztowano za niedopuszczalne zachowanie. Często rozpoczynał długotrwałe okresy trzeźwości, po czym ponownie wpadał w uzależnienie. Biografowie określali to terminem  „wszystko albo nic”. Przyjaciele i współpracownicy zwracali się do niego „Spence”, co było skrótem od imienia.
Tracy miewał skłonności depresyjne i stany lękowe. Treadwell opisała jego naturę jako „najbardziej niestabilne usposobienie, jakie kiedykolwiek widziałam – przez minutę potrafił znajdować się w chmurach, po czym spadał w dół, w głębię”. Przez całe życie Tracy zmagał się z uporczywą bezsennością. Doprowadziło to do uzależnienia od leków; nasennych barbituranów, które pomagały mu spać w nocy, ale powodowały senność następnego dnia, a także od pobudzającej dekstroamfetaminy, pozwalającej mu na lepsze funkcjonowanie w dzień. Hepburn, która przyjęła rolę opiekunki aktora, nie była w stanie zrozumieć nieszczęścia swojego partnera. W opublikowanej w 1991 biografii Me: Stories of My Life napisała, że był on „nieustannie torturowany poczuciem winy i okropnym nieszczęściem”.
Spencer Tracy nie był zwolennikiem upubliczniania poglądów politycznych przez środowisko aktorskie, lecz w 1940 wyraził swoje uznanie dla komisji Hollywood for Roosevelt. Osobiście uważał się za demokratę. 20 lipca 1944 uczestniczył obok Edith Luckett Davis w Konwencji Krajowej Partii Demokratycznej w Chicago. Przyjaciel aktora, Lincoln Cromwell opisał go jako „oddanego demokratę”. Córka Tracy’ego, Louise „Susie” Treadwell przyznała, że „ojciec był demokratą w otoczeniu republikanów [reszta rodziny]”.
W trwającej 46 lat karierze, Tracy występował w filmach, radiu i na scenie. Pojawił się w 75 produkcjach na ekranie i 19 audycjach radiowych.
W latach 1938–1942, 1944−1945, 1948 i 1950−1951 Tracy notowany był w pierwszej dziesiątce najbardziej dochodowych aktorów. Piętnaście filmów z jego udziałem było zestawianych w pierwszej dziesiątce podsumowań roku w amerykańskim box office, z czego San Francisco (1936) i Miasto chłopców (1938) osiągały najwyższą pozycję. Trzydzieści filmów, w których Tracy wziął udział, było nominowanych przynajmniej do jednego Oscara, a dwanaście z nich zdobyło co najmniej jedną statuetkę. Trzydzieści jeden produkcji z udziałem aktora, po uwzględnieniu inflacji, przekroczyło sumę stu milionów dolarów dochodu z biletów na rynku krajowym.
Siedem z jego filmów: Jestem niewinny (1936), Kobieta roku (1941), Żebro Adama (1949), Czarny dzień w Black Rock (1955), Wyrok w Norymberdze (1961), Jak zdobywano Dziki Zachód (1962) i Zgadnij, kto przyjdzie na obiad (1967) wpisano do National Film Registry.
Spencer Tracy szczególnie szanowany był za swój naturalizm prezentowany na ekranie. Współpracujący z nim na planie Siódmego krzyża (1944) Hume Cronyn przyznawał: „Jego metoda była tak prosta, a jednocześnie tak trudna do osiągnięcia. Wyglądało jakby nie robił nic, jedynie słuchał, czuł, wypowiadał słowa bez jakiegokolwiek wysiłku”. James Cagney i Joan Crawford również wyrażali swoje uznanie dla jego luźnego stylu gry. Joan Bennett, z którą Tracy czterokrotnie współpracował, przyznawała: „Nigdy nie odnosiłam wrażenia, że on «gra» w scenie, ale prawda danej chwili faktycznie się zdarzała, spontanicznie, gdy wypowiadał swoje kwestie”. Tracy w szczególności doceniany był za umiejętność słuchania i reagowania. Aktor Barry Nelson powiedział, że „wprowadził on sztukę reagowania na nowy poziom”. Reżyser i producent Stanley Kramer podkreślał, że „Tracy myślał i słuchał lepiej niż ktokolwiek inny w historii sztuki filmowej”. Scenarzysta obrazu Czarny dzień w Black Rock Millard Kaufman zwracał uwagę na umiejętność słuchania przez Tracy’ego.
Mimo że jego gra aktorska postrzegana była jako „bez większego wysiłku”, znajomi Tracy’ego podkreślali, że starannie przygotowywał się do każdej z ról. Joseph L. Mankiewicz, który mieszkał z nim w trakcie realizacji Brawury (1938) wspominał, że każdego wieczora aktor „ciężko pracował” w swoim pokoju. Wielu jego współpracowników zwracało uwagę na silną etykę pracy i profesjonalizm. Garson Kanin opisał go jako „instynktownego gracza, który ufał momentowi tworzenia”. Bliski przyjaciel Tracy’ego, Chester Erskine, odnosząc się do jego stylu aktorskiego przyznał: „Starał się dać tyle, tak mało, na ile to było potrzebne. Potrzebował minimum aby osiągnąć maksimum”.
Spencer Tracy nie lubił, gdy pytano go o technikę gry oraz rady jakie udzielałby innym początkującym aktorom. Często wypowiadał się w sposób lekceważący na temat swojego zawodu. Jedną z takich sytuacji przytoczył Garson Kanin, któremu Tracy powiedział: „Dlaczego aktorzy uważają, że są tak cholernie ważni? Nie, nie są. Aktorstwo nie jest najważniejszym zawodem na świecie. A hydraulika jest!”. W rozmowie z jednym z dziennikarzy przyznał, że na ekranie nie stosuje żadnych sztuczek. „Po prostu projektuję siebie – starając się być szczerym”.
Spencer Tracy uznawany jest za jednego z najwybitniejszych amerykańskich aktorów okresu „Złotej Ery Hollywood” oraz w historii kina. Cieszył się uznaniem w branży filmowej. Ówczesny szef Metro-Goldwyn-Mayer, Dore Schary powiedział: „Nie ma wątpliwości, że jest najlepszym i najbardziej zmiennym aktorem naszego ekranu”. Clark Gable, Garson Kanin, Humphrey Bogart, James Cagney, John Ford i Katharine Hepburn, określali Tracy’ego mianem „największego aktora swojego pokolenia”. Richard Widmark przyznał, że „jest najwybitniejszym aktorem filmowym, jaki kiedykolwiek był… Nauczyłem się więcej patrząc na Tracy’ego niż w jakikolwiek inny sposób”. Wizerunek aktora związany był w drugiej połowie lat. 30. z kampaniami reklamowymi i produktami między innymi DeSoto i Lucky Strike.
Był postacią występującą lub wspominaną w kreskówkach Warner Bros. (Hollywood Steps Out, 1941). 8 lutego 1960, za wkład w przemysł filmowy, Tracy otrzymał gwiazdę na Hollywoodzkiej Alei Gwiazd, która mieści się przy 6814 Hollywood Boulevard.
8 marca 1986 stacja telewizyjna PBS wyemitowała na swojej antenie dokument The Spencer Tracy Legacy (reż. David Heeley), którego gospodarzem była Katharine Hepburn. W filmie zawarto między innymi fragmenty obrazów z udziałem aktora, relacje zza kulis, domowe nagrania z życia prywatnego, a także wywiady z wieloma jego współpracownikami z planu oraz rozmowę z córką Louise „Susie” Treadwell.
W 1996 nazwisko aktora zostało zamieszczone na 15. miejscu w rankingu „100 największych gwiazd filmowych wszech czasów”, przygotowanym przez tygodnik „Entertainment Weekly”. W czerwcu 1999 American Film Institute umieścił Tracy’ego na 9. lokacie listy „największych aktorów wszech czasów”. Trzy produkcje z jego udziałem, AFI zamieścił w 2003 na przygotowanej przez siebie liście „100 najbardziej inspirujących filmów wszech czasów” – Zgadnij, kto przyjdzie na obiad na 35. miejscu, Miasto chłopców na 81. i Bohaterowie morza na 94. Władze Uniwersytetu Kalifornijskiego w Los Angeles ustanowiły nagrodę UCLA Spencer Tracy Award, która przyznawana jest za „doskonałość w działaniu filmowym”. W przeszłości, jej laureatami byli między innymi: Anthony Hopkins, Denzel Washington, James Stewart, Kirk Douglas, Michael Douglas, Morgan Freeman i Tom Hanks.
Krytyk Leonard Maltin zaznaczył, że Tracy był „jednym z najlepszych aktorów XX wieku”. Historyk filmu Jeanine Basinger opisała karierę aktora jako „złoty czas osiągnięć filmowych”. Charles Matthews napisał na łamach „The Washington Post”: „Tracy zasługuje na pamięć jako mistrz techniki aktorskiej”. Był on inspiracją dla postaci Carla do animacji Odlot (2009, reż. Pete Docter).
W trakcie 46-letniej kariery Spencer Tracy był laureatem najbardziej prestiżowych nagród w przemyśle filmowym. Amerykańska Akademia Sztuki i Wiedzy Filmowej dziewięciokrotnie wyróżniała go nominacją do Oscara, z czego dwukrotnie był laureatem – za kreacje Manuela Fidello w Bohaterach morza (1937) i księdza Edwarda J. Flanagana w Mieście chłopców (1938). Tracy, spośród czterech nominacji, był zdobywcą Złotego Globu za rolę Clintona Jonesa w dramacie Aktorka, brytyjskiej BAFTA za udział w filmie Zgadnij, kto przyjdzie na obiad oraz dwukrotnym laureatem włoskiej nagrody David di Donatello za kreacje w filmach Wyrok w Norymberdze i Zgadnij, kto przyjdzie na obiad.
A. Scott Berg: Kate Remembered: Katharine Hepburn, a Personal Biography. Pocket, 2004. ISBN 0-7434-1563-9. (ang.)

Spyker (Spyker F1 Team, Etihad Aldar Spyker F1 Team) – holenderski konstruktor i zespół wyścigowy powstały na bazie dawnego rosyjskiego zespołu MF1 Racing. Fabryczny team firmy Spyker Cars startował w Formule 1 w sezonie 2007 zdobywając jeden punkt za ósme miejsce w Grand Prix Japonii, kończąc sezon na 10. pozycji w klasyfikacji konstruktorów. W krótkiej historii zespołu, reprezentowało go czterech kierowców: Adrian Sutil jeżdżący dla Spykera cały sezon, a także Christijan Albers, który startował do Grand Prix Wielkiej Brytanii, Markus Winkelhock startujący w Grand Prix Europy i Sakon Yamamoto prowadzący samochód Spykera od Grand Prix Węgier do końca sezonu. Samochodem holenderskiego konstruktora był Spyker F8-VII, zmodernizowany przed Grand Prix Włoch do wersji B. Zmagający się z problemami finansowymi zespół, jeszcze w trakcie trwania sezonu, sprzedano konsorcjum hinduskiego biznesmena Vijaya Mallyi i przekształcono go w Force India F1 Team.
Na początku sezonu 2006 w Formule 1 pojawił się nowy zespół wyścigowy – rosyjski Midland F1 Team. Team powstał w 2004 roku, ale dopiero po wykupieniu przez Aleksa Shnaidera zespołu Jordan Grand Prix w 2005 roku Rosjanie mogli zadebiutować w Formule 1. W sezonie 2005 zespół startował jeszcze jako Jordan Grand Prix, a od sezonu 2006 zmieniono nazwę ekipy z Silverstone na Midland F1 Team. Rosyjska ekipa od samego początku zmagań borykała się z problemami, zarówno w kwalifikacjach, jak i wyścigach. Najlepszym polem startowym było 14 miejsce Christijana Albersa zdobyte podczas Grand Prix Stanów Zjednoczonych, natomiast najwyższym miejscem na mecie była 9. pozycja Tiago Monteiro w Grand Prix Węgier. MF1 Racing ukończył sezon na 10. miejscu w klasyfikacji konstruktorów, będąc lepszym tylko od Super Aguri.
Wkrótce po rozpoczęciu sezonu pojawiły się pogłoski, że Shnaider chce sprzedać swój zespół. Kupcem miała rzekomo być internetowa firma Lost Boys, której właścicielem był Holender Michiel Mol. Pod koniec maja Mol zaproponował Rosjaninowi ofertę odkupienia pakietu własnościowego zespołu za 128 mln USD. Po długich negocjacjach 9 września team został sprzedany holenderskiej firmie motoryzacyjnej Spyker Cars N.V. za 106 milionów dolarów. Od Grand Prix Chin zmieniono sponsora tytularnego i na trzy ostatnie weekendy wyścigowe sezonu pełna nazwa brzmiała Spyker MF1 Racing. Po zakończeniu sezonu 2006 nazwa zespołu ponownie została zmieniona i w sezonie 2007 team widniał na oficjalnej liście startowej jako Spyker F1 Team.
Krótko po sprzedaży zespołu rozpoczęła się restrukturyzacja w ekipie z Silverstone. Zatrudniono byłego dyrektora technicznego Toyoty – Mike'a Gascoyne'a. Wśród potencjalnych kandydatów na kierowców holenderskiego teamu wymieniano zawodników MF1 Racing – Christijana Albersa i Tiago Monteiro, a także byłego reprezentanta Red Bull Racing – Christiana Kliena. Innymi kierowcami, których łączono z posadą w Spykerze byli: Gary Paffett i Lewis Hamilton (testerzy McLarena), mistrz IndyCar z 2005 – Dan Wheldon, mistrz Formuły 1 z sezonów 1998 i 1999, Fin Mika Häkkinen oraz mający zadebiutować w F1 – Adrian Sutil, Ernesto Viso, Markus Winkelhock, Giorgio Mondini i Alexandre Prémat. Pierwszym, ogłoszonym 28 września, kierowcą został Albers. Miejsce w drugim samochodzie nowego teamu zajął dotychczasowy tester MF1 Racing – Adrian Sutil. Pełny skład kierowców przedstawiono 1 lutego 2007 roku – obok etatowych, Albersa i Sutila, zatrudniono także czterech testerów – Giedo van der Garde, Adriána Vallésa, Fairuza Fauzy oraz Markusa Winkelhocka.
30 września 2006 do wiadomości podano, iż holenderski zespół podpisał z Ferrari roczną umowę na dostawę jednostek napędowych od sezonu 2007. Jeszcze przed zakończeniem sezonu 2006, Spyker rozpoczął intensywne poszukiwania sponsorów na rok 2007. Skutkiem było podpisanie kilkunastu drobnych umów, m.in. z LeasePlan Netherlands (na lata 2007–2009), amerykańskim producentem narzędzi – RotoZip, Trust International, produkującym akcesoria komputerowe, wytwórcą odzieży i obuwia, Ferrini B.V. oraz holenderskim producentem oprogramowania – Exact. Zwieńczeniem poszukiwań sponsora tytularnego było podpisanie porozumienia, na mocy którego dwie firmy z Bliskiego Wschodu – Etihad Airways i Aldar Properties zobowiązały się do wspierania Spykera przez okres trzech lat, w zamian za zmianę nazwy holenderskiego teamu na Etihad Aldar Spyker F1 Team.
Pod koniec listopada, szef zespołu, Colin Kolles poinformował, że Spyker nie będzie brał udziału w testach. Holendrzy chcą skupić się na budowie nowego samochodu na sezon 2007, zamiast usprawniać nieudaną konstrukcję MF1 Racing – Midland M16 i rozpoczynać zmagania w mistrzostwach z samochodem przejściowym.
Kierownictwo Spyker Cars N.V. pokładało w zespole spore nadzieje. Po zakończeniu sezonu 2006, właściciel teamu – Michiel Mol, wypowiedział się na temat planów na przyszłe lata:
5 lutego 2007 roku zaprezentowano pierwszy samochód wyścigowy Spykera oznaczony symbolem F8-VII (seria F, 8 cylindrów, zaprojektowany w roku 2007 (MMVII)). Celem na początek sezonu było osiągnięcie niezawodności, natomiast osiągi miały przyjść w drugiej połowie sezonu, wraz z wersją B samochodu. Przez kolejne dwa dni Spyker testował F8-VII na torze Silverstone. Pierwszego dnia testów Christijan Albers pokonał 38 okrążeń toru. Pomimo zimna i przejechaniu zaledwie 200 kilometrów, zespół był zadowolony z pracy samochodu. Następnego dnia za sterami pomarańczowego bolidu zasiadł Adrian Sutil. Niemiec, po przejechaniu 26 okrążeń, bardzo chwalił zarówno F8-VII, jak i silnik 056 Ferrari. Sesję testową Spykera zakończyło uszkodzenie samochodu, po uderzeniu w bandy okalające tor.
12 lutego rozpoczęły się trzydniowe, przedsezonowe testy na Circuit de Catalunya w Montmelo. Samochód Spykera nie spisywał się dostatecznie dobrze, by uzyskiwać lepsze czasy okrążenia. Pierwszego dnia Sutil miał ostatni czas (1:25,581), tracąc niemal trzy sekundy do Pedro de la Rosy z McLarena. Na pozostałe dwa dni, bolid przejął Albers, codziennie poprawiając czas okrążenia toru. Drugiego dnia poprawił wynik Niemca o ponad sekundę, jednak czas nadal plasował Spykera na ostatnim miejscu. Trzeciego dnia testów, Holender pokonał jedną pętlę toru w 1:23,947, zajmując 17. miejsce na 19 ustanowionych czasów okrążenia. Łącznie, podczas testów pod Barceloną, kierowcy Spykera pokonali 278 okrążeń, co przekłada się na niemalże 1300 kilometrów.
Tydzień później holenderski zespół wziął udział w kolejnych testach na torze Ricardo Tormo w Walencji. Pierwszego dnia za kierownicą F8-VII zasiadali testerzy Giedo van der Garde oraz Adrián Vallés, a także Sutil. Czasy okrążenia były ponad 2 sekundy gorsze od czasów uzyskiwanych przez drugiego uczestnika testów – Williamsa. Drugiego dnia testowali: Sutil, Albers oraz kolejny kierowca testowy – Fairuz Fauzy. Strata do Williamsa nieznacznie zmalała. Ostatniego dnia, bolidem dzielili się tylko kierowcy etatowi. Na koniec sesji, czas uzyskany przez Sutila był zaledwie pół sekundy gorszy od najlepszego okrążenia Nico Rosberga, co dawało nadzieje na dobre rezultaty w sezonie.
Na 18 dni przed rozpoczęciem 58. sezonu Formuły 1, ekipa z Silverstone powróciła pod Barcelonę, gdzie wraz z Williamsem odbyła ostatnie przedsezonowe testy. 27 lutego Spyker testował F8-VII czterema kierowcami: Albersem, Sutilem, van der Garde i Fauzym, z których najlepszy był Holender. Był on jednak półtorej sekundy wolniejszy od najszybszego Nico Rosberga. Pozostałe dwa dni bolid dzielili etatowi kierowcy zespołu. W środę lepszy był Albers ze stratą 1,838 sekundy do Rosberga, natomiast w czwartek Sutil stracił niewiele ponad sekundę do najlepszego wyniku Alexandra Wurza.
Po wywieszeniu flagi w szachownicę głos na temat formy zespołu zabrał szef ds. technicznych – Mike Gascoyne:
6 marca nastąpił shakedown trzeciego monokoku, na którym zaprezentowano nowe malowanie samochodów Formuły 1 Spykera. Dotychczasowy jasny pomarańcz zastąpiono ciemniejszym odcieniem, a czarne detale zamieniono na kolor stalowoszary. Wtedy też Markus Winkelhock przejechał ostatnie, przed rozpoczęciem sezonu, 50 kilometrów po Silverstone Circuit, znajdującego się w pobliżu bazy teamu. Na półtora tygodnia przed Grand Prix Australii, Spyker zakończył zimowy program testowy z nadziejami na dobry start sezonu 2007.
W regulaminie, w stosunku do poprzedniego sezonu, doszło do kilku zmian. Pierwszą z nich, było zwiększenie czasu piątkowych sesji treningowych z 60 do 90 minut oraz możliwość jazdy dla kierowcy testowego. Kolejną, było zwiększenie liczby zestawów ogumienia na suchą nawierzchnię z 7. do 14. Trzecią ważną zmianą było, iż silnik musi wytrzymać dwa weekendy wyścigowe, nie licząc pierwszych dwóch sesji testowych. Oznacza to, iż w piątek można korzystać z innych silników, bez narażania się na sankcje ze strony Fédération Internationale de l’Automobile. Ważną regulacją dotyczącą samochodu bezpieczeństwa było, iż żaden bolid nie będzie mógł zbyt szybko zjechać do boksów. Będzie to możliwe gdy wszystkie samochody ustawią się tuż za safety carem oraz zdublowani kierowcy rozdzielający innych kierowców i znajdujący się za samochodem bezpieczeństwa wyprzedzą go, przejadą całe okrążenie i ustawią się na końcu stawki. Zmiana ta spowodowana była tym, że kierowcy zdublowani przeszkadzali kierowcom walczącym o wyższe pozycje. Stewardzi zyskali również uprawnienia do nakładania kar obniżenia pozycji startowej za przedwczesną wymianę skrzynki biegów czy silnika. Wprowadzono również system ostrzegania oparty na GPS polegający na zapalaniu się w samochodzie odpowiednich kontrolek odpowiadających flagom pokazywanym przez porządkowych na torze. Warte odnotowania jest też, że Bridgestone po odejściu Michelina, został jedynym dostawcą opon dla Formuły 1.
16 marca 2007 roku ruszył 58. sezon Formuły 1. Kalendarz zakładał 17 weekendów wyścigowych, z czego 9 wyścigów odbyć miało się w Europie, 4 w Azji, 2 w Ameryce Północnej oraz po jednym w Ameryce Południowej oraz Australii. W Australii właśnie, odbyło się inauguracyjne Grand Prix sezonu 2007. Sesje treningowe były trudne dla holenderskiego zespołu – czasy osiągane przez Christijana Albersa i Adriana Sutila były bardzo słabe. W kwalifikacjach także nie odnotowano poprawy osiągów Spykera. Sutil i Albers odnotowali odpowiednio 21. i 22. (ostatni) czas kwalifikacji. Ostatecznie Holender, z powodu problemów z przyczepnością, skorzystał z zapasowego samochodu i musiał startować z alei serwisowej. Kwalifikacje wygrał Kimi Räikkönen z Ferrari. Już na pierwszym okrążeniu wyścigu doszło do kontaktu Sutila z Anthonym Davidsonem z Super Aguri, jednak obaj kierowcy byli w stanie kontynuować jazdę. Na 6. okrążeniu błąd popełnił Albers – w jednym z zakrętów pojechał zbyt szeroko, uderzył w bandę okalającą tor i musiał wycofać się z wyścigu. Niemiec natomiast po dwóch karach przejazdu przez pit-lane (za blokowanie Lewisa Hamiltona oraz przekroczenie białej linii na wyjeździe z boksów) zakończył wyścig na ostatnim, 17. miejscu z dwoma okrążeniami straty do zwycięzcy – Kimiego Räikkönena. Podium uzupełnili kierowcy McLarena, Fernando Alonso i Lewis Hamilton.
Po pierwszej sesji kwalifikacyjnej Spyker podał w wątpliwość legalność nowego samochodu Super Aguri. Colin Kolles stwierdził, że SA07 jest zmodyfikowaną wersją Hondy RA106 używanej w sezonie 2006, co jest niezgodne z zapisami w Concorde Agreement. Wszelkie próby zażegnania konfliktu spełzły na niczym, więc Holendrzy postanowili odwołać się do szwajcarskiego sądu, który miał rozstrzygnąć spór. 23 marca do sądu wpłynął akt oskarżenia przeciwko japońskiemu zespołowi oraz Scuderii Toro Rosso, która, zdaniem Spykera, również nie korzystała z samochodu własnej konstrukcji.
21 marca do publicznej wiadomości podano, iż Spyker nie weźmie udziału w testach na torze w Kuala Lumpur. Oficjalnym powodem była praca nad aerodynamiką w siedzibie zespołu w Silverstone. Nieoficjalnie jednak mówiło się o kłopotach finansowych teamu.
Dwa tygodnie później odbyło się Grand Prix Malezji. Podczas treningów Spyker ponownie zajmował ostatnie miejsca w tabeli z czasami, mając średnio ponad trzy sekundy straty do najlepszych czasów. W kwalifikacjach do wyścigu kierowcy holenderskiego zespołu ponownie startowali z ostatniego rzędu, a czasy okrążenia były o ponad sekundę gorsze od poprzedzającego ich Alexandra Wurza z Williamsa. Jednak ze względu na karę dla Rubensa Barrichello z Hondy, za wymianę silnika, Albers startował z 20., a Sutil z 21. pola. Z pole position startował reprezentant Ferrari – Felipe Massa. Wyścigu na Sepang International Circuit zarówno Niemiec, jak i Holender nie zaliczyli do udanych. Sutil już przed czwartym zakrętem pierwszego okrążenia uszkodził zawieszenie swojego F8-VII po kolizji z Hondą RA107 Jensona Buttona i musiał zakończyć swój udział w wyścigu. Na siódmym okrążeniu kłopoty miał Albers – skrzynia biegów zakleszczyła się na pierwszym biegu; długa jazda na najwyższych obrotach tak rozgrzała układ wydechowy, że zapaliły się od niego elementy aerodynamiczne samochodu, wskutek czego Holender po zjeździe do alei serwisowej, nie powrócił na tor. W Grand Prix Malezji dublet zdobyli kierowcy McLarena – Alonso i Hamilton, trzeci finiszował Räikkönen.
13 kwietnia w Bahrajnie odbyła się trzecia eliminacja sezonu. Podczas treningów, czasy okrążenia znów plasowały kierowców Spykera na końcu stawki. Średnie czasy były o około 0,7 sekundy gorsze. Kwalifikacje do Grand Prix Bahrajnu również nie przyniosły znacznej poprawy osiągów. Sutil z czasem 1:35,280 zajął 20. pole startowe, pokonując Davida Coultharda z Red Bulla oraz będąc o niecałe 0,3 sekundy lepszym od zespołowego kolegi. Pierwsze pole startowe zdobył Felipe Massa, reprezentujący Ferrari. Niemiec już na początku wyścigu uderzył w tył samochodu Scotta Speeda z STR, przez co musiał zjechać do boksu na wymianę przedniego spoilera. Holender ukończył wyścig na 14. pozycji, piętnasty był Sutil, po aż czterech wizytach w alei serwisowej. Bohaterem wyścigu na Bahrain International Circuit został Felipe Massa, który był także autorem najszybszego okrążenia. Pozostałe miejsca na podium zdobyli Hamilton i Räikkönen.
W czwartek, 19 kwietnia zespół poinformował, iż debiut poprawionego modelu F8-VII planowany jest w lipcu, najprawdopodobniej podczas Grand Prix Europy na niemieckim Nürburgringu. Niecały miesiąc później holenderska ekipa musiała zweryfikować swoje przypuszczenia – wersja B Spykera miała zadebiutować w wyścigu o Grand Prix Turcji.
11 maja na Circuit de Catalunya rozegrano pierwsze treningi przed Grand Prix Hiszpanii. Również w Europie forma Spykera nie wzrosła, Albers i Sutil ponownie odnotowywali najsłabsze czasy. W kwalifikacjach także odpadli po pierwszej części sesji. Sutil drugi raz z rzędu wywalczył 20. pole startowe, będąc lepszym od Albersa i Scotta Speeda, który nie wykonał żadnego okrążenia pomiarowego z powodu awarii skrzyni biegów. Z pole position ponownie startował Felipe Massa. Wyścig ukończyło 14. z 22. kierowców, i właśnie ostatnimi byli kierowcy holenderskiego zespołu, w kolejności Adrian Sutil i Christijan Albers. Do słabego wyniku tego drugiego przyczyniła się kara przejazdu przez boksy za ignorowanie niebieskich flag. Zwyciężył, podobnie jak w Bahrjanie, Felipe Massa, na drugim stopniu podium stanął Hamilton, a trzeci był Alonso.
W przerwie między Grand Prix Hiszpanii a Grand Prix Monako do wiadomości podano, iż nastąpi zmiana na stanowisku dyrektora wykonawczego. Miejsce Victora Mullera zajmie zajmie syn Jana Mola – Michiel. Według serwisu Grandprix.com, zmiana dyrektora podyktowana jest coraz większymi udziałami rodziny Molów w Spyker Cars N.V. Muller został przesunięty do działu projektowania i rozwoju marki Spyker.
W drugiej połowie maja, w wywiadzie dla kicker Sportmagazin, Adrian Sutil zapewnił, że ma podpisany ze Spykerem długoletni kontrakt i na pewno pozostanie w zespole z Silverstone na sezon 2008.
24 maja rozpoczął się weekend wyścigowy na Circuit de Monaco. W czwartek to Fernando Alonso odnotowywał najlepsze czasy okrążenia. Spyker ponownie plasował się na końcu stawki. W trzeciej sesji, na wilgotnym torze, niespodziewanie, najlepszy czas okrążenia uzyskał Sutil. Drugi kierowca holenderskiego teamu – Christijan Albers był 19.. W sesji kwalifikacyjnej nie było jednak tak dobrze. Niemiec uzyskał 19. pole startowe, natomiast Albers nie wykonał okrążenia pomiarowego, co przełożyło się na ostatnią pozycję startową. Z pierwszego rzędu startowała dwójka McLarena – Alonso i Hamilton. Żaden z kierowców Spykera nie ukończył Grand Prix Monako. Sutil rozbił bolid na 53 okrążeniu, a Holender wycofał się z rywalizacji 17 pętli później, z powodu awarii półosi napędowej. Został on jednak sklasyfikowany na 19. miejscu. Pierwsze cztery miejsca nie zmieniły się od startu – za Alonso i Hamiltonem, linię mety minęli Massa i Giancarlo Fisichella, jeżdżący dla Renault.
Na początku czerwca Holendrzy zakończyli budowę nowego tunelu aerodynamicznego znajdującego się w brytyjskim mieście Brackley. Nowy obiekt miał znacząco wpłynąć na tempo zespołu, przez przyspieszenie badań nad aerodynamiką samochodów wyścigowych Spykera.
Szóstą eliminacją sezonu było Grand Prix Kanady rozgrywane na torze imienia Gilles'a Villeneuve'a. Piątkowe treningi ponownie były trudne dla holenderskiego zespołu: w pierwszym, Albers i Sutil byli lepsi jedynie od, mającego problemy z samochodem, Roberta Kubicy z BMW Sauber, a w drugim – od Heikkiego Kovalainena, reprezentującego Renault F1 Team. W sobotę, korzystniejszy rezultat uzyskał Sutil. W treningu przed kwalifikacjami zajął on 18. miejsce, będąc ponad 0,6 sekundy lepszym od ostatniego Albersa. Spyker po raz kolejny nie zaimponował w kwalifikacjach. Czekał na nich ostatni rząd startowy, jednak z uwagi na karę cofnięcia o 10 pozycji na starcie za wymianę jednostki napędowej dla Kovalainena oraz problemy z bolidem Albersa, Niemiec startował z 20. miejsca, Fin z 21., a Holender był zmuszony ruszać do wyścigu z alei serwisowej. Obaj kierowcy nie ukończyli wyścigu na skutek uszkodzeń samochodu. Na 21 pętli swój bolid rozbił Niemiec, czym spowodował wyjazd na tor samochodu bezpieczeństwa. Holender natomiast uszkodził nos samochodu, który na 47 okrążeniu oderwał się, zmuszając kierowcę do wycofania się z rywalizacji, a władzy wyścigu do zarządzenia kolejnej neutralizacji. Na podium znaleźli się Hamilton, Nick Heidfeld z BMW Sauber i Alexander Wurz reprezentujący Williamsa.
Po rozczarowujących wynikach w Monako i Kanadzie, szef zespołu – Colin Kolles, wypowiedział się na temat błędów kierowców, które przyczyniły się do tego, iż w ostatnich dwóch wyścigach żaden ich samochód nie dojechał do mety:
Również szef ds. technicznych – Mike Gascoyne odniósł się do słabej formy kierowców holenderskiej ekipy:
Formuła 1 pozostała na kolejny tydzień w Ameryce Północnej, gdzie odbyło się Grand Prix Stanów Zjednoczonych. Zarówno w piątkowych, jak i w sobotnim treningu średnie czasy kierowców Spykera były niemal pół sekundy gorsze od poprzedzających ich kierowców STR. W kwalifikacjach było podobnie – Sutil stracił do Scotta Speeda 0,4, a Albers prawie 0,9 sekundy. Najlepszy w kwalifikacjach, drugi raz z rzędu, okazał się Lewis Hamilton. Już w pierwszym zakręcie na skutek karambolu, z wyścigu wycofali się Rubens Barrichello (Honda), Ralf Schumacher (Toyota) i David Coulthard (Red Bull). W dalszej części wyścigu usterki wyeliminowały ze zmagań kolejnych czterech kierowców, dzięki czemu zarówno Sutil, jak i Albers awansowali o siedem pozycji, finiszując na odpowiednio 14. i 15. miejscu. Wyścig na Indianapolis Motor Speedway wygrał Hamilton, tuż przed dwukrotnym mistrzem świata Fernando Alonso. Trzeci, tracąc ponad 11 sekund do Hiszpania na mecie pojawił się Massa.
Po Grand Prix Stanów Zjednoczonych w mediach pojawiły się spekulacje na temat zastąpienia na stanowisku etatowego kierowcy Christijana Albersa, 23-letnim kierowcą testowym Giedo van der Garde. Miejsce po Albersie mógł zająć także Niemiec Markus Winkelhock lub rutynowany Jos Verstappen. Powodem zwolnienia Holendra miały być wyniki niewspółmierne do osiągów Spykera F8-VII.
29 czerwca Formuła 1 powróciła do Europy, gdzie rozegrano Grand Prix Francji. Treningi nie napawały optymizmem ekipy Spykera. W każdym z treningów, strata wynosiła średnio około sekundy na jednym okrążeniu Circuit de Nevers Magny-Cours. W kwalifikacjach było jeszcze gorzej – Albers stracił 1,5 sekundy do 20. czasu Anthony Davidsona z Super Aguri. Kolejność startowa została jednak zmieniona po karze dla zespołowego partnera Davidsona – Takumy Satō, za przewinienia podczas GP USA. Przed samym startem w Spykerze F8-VII Sutila znaleziono usterkę układu elektrycznego, więc Niemiec musiał rozpocząć wyścig z alei serwisowej w zapasowym samochodzie. Ostatecznie Davidson startował z 19. pola, Albers z 20., a Satō z 21.. Na 28 okrążeniu wyścigu na zmianę opon i dotankowanie zjechał Albers. Podczas tankowania Holender ruszył z miejsca wyrywając z dystrybutora wąż do nalewania paliwa. Przejechał z nim kilkadziesiąt metrów, po czym wysiadł z samochodu, kończąc swój udział w Grand Prix Francji. Chwilę później drugi kierowca Spykera został wezwany do boksu, by odbyć karę Drive Through za przekroczenie prędkości podczas swojego pierwszego postoju. Na skutek kary Sutil spadł na ostatnią pozycję, na której pozostał już do końca wyścigu, finiszując siedemnasty, z dwoma okrążeniami straty do Kimiego Räikkönena. Podium uzupełnili Felipe Massa i Lewis Hamilton.
Po incydencie w alei serwisowej podczas wyścigu na Magny-Cours na Albersa spadła fala krytyki. Media ponownie przywołały pogłoski na temat zwolnienia jedynego Holendra w Formule 1. Coraz częściej przywoływano nazwisko Winkelhocka jako następcy Albersa. Niemiec miał zasiąść w bolidzie holenderskiego zespołu od Grand Prix Europy. W wywiadzie dla The Daily Telegraph także Mike Gascoyne nie szczędził słów krytyki wobec Albersa. Brytyjczyk pochwalił ekipę mechaników, którzy po incydencie zachowali się bardzo profesjonalnie i bez kłopotów zajęli się samochodem Sutila, który kilka okrążeń później zjechał na zmianę opon i tankowanie.
6 lipca odbyło się spotkanie zespołów w sprawie odkupowania nadwozi od innych konstruktorów oraz sporu między Spykerem a Super Aguri i Scuderią Toro Rosso. Jednym z postanowień było utworzenie funduszu, na który wpłyną pieniądze za transmisje telewizyjne. Miał on zapewnić holenderskiemu zespołowi dodatkowe pieniądze, jeśli rywale pokonają ich w klasyfikacji generalnej konstruktorów, Spyker natomiast musiał wycofać pozew sądowy, kończąc trwający niemal 4 miesiące spór. Tego samego dnia do publicznej wiadomości podano, iż Lola Cars wynajęła Spykerowi swój tunel aerodynamiczny, by Holendrzy mogli przyspieszyć prace nad wersją B modelu F8-VII.
Dziewiątym wyścigiem było rozgrywane na Silverstone Circuit Grand Prix Wielkiej Brytanii. Czasy Spykera na treningach ponownie odstawały od reszty stawki. W kwalifikacjach strata do najbliższych rywali wynosiła ponad pół sekundy. Na skutek złych ustawień bolidu, Satō rozdzielił kierowców holenderskiego zespołu. Po przetasowaniach związanych ze zmianą samochodu przez Japończyka oraz zgaśnięciem silnika w Ferrari F2007 Felipe Massy przed samym startem wyścigu (przez co obaj startowali z boksów), Sutil i Albers startowali z 10. rzędu. Na swoim 16 okrążeniu w samochodzie Niemca awarii uległ silnik, wskutek czego nie ukończył on rywalizacji. Holender natomiast bez większych przygód dojechał do mety na 15. pozycji. Wyścig na Silverstone zakończył się zwycięstwem Räikkönena przed Alonso i Hamiltonem.
Niepewna sytuacja Christijana Albersa w Spykerze wyjaśniła się 10 lipca – został on zwolniony z kontraktu. Oficjalnym powodem były tarapaty finansowe jednego ze sponsorów Holendra. Wśród następców Albersa wymieniano Giedo van der Garde, Markusa Winkelhocka, Naraina Karthikeyana, Tiago Monteiro, Christiana Kliena i Marca Gené. Tydzień po zwolnieniu Holendra to Winkelhock awansował na stanowisko etatowego kierowcy ekipy z Silverstone. Umowa obejmowała jednak tylko Grand Prix Europy, gdyż zespół nadal poszukiwał zawodnika na resztę sezonu. Mimo tego Niemiec był zachwycony możliwością startu w domowym wyścigu.
Kolejny weekend wyścigowy sezonu rozegrano na niemieckim torze Nürburgring. Czasy kierowców Spykera po raz kolejny plasowały ich na odległych miejscach. Sutil tracił do najbliższego rywala średnio ponad sekundę, a Markus Winkelhock, ponad dwie. W sesji kwalifikacyjnej było podobnie – odpowiednio 1,35 i 2,8 sekundy straty do startującego z 20. pola Davida Coultharda z Red Bull Racing. Przed okrążeniem formującym ogłoszono, iż spodziewane są opady deszczu, jednak tylko Winkelhock zdecydował się na założenie opon przejściowych, przez co musiał startować z alei serwisowej. Przewidywania okazały się słuszne i pod koniec pierwszego okrążenia zaczęło padać. Dzięki zmianie opon przed startem, Niemiec nie miał problemów z przyczepnością i na sześć okrążeń został liderem. Był to pierwszy i ostatni raz w historii zespołu, kiedy kierowca przewodził stawce w wyścigu. W pierwszym zakręcie trzeciego okrążenia z powodu ulewy z toru wypadli Jenson Button (Honda), Adrian Sutil, Nico Rosberg (Williams), Scott Speed i Vitantonio Liuzzi (obaj STR), co zmusiło włodarzy wyścigu do wypuszczenia na tor samochodu bezpieczeństwa, a chwilę później do wywieszenia czerwonej flagi. Po 24 minutach wyścig wznowiono za safety carem. Na 14 okrążeniu, na skutek awarii układu hydraulicznego, z wyścigu wycofał się Winkelhock. Deszczowe Grand Prix Europy wygrał Alonso przed Massą i Markiem Webberem z Red Bulla.
Kierowców gotowych do przejęcia samochodu po Albersie było wielu – oprócz Karthikeyana i Kliena, Spyker interesował się także: własnym kierowcą rezerwowym Adriánem Vallésem, testerem Renault – Nelsinho Piquetem oraz Sakonem Yamamoto jeżdżącym w piątkowe popołudnia dla Super Aguri. Ostatecznie to właśnie Japończyk dołączył do Adriana Sutila na ostatnie wyścigi sezonu, zasilając budżet teamu pokaźną sumą pieniędzy od swoich sponsorów. Markus Winkelhock powrócił natomiast do ścigania się w serii Deutsche Tourenwagen Masters (DTM), pozostając związanym z holenderską ekipą.
25 lipca zespół przeprowadził testy części dla poprawionej wersji Spykera F8-VII. Sprawdzano między innymi zmienioną tylą część nadwozia oraz nową skrzynię biegów. Za sterami zasiadł Giedo van der Garde, pokonując bez problemów ponad 200 kilometrów na Stowe Circuit.
W pierwszy weekend sierpnia Formuła 1 zagościła na Hungaroringu, gdzie odbyło się Grand Prix Węgier. Podczas treningów reprezentanci holenderskiej ekipy ponownie znajdowali się na końcu tabeli z czasami. W kwalifikacjach było podobnie – ostatni, 11. rząd startowy. Sutil stracił do Sebastiana Vettela z STR ponad 0,5 sekundy, a ostatni Yamamoto miał czas prawie 4,5 sekundy gorszy od najlepszego czasu okrążenia uzyskanego przez Lewisa Hamiltona w II części sesji. Japończyk już na 5 okrążeniu wyścigu stracił panowanie nad samochodem, uszkodził go i musiał zakończyć swój udział w rywalizacji. Sutil finiszował na 17. miejscu. Wyścig na torze pod Budapesztem wygrał, startujący z pole position, Hamilton, drugi był Kimi Räikkönen, a na najniższym stopniu podium stanął Nick Heidfeld.
Przed weekendem w Turcji zespół rozpoczął testy Spykera F8-VIIB mającego zadebiutować właśnie na torze w Stambule. Na brytyjskim torze Santa Pod, tester Fairuz Fauzy przeprowadził testy aerodynamiczne poprawionej wersji bolidu. Mimo obiecujących osiągów, szef techniczny – Mike Gascoyne, nie zalecał wpadania w hurraoptymizm:
23 sierpnia, czyli na dzień przed rozpoczęciem weekendu wyścigowego, poinformowano, że premiera nowej wersji samochodu zostaje przesunięta na Grand Prix Włoch. Powodem były nieudane testy zderzeniowe nowej, tylnej części F8-VIIB. Było to już trzecie przełożenie terminu debiutu poprawionej wersji jedynego samochodu konstrukcji Spykera.
Dwunastą eliminację sezonu zaplanowano na Istanbul Park, gdzie rozegrano Grand Prix Turcji. Podczas treningów, Adrian Sutil i Sakon Yamamoto ponownie notowali najsłabsze czasy – strata wynosiła co najmniej 0,6 sekundy do poprzedzających kierowców. Tempo w kwalifikacjach także nie pozwalało marzyć o pozycjach lepszych, niż 21. i 22., jednak z uwagi na kary za wymianę silnika dla obu kierowców Hondy, reprezentanci Spykera awansowali o dwie pozycje startowe. Turcja okazała się pechowa dla Sutila – najpierw podczas pit-stopu na 21 okrążeniu zablokowała się skrzynia biegów w jego samochodzie, przez co stracił ponad trzy minuty, a następnie na pięć pętli toru przed metą, spadło ciśnienie paliwa, co uniemożliwiło dalszą jazdę. Ostatecznie Niemiec został sklasyfikowany na 21. pozycji. Yamamoto bez większych przygód ukończył Grand Prix na 20. miejscu, z dwoma okrążeniami straty do zwycięzcy – Brazylijczyka Felipe Massy.
27 sierpnia pokazano światu pierwsze zdjęcia poprawionego samochodu Spykera. Samochód zmienił się nie tylko aerodynamicznie; przez zastosowanie zmienionych spoilerów oraz mniejszych części aerodynamicznych, ale także technicznie; dzięki zastosowaniu ulepszonej skrzyni biegów. Następnego dnia Spyker F8-VIIB przeszedł testy zderzeniowe, które pozwoliły mu na start w wyścigu. W środę Sutil przejechał pierwsze okrążenia nowym samochodem po włoskim Autodromo Nazionale di Monza, gdzie w pierwszy weekend września miała rozpocząć się kolejna eliminacja sezonu 2007.
7 września Królowa sportów motorowych przybyła na najszybszy tor w kalendarzu sezonu 2007 – Monzę. Podczas piątkowych i sobotniej sesji treningowej, holenderskiej ekipie ponownie brakowało szybkości. Najlepsze czasy okrążenia kierowców Spykera były o ponad 2,5 sekundy gorsze od osiągów czołówki, klasyfikując Sutila i Yamamoto w ogonie stawki. Tempo kwalifikacyjne również nie pozwoliło na nic więcej, jak ostatni, jedenasty rząd startowy. Wyścig we Włoszech ukończyli obaj kierowcy Spykera – Niemiec i Japończyk finiszowali odpowiednio na 19. i 20. pozycji, zyskując od startu po dwie pozycje. Najlepszy we Włoszech okazał się zdobywca pole position – Fernando Alonso, przed zespołowym partnerem – Lewisem Hamiltonem oraz kierowcą Ferrari – Kimim Räikkönenem.
Ostatni weekend wyścigowy na kontynencie europejskim w sezonie rozpoczął się 14 września na belgijskim Circuit de Spa-Francorchamps. Układ toru oraz poprawki aerodynamiczne Spykera F8-VIIB pozwalały na większą konkurencyjność, z której dobrze korzystał Adrian Sutil – średnie czasy z treningów plasowały go na 19. pozycji. Yamamoto również próbował wykorzystać potencjał bolidu, jednak tylko w 2 sesji testowej był lepszy do Niemca. Tempo kwalifikacyjne nie było jednak tak dobre, wskutek czego Sutil wywalczył 20. miejsce. Japończyk, po problemach z dogrzaniem hamulców, z 1,5-sekundową stratą do zespołowego kolegi, był ostatni. Ostatecznie obaj kierowcy holenderskiej ekipy awansowali o jedno pole startowe na rzecz Giancarlo Fisichelli, na którego została nałożona kara za wymianę silnika po kwalifikacjach. Pole position wywalczył Kimi Räikkönen. Podczas wyścigu o Grand Prix Belgii dobrym startem popisał się Adrian Sutil, awansując na 14. miejsce i dzięki dobrej jeździe utrzymał je do mety. Yamamoto ukończył wyścig jako siedemnasty, ostatni sklasyfikowany kierowca. Dublet w Belgii zanotowało Ferrari (Räikkönen przed Massą), przypieczętowując swój triumf w klasyfikacji konstruktorów, a na najniższym stopniu podium stanął Fernando Alonso.
W połowie września nowi właściciele Spykera zaczęli poszukiwania kierowców gotowych reprezentować barwy nowej stajni. Mimo, że Sutilem interesowały się inne zespoły, Niemiec chciał pozostać lojalny wobec obecnego pracodawcy. Yamamoto natomiast miał kontrakt tylko do końca sezonu 2007. Spekulowano, że obok Sutila może ścigać się młody Hiszpan Roldán Rodríguez, który kilka dni wcześniej zaimponował Colinowi Kollesowi podczas krótkiego pokazu na torze Silverstone. Finalnie Hiszpan został zatrudniony jako kierowca testowy na okres zimowych testów z opcją zatrudnienia jako kierowca wyścigowy. Kolejnym chętnym na zajęcie miejsca po Japończyku był Narain Karthikeyan. Atutem Hindusa miało być doświadczenie oraz wsparcie sponsorów. Dodatkowo narodowość Karthikeyana zwiększała jego szanse na starty w hinduskim zespole, którego właścicielem miał zostać Vijay Mallya.
28 września Formuła 1 przybyła na Fuji International Speedway, gdzie odbyło się Grand Prix Japonii. Sutil ponownie błysnął formą, zwłaszcza w pierwszym treningu, gdzie uzyskał 9. czas okrążenia, a w drugiej sesji był 16. Yamamoto miał problemy z samochodem i kończył treningi odpowiednio z 22. i 21. rezultatem. Sobotni trening z racji ulewnego deszczu został najpierw przerwany, a następnie odwołany. Podczas deszczowych kwalifikacji reprezentanci Spykera ponownie sobie nie poradzili – Niemiec z czasem 1:28,628 zdołał wywalczyć 20. pole startowe. Yamamoto z większą stratą musiał startować z ostatniego miejsca. Również w niedzielę aura nie sprzyjała kierowcom. Wyścig rozpoczął się za samochodem bezpieczeństwa, który pozostał na torze aż do końca 19 okrążenia. Po zakończeniu neutralizacji, w pierwszym zakręcie doszło do kilku kolizji. Z zamieszania skorzystał Sutil, awansując na 11. miejsce. Na 41 okrążeniu z wyścigu odpadł Fernando Alonso, a kilka okrążeń później także Mark Webber (Red Bull Racing) i Sebastian Vettel (STR). W końcówce wyścigu nastąpiła wręcz plaga problemów technicznych, na skutek których kolejnych sześciu kierowców nie ukończyło wyścigu. Miejsce na podium zajęli: Lewis Hamilton, Heikki Kovalainen (Renault) i Kimi Räikkönen. Sutil przekroczył linię mety jako dziewiąty, a Yamamoto dwunasty. Po wyścigu na Vitantonio Liuzziego z STR (ósmy na mecie) nałożono karę doliczenia 25 sekund do końcowego czasu, co zepchnęło go na dziewiątą pozycję. Tym samym Adrian Sutil za 8. miejsce zdobył jeden, i jak się później okazało, ostatni punkt dla Spyker F1 Team w jego krótkiej historii.
Krótko po ogłoszeniu kary dla Liuzziego i zdobyciu przez Spykera pierwszego punktu, głos zabrał jego zdobywca:
Szesnastą eliminacją w sezonie 2007 była 4. edycja Grand Prix Chin. Po udanym weekendzie w Japonii, holenderska ekipa wróciła do swojej poprzedniej, słabej dyspozycji. W treningach strata wynosiła nawet 0,7 sekundy, podczas sesji kwalifikacyjnej Adrian Sutil stracił do dwudziestego Takumy Satō dokładnie 0,450 sekundy, natomiast Yamamoto był wolniejszy od kierowcy Super Aguri o ponad sekundę. Ekipa z Silverstone nie mogła zaliczyć wyścigu na Shanghai International Circuit do udanych. Najpierw stratedzy wyścigowi dobrali złe opony do panujących warunków, przez co kierowcy już na początku rywalizacji musieli zmienić je z ekstremalnie deszczowych na zwykłe deszczowe. W połowie wyścigu nad ostatnim sektorem toru pojawił się deszcz. Wtedy, w ostatnim zakręcie Sutil stracił panowanie nad samochodem, uderzył w bandę, a zniszczenia nie pozwoliły mu na dalszą jazdę. Japończyk z kolei źle ustawił bolid, a zmienne warunki, a co za tym idzie, częste wizyty w boksach dały kiepski rezultat – ostatnie, 17. miejsce z trzema okrążeniami straty do zwycięzcy – Kimiego Räikkönena. Podium uzupełnili Fernando Alonso i Felipe Massa.
Finałowy weekend zaplanowano na 19-21 października na brazylijskim obiekcie Autódromo José Carlos Pace. Treningi przed Grand Prix Brazylii ponownie były słabe w wykonaniu kierowców Spykera. Najlepsze czasy Sutila i Yamamoto były około 2 sekund gorsze od czasu 1:11,810 uzyskanego przez Felipe Massę. Brak szybkości okazał się decydujący także podczas kwalifikacji – Spyker ponownie musiał startować z ostatniego rzędu. Niemiec, mimo problemów z układem paliwowym i tak osiągnął czas lepszy od zespołowego kolegi, jednak z uwagi na prace przy układzie zasilania, Sutil musiał startować z alei serwisowej. Ostatni wyścig nie był wymarzonym zakończeniem pracy dla holenderskiego zespołu – Fisichella po zbyt szerokim wyjeździe, wyjechał z pobocza wprost pod koła bolidu Sakona Yamamoto, eliminując siebie i Japończyka z rywalizacji. Na 25 okrążeniu doszło do kolizji Adriana Sutila z Anthonym Davidsonem z Super Aguri, przez co Niemiec musiał kilkukrotnie zjeżdżać do boksów by naprawić uszkodzenia. Wtedy też ujawniły się problemy z hamulcami F8-VIIB, które zmusiły mistrza Japońskiej Formuły 3 z sezonu 2006 do wycofania się na 52 pętli toru (miał wtedy 9 okrążeń straty do lidera). Ostatni wyścig sezonu wygrał Kimi Räikkönen, który dzięki trzeciemu miejscu Fernando Alonso i siódmej pozycji Lewisa Hamiltona, został Mistrzem Świata kierowców Formuły 1 w sezonie 2007. Drugi na mecie był startujący z pole position Felipe Massa.
Rok 2007 to niepodzielne panowanie dwóch zespołów – Ferrari i McLarena. Kierowcy tych ekip zdobyli wszystkie pole position i wygrali wszystkie wyścigi sezonu. Najlepszym z kierowców był Kimi Räikkönen z Ferrari, który o zaledwie jedno oczko wyprzedził dwójkę McLarena – Lewisa Hamiltona i Fernando Alonso. Adrian Sutil z jednym punktem sklasyfikowany został na 19. pozycji. Pozostali kierowcy holenderskiego zespołu – Sakon Yamamoto, Christijan Albers i Markus Winkelhock bez punktów zajęli odpowiednio miejsca od 24. do 26.. Cieniem na sezon rzuciła się afera szpiegowska w sprawie posiadania przez McLarena własności intelektualnej Ferrari, wskutek czego brytyjski zespół został pozbawiony wszystkich punktów w klasyfikacji konstruktorów. Tytuł Mistrza Świata konstruktorów zdobyło więc Ferrari, drugie miejsce zajęło BMW Sauber, a trzecie – Renault. Spyker z jednym punktem został sklasyfikowany na 10. miejscu.
20 października Vijay Mallya złożył do FIA i szefa administracji Formuły 1 – Berniego Ecclestona wniosek o zmianę nazwy zespołu na Force India F1. Brytyjczyk zaakceptował zmianę nazwy, jednak Mallya musiał zaczekać do 24 października na wynik posiedzenia Światowej Rady Sportów Motorowych. WMSC także nie miało zastrzeżeń co do nowej nazwy zespołu z Silverstone, co zakończyło krótką historię Etihal Aldar Spyker F1 Team w Formule 1.
Po Grand Prix Europy na niemieckim torze Nürburgring kierownictwo Spyker Cars podało, iż gotowe jest sprzedać część lub całość udziałów w zespole:
Powodem wystawienia teamu Formuły 1 na sprzedaż była niepewna sytuacja finansowa producenta samochodów – Spyker Cars N.V..
Oświadczenie kierownictwa zaniepokoiło fanów i pracowników Spykera, jednak szef zespołu – Colin Kolles oświadczył, że finanse pozwolą na pewne ukończenie sezonu, a spadkobierca MF1 Racing zostanie sprzedany tylko w ostateczności. Kierownictwo chciało zabezpieczyć przyszłość zespołu i dołożyć wszelkich starań, by nie doszło do likwidacji teamu Formuły 1.
Wśród chętnych gotowych uratować Spyker F1 Team przed likwidacją był szef zespołu – Michiel Mol, który, ze względu na konflikt interesów, zrezygnował z kierowniczego stanowiska w holenderskiej ekipie. Nie chciał on jednak przejmować zespołu sam. Innym, który zadeklarował pomoc Spykerowi, był szef zespołu z Silverstone – Alex Shnaider, który zarządzał MF1 Racing w sezonie 2006. 
1 września 2007 roku serwis Grandprix.com podał, iż Spyker został sprzedany rodzinie Mol i hinduskiemu biznesmenowi Vijayowi Mallyi, a finalizacja sprzedaży miała zostać ogłoszona w najbliższych dniach. Później podano, że Spyker Cars zaakceptował wstępną, wartą 88 mln euro propozycję kupna całościowego pakietu akcji Etihad Aldar Spyker F1 Team złożoną przez konsorcjum Orange India Holdings Sarl należące do Mallyi i familii Molów.
Ostatecznie, 29 września na spotkaniu udziałowców holenderskiego zespołu, podjęto decyzję o sprzedaży całości akcji Spyker F1 Team konsorcjum Orange India Holdings Sarl za 88 mln €, ratując tym samym sytuację finansową producenta samochodów Spykera.
Mallya początkowo planował zatrudnienie hinduskiego kierowcy, jednak pod uwagę brano też kilku innych kierowców. Wśród najpoważniejszych kandydatów do drugiego fotela w Force India byli Roldán Rodríguez (tester Spykera), Vitantonio Liuzzi (kierowca w STR), Christian Klien (kierowca testowy Hondy) oraz Giancarlo Fisichella (kierowca Renault).
10 stycznia 2008 roku podano pełny skład kierowców na sezon 2008. Do wcześniej ogłoszonego Sutila, na stanowisku kierowcy etatowego dołączył Fisichella, zaś testerem hinduskiego zespołu został Liuzzi.
W sezonie 2007 samochody Spyker F8-VII napędzane były wolnossącymi silnikami V8 Ferrari o pojemności 2,4 litra, a dostawcą opon był Bridgestone. Po Grand Prix Turcji zespół wprowadził zmodernizowaną wersję bolidu oznaczoną F8-VIIB.

Srebrna Biblia (łac. Codex Argenteus) – pochodzący z VI wieku, pisany srebrnym tuszem, kodeks purpurowy, zawierający tekst czterech Ewangelii w języku gockim według przekładu dokonanego przez Wulfilę. Pierwotnie zawierał 336 kart, z których zachowało się 188. Przechowywany jest w bibliotece Uniwersytetu w Uppsali (1 karta w Spirze). Znana historia kodeksu zaczyna się w XVI wieku, wcześniejsza jego historia oraz miejsce powstania jest przedmiotem spekulacji. Powstało kilka hipotez usiłujących odtworzyć wczesną historię kodeksu.
Jest najstarszym tekstem germańskim i jednym z najcenniejszych rękopisów świata. W 2011 został wpisany na listę obiektów dziedzictwa dokumentacyjnego Pamięć Świata. Kodeks jest cytowany w krytycznych wydaniach tekstu Nowego Testamentu. Był wielokrotnie wydawany, niektóre z wydań były przeznaczone dla filologów, inne dla krytyków tekstu, a jeszcze inne dla paleografów.
Pierwotnie kodeks liczył 336 pergaminowych kart, z których do czasów współczesnych zachowało się 188. Rozmiary kart wynoszą 25 na 19,5 centymetra, wyjątek stanowi karta znaleziona w Spirze, która jest o 2 centymetry szersza. Pergamin jest bardzo cienki, długo sądzono, że do jego wykonania użyto skóry z młodych lub nawet jeszcze nienarodzonych cieląt, ale nowsze badania dowodzą, że prawdopodobnie jest to skóra koźląt[potrzebny przypis]. Tekst pisany jest srebrnymi i złotymi literami na nasączonym purpurą pergaminie. Purpura nie została pozyskana, jak zazwyczaj, z morskich mięczaków, lecz z barwników roślinnych[potrzebny przypis]. Litery są tak regularne, że można uznać, iż zostały odciśnięte przez czcionkę. W niektórych miejscach na marginesie są podane warianty tekstowe innych rękopisów. Srebro jest dzisiaj ciemne i utlenione. W tekście Ewangelii Jana i Marka użyto więcej srebra niż w Ewangeliach Mateusza i Łukasza. Srebro jest też innego pochodzenia.
Ewangelie ułożone są według zachodniej kolejności: Mateusz, Jan, Łukasz, Marek. Tekst dzielony jest według sekcji Ammoniusza (brak odniesień do kanonów Euzebiusza). W dolnym marginesie znajduje się Harmonia czterech Ewangelii, w czterech kolumnach zestawiono paralelne partie czterech Ewangelii. Harmonia jest zdobiona przy pomocy łuków i kolumn. Zdobienia przypominają łuki i kolumny zbudowanej przez Teodoryka bazyliki Sant’Apollinare Nuovo w Rawennie.
Ewangelia Mateusza: 5,15-48; 6,1-32; 7,12-29; 8,1-34; 9,1-38; 10,1.23-42; 11,1-25; 26,70-75; 27,1-19.42-66.
Ewangelia Jana: 5,45-47; 6,1-71; 7,1-53; 8,12-59; 9,1-41; 10,1-42; 11,1-47; 12,1-49; 13,11-38; 14,1-31; 15,1-27; 16,1-33; 27,1-26; 28,1-40; 29,1-13.
Ewangelia Łukasza: 1,1-80; 2,2-52; 3,1-38; 4,1-44; 5,1-39; 6,1-49; 7,1-50; 8,1-56; 9,1-62; 10,1-30; 14,9-35; 15,1-32; 16,1-24; 17,3-37; 18,1-43; 19,1-48; 20,1-47.
Ewangelia Marka: 1,1-45; 2,1-28; 3,1-35; 4,1-41; 5,1-5. 5-43; 6,1-56; 7,1-37; 8,1-38; 9,1-50; 10,1-52; 11,1-33; 12,1-38; 13,16-29; 14,4-72; 15,1-47; 16,1-12 (+ 16,13-20).Wszyscy badacze są zgodni, że kodeks zasadniczo reprezentuje bizantyńską tradycję tekstualną. Jest zgodny z rodziną tekstualną reprezentowaną przez greckie rękopisy Nowego Testamentu E, F, G oraz H, S, U, V (tj. rodzina E). Posiada nieco naleciałości tekstu zachodniego. G.W.S. Friedrichsen przeanalizował 157 wariantów Ewangelii Łukasza i tylko 16 z nich było zgodnych ze standardowym tekstem bizantyńskim, 68 było zgodnych z przedbizantyjskimi typami tekstu, 32 warianty nie zależą do żadnego z podstawowych typów tekstu Nowego Testamentu, ale znajdowały potwierdzenie w poszczególnych kodeksach majuskułowych. Friedrichsen jako przykład wariantów mających słabe potwierdzenie w greckich rękopisach podaje J 16,21; Łk 5,28; 18,7; 19,22. Warianty te nie są cytowane w krytycznych wydaniach greckiego Nowego Testamentu.
Codex Argenteus jest najważniejszym źródłem języka gockiego i nieocenioną pomocą dla językoznawców badających historię języków germańskich. Jest jednym z najcenniejszych rękopisów świata. Uchodzi za najcenniejszy rękopis przechowywany w Szwecji.
Kodeks jest cytowany w naukowych wydaniach greckiego tekstu Nowego Testamentu. Wydania Nestle-Alanda cytują go za pośrednictwem drugiego wydania Wilhelma Streitberga. W aparacie krytycznym oznaczany jest przy pomocy siglum got lub goth.
Srebrna Biblia nie jest wspominana w żadnych katalogach ani listach ksiąg przez ponad tysiąc lat swej historii. Udokumentowana historia kodeksu zaczyna się w XVI wieku.
Kodeks został odkryty w połowie XVI wieku w benedyktyńskim klasztorze w Werden (dzisiaj płd. dzielnica Essen), odkryto wtedy 187 kart. Widzieli go wówczas Antonius Morillon oraz sekretarz kardynała Granvellego. Pierwsza opublikowana wzmianka o kodeksie pochodzi z 1569 roku. Johannes Goropius Becanus w swoim dziele Origines Antwerpianae dokonał transkrypcji „Modlitwy Pańskiej” oraz fragmentów Ewangelii Marka. Następna pochodzi z 1597, a jej autorem jest Holender Bonaventura Vulcanius, którego publikacja jako pierwsza stosuje nazwę „Argenteus”. Vulcanius opublikował Ave Maria (Łk 1,28-42), Modlitwę Pańską (Mt 6,9-13), Magnificat (Łk 1,46-55) i Pieśń Symeona (Łk 2,29-32). W 1602 roku holenderski epigrafik Janus Gruter w swoim dziele Inscriptiones antique powołał się na opinię Arnolda Mercatora, że w Werden znajduje się kodeks zawierający tekst czterech Ewangelii napisany złotem i srebrem około 1000 lat wcześniej.
Cesarz Rudolf II wszedł w posiadanie rękopisu jeszcze przed ukazaniem się publikacji Grutera i przewiózł go do zamku na Hradczanach. W ostatnim roku wojny trzydziestoletniej Szwedzi zdobyli Hradczany i wiele cennych skarbów, w tym Srebrną Biblię, przewieźli do Sztokholmu jako łup wojenny. Kodeks stał się własnością szwedzkiej królowej Krystyny. Królowa abdykowała w 1654, zabrała swoje ulubione rękopisy i udała się do Włoch. Srebrna Biblia pozostała w Szwecji, ponieważ władczyni nie była zainteresowana językiem gockim i nie doceniała rękopisu. Po wyjeździe królowej stan finansów państwa był w bardzo złym stanie. Krystyna zostawiła po sobie wiele długów, które spłacano kosztownościami. Jednym z wierzycieli był holenderski bibliotekarz królowej Isaac Vossius. Zapłacono mu rękopisami, m.in. Srebrną Biblią, którą zabrał do Holandii. Wuj Vossiusa, Franciscus Junius, był filologiem zajmującym się językami starogermańskimi. W 1665 roku opublikował tekst kodeksu.
Jednak Vossius bardziej był zainteresowany greckimi rękopisami niż „barbarzyńskimi” i postanowił go odsprzedać. W 1662 roku szwedzki arystokrata Magnus Gabriel De la Gardie nabył kodeks od Vossiusa za 500 riksdalerów. Podczas transakcji konkurentką była królowa Krystyna, która przez pośrednika próbowała nabyć kodeks, chcąc wywieźć go do Rzymu. Podczas drogi powrotnej do Szwecji okręt przewożący kodeks osiadł na mieliźnie przy jednej z wysp w Zatoce Zuiderzee i niewiele brakowało, by Srebrna Biblia została utracona na zawsze, gdyby nie fakt, że wcześniej została umieszczona w szczelnej dębowej skrzyni. We wrześniu 1662 roku kodeks dotarł do Göteborga na innym statku. De la Gardie oprawił go w srebrne okładki. W 1669 roku przekazał go bibliotece uniwersytetu w Uppsali, gdzie jest odtąd przechowywany.
Po roku 1670 nieznany fałszerz zdrapał niektóre litery w tekście i nadpisał nowe (srebrem), czyniąc w ten sposób poprawki w kodeksie. Poprawki miały na celu poparcie teorii profesora Olofa Rudbecka głoszącego, że Szwecja jest kolebką cywilizacji europejskiej. Nie wiadomo, kto dokonał fałszerstwa.
Pomiędzy rokiem 1821 a 1834 dziesięć kart z tekstem Ewangelii Marka zostało wykradzionych. Brak został odkryty w 1834 przez niemieckiego uczonego Augusta Juliusa Löbego, który kolacjonował tekst rękopisu na potrzeby przygotowywanego przez siebie wydania gockiej Biblii. Przez kilka następnych lat biblioteka trzymała ten fakt w tajemnicy. Gdy Anders Uppström, szwedzki filolog, przystąpił do przygotowania własnego wydania kodeksu, brak owych kart szczególnie go irytował. Fakt ten stał się w Szwecji znany, podejrzewano, że kradzieży dopuścił się któryś z brytyjskich uczonych. Wpłynęło to na niechęć wobec wszystkich brytyjskich uczonych przybywających do Szwecji. W 1857 Uppström ogłosił, że utracone karty się odnalazły, na miesiąc przed śmiercią złodzieja. Samuel Prideaux Tregelles, brytyjski biblista i krytyk tekstu, uznał, że cała ta historia została zmyślona przez Uppströma.
5 kwietnia 1995, podczas ekspozycji kodeksu w Carolina Rediviva, skradziona została jedna jego karta. Po miesiącu złodzieje sami podrzucili łup do skrytki bagażowej na dworcu Centralnym w Sztokholmie i powiadomili o tym policję. Karta została odzyskana 5 maja 1995. Po tym wydarzeniu sala, w której jest ekspozycja kodeksu, została przebudowana pod kątem ewentualnego następnego ataku ze strony przestępców.
Wiosną 1998 kodeks został poddany analizie radiowęglowej, która potwierdziła, że powstał w VI wieku, przy czym najpóźniejszą możliwą datą jest połowa VI wieku.
W 2010 kodeks został w całości zdigitalizowany. W tym samym roku został nominowany do Pamięci Świata UNESCO. W uzasadnieniu napisano, że rękopis jest nie tylko najważniejszym świadkiem przekładu Wulfili, ale także zawiera najdłuższy zachowany tekst w języku gockim i poza obiektami architektonicznymi w północnych Włoszech jest najbardziej znanym materialnym zabytkiem gockiej kultury. W 2011 kodeks został wpisany przez UNESCO na listę obiektów dziedzictwa dokumentacyjnego Pamięć Świata. Każdego roku ekspozycje kodeksu ogląda ponad sto tysięcy osób.
Ostatnia karta kodeksu, o numerze 336, została odkryta w październiku 1970 w Spirze. Nazwano ją „Fragment Speyer” lub „Kartą Haffnera”, zawiera tekst Mk 16,12-20. Odkrycia dokonał Franz Haffner w zapomnianej skrytce na relikwie w katedrze w Spirze. Od tej chwili kodeks liczy 188 kart, w dalszym ciągu brakuje 148 kart. Nie wiadomo, gdzie zapodziała się pozostała część kart kodeksu. Mogły zostać odłączone od kodeksu jeszcze we Włoszech i wykorzystane dla innych celów (tak, jak inne gockie rękopisy). Część kart mogła ulec zniszczeniu w Werden. Klasztor w Werden był dwukrotnie niszczony przez pożar w XII i XIII wieku.
Pergamin był owinięty na kawałku drewna długości 23,1 cm i zapakowany w pergaminowe okrycie z dwoma napisami: philipp melanchthon oraz: rotula grecis literis exarata. Napis sugeruje, że karta była znana Filipowi Melanchtonowi. Znaleziona karta jest pomocna dla odtworzenia historii całego rękopisu. Po jej odkryciu powstały nowe rekonstrukcje wczesnej historii rękopisu.
W XIX wieku rozpowszechniony był pogląd, że kodeks powstał w północnych Włoszech, w czasach, gdy tym regionem władali Ostrogoci. Zauważono też, że Kanony Euzebiusza mają podobne zdobienia jak w łacińskim kodeksie Brixianus, a łuki i kolumny są w stylu przedromańskiej architektury.
John Wordsworth oraz Henry Julian White, pracując nad przygotowaniem teksu Wulgaty, doszli do wniosku, że kodeks Brixianus przekazuje tekst bliski dla tego, którym posłużył się Hieronim podczas pracy nad Wulgatą. Z tego powodu w swoim wydaniu tekstu Wulgaty umieścili na dole tekst Brixianus. Zaowocowało to zainteresowaniem ze strony krytyków tekstu nad kodeksem Brixianus. Francis Crawford Burkitt zauważył tekstualne podobieństwa łacińskiego kodeksu Brixianus do Argenteus. Tłumaczył to tym, że jest to rezultat niezależnej rewizji starołacińskiego tekstu dokonanej na podstawie tekstu greckiego, natomiast tekst gocki był rewidowany lub interpolowany przez tekst łaciński. Ponadto wstęp kodeksu Brixianus wzmiankuje o notach marginalnych, których brak w Brixianus, są natomiast obecne w Argenteus. Oznacza to, że oba kodeksy zostały przepisane z tego samego bilingwicznego rękopisu gocko-łacińskiego. W Brixianus skopiowany został tekst łaciński, natomiast w Argenteus – tekst gocki. Burkitt nie widział potrzeby, by doszukiwać się bardziej ścisłych związków pomiędzy kodeksami Brixianus a Argenteus. Jednak następni badacze zauważyli dalsze związki. Oba są rezultatem tej samej szkoły kaligrafii.
Otto von Friesen w 1927 przedstawił argument, że kodeks mógł powstać w Rawennie, w tym samym skryptorium. Do wniosku takiego doszedł w wyniku porównania z dwoma łacińskimi rękopisami, które prawdopodobnie powstały w Rawennie. Jednym z nich jest przechowywany we Florencji tzw. Rękopis Orozjusza, zawierający dzieło Pawła Orozjusza Adversus paganos (CLA III, 298). Nota na folio 144 verso informuje, że rękopis został sporządzony przez skrybę o imieniu Viliaric (confectus codex in statione magistri Viliaric antiquari). Friesen znalazł ponadto kartkę papirusu przechowywaną w Neapolu z 551 roku, na której podpisał się Wiljarith bokareis. Viliaric to prawdopodobnie łacińska wersja gockiego imienia Wiljarith, a łacińskie antiquarius jest odpowiednikiem gockiego bokareis i może oznaczać skrybę.
Porównując z łacińskim kodeksem Vindobonensis 847, Friesen zauważył ten sam system spacji, punktacji i podobną ornamentację. Wskazał na dalsze związki pomiędzy łacińskim kodeksem Brixianus a Argenteus. Spacje zostały oznakowane punktami w tych samych miejscach, co wskazuje, że zostały skopiowane z rękopisów pisanych kolometrycznie, o takim samym podziale linijek tekstu. Tym samym prawdopodobieństwo, że kodeksy Brixianus i Argenteus są kopiami bilingwicznego gocko-łacińskiego rękopisu, wzrosło. Rękopis ów winien stosować kolometryczny podział tekstu. Niemniej nadal dominowało przekonanie, że kodeks powstał w Brescii.
Jan-Olof Tjäder, profesor paleografii łacińskiej, wzmocnił hipotezę Friesena dodatkowymi argumentami. Wskazał na podobieństwa do innych rękopisów, które powstały w tym czasie w Rawennie. Koszta wykonania kodeksu oraz wysoki poziom artystycznych zdobień wskazują, że został przygotowany dla króla Ostrogotów Teodoryka Wielkiego (455-526) po jego koronacji. Winien być datowany na około rok 520. Rok 526 traktowany jest jako terminus ante quem. Tjäder twierdzi, że karta ze Spiry została odłączona od kodeksu już w VII lub VIII wieku. Kodeks przywiózł do Werden Ludger, który założył tam klasztor w 799 roku. Po publikacji Tjädera dominować zaczął pogląd, że kodeks powstał w Rawennie. Również powiązanie z Teodorykiem Wielkim traktowane jest jako najbardziej prawdopodobne, ponieważ kodeks przygotowany został w taki sposób, by świadczyć o potędze, bogactwie i znaczeniu władcy. Kodeks jest też dowodem imperatorskich aspiracji władcy (jak również obiekty architektoniczne wznoszone przez Teodoryka). Natomiast w jaki sposób kodeks trafił z Rawenny do Werden, wciąż jest przedmiotem hipotez i spekulacji.
Margarete Andersson-Schmitt opowiadała się za późną separacją kodeksu. W jej opinii ostatnia karta została przesłana do Moguncji dopiero na początku XVI wieku. Analizy radiowęglowe nie potwierdziły hipotezy Andersson-Schmitt, natomiast nie obaliły hipotezy Tjädera.
Lars Hermodsson zaproponował rozwiązanie nieprzywiązujące wagi do separacji kodeksu. Jego zdaniem kodeks pozostawał w Rawennie w chwili, gdy przybył do niej Karol Wielki. Władca zabrał go wraz z innymi rękopisami do Akwizgranu, skąd jest blisko do Werden.
Według Larsa Munkhammara, bibliotekarza z Uppsali, kodeks najpierw został sprowadzony do Vivarium w południowych Włoszech. Biblioteka z Vivarium została później przewieziona do biblioteki laterańskiej w Rzymie, skąd część rękopisów została przesłana do Kolonii na początku IX wieku. Według Munkhammara w liczbie owych rękopisów znajdował się Argenteus. Z Kolonii kodeks trafił później do Werden.
Inne rozwiązanie zaproponował Reinhart Staats w 2011. Jego zdaniem kodeks przebywał w klasztorze Werden tylko przez krótki czas. Wcześniej, przez około 750 lat znajdował się w klasztorze w Helmstedt, przywieziony przez Ludgera. W 1547 roku został przewieziony do Werden. Oba te klasztory zostały założone przez Ludgera i były klasztorami siostrzanymi. Koronnym dowodem w argumentacji Staatsa jest fakt przewiezienia w 1547 roku, tj. podczas I wojny szmalkaldzkiej, z Helmstedt do Werden wielu dzieł sztuki, rękopisów i kosztowności w obawie przed postępującą reformacją. Ponadto w 1547 roku Melanchton odwiedził Helmstedt.
Franciscus Junius jako pierwszy wydał transkrypcję tekstu rękopisu w 1665 roku. Junius wykorzystał kopię sporządzoną przez bliżej nieznanego Derrera. W tym wydaniu strony oraz litery odpowiadają oryginałowi. W 1684 roku ukazał się przedruk. Junius miał problem ze znalezieniem właściwej kolejności Ewangelii kodeksu, tekst jest dzielony według nowożytnego podziału na rozdziały i wiersze, nie ma oryginalnego podziału według Sekcji Ammoniusza i Kanonów Euzebiusza. Nie stosuje żadnych skrótów, nomina sacra oraz ligatury pisane są w pełnych, rozwiniętych formach. W 1671 ukazało się drugie wydanie tekstu rękopisu, na podstawie odczytu Derrera. Wydawcą był Georg Stiernhielm. Tekst gocki jest dokładnie ten sam, co w wydaniu Juniusa, tyle że w łacińskiej transkrypcji.
Wydania Juniusa oraz Stiernhielma otworzyły możliwości powstania nowej dyscypliny naukowej – filologii gockiej. Obaj wydawcy nie znali gramatyki gockiej. Wśród uczonych korzystających z tych wydań pojawiły się podejrzenia, że wydania zawierają błędy oraz luki. Oba wydania, oparte na odczycie Derrera, zawierały dokładnie te same błędy. Mając na względzie te zastrzeżenia, abp Erik Benzelius (1675-1743) przygotował nowe wydanie. W przeciwieństwie do swoich poprzedników posiadał filologiczne przygotowanie, co umożliwiło wypełnienie luk w rękopisie. Wydanie Benzeliusa ukazało się po jego śmierci.
Ponieważ dotychczasowe wydania nie zawsze były łatwe w wykorzystaniu dla filologów, Anders Uppström postanowił przygotować kolejne wydanie, którego celem było zaspokojenie ich potrzeb. Ukazało się w 1854, a uzupełniono je w 1857 o dziesięć wykradzionych kart.
W 1908 ukazało się wydanie Biblii gockiej Streitberga (Die Gotische Bibel), z tekstem greckim po lewej stronie, przeznaczone dla krytyków tekstu Nowego Testamentu. Tekst grecki został wzięty z wydania Hermanna von Sodena i uzgodniony z tekstem gockim. Streitberg rekonstruował tekst grecki na podstawie kodeksów 07, 09, 011, 013, 028 i 031 dla Ewangelii. Korzystał też z cytatów Jana Chryzostoma. Kurt Aland zarzucił, że tekst grecki różni się od gockiego w około stu miejscach i jest to jeden z powodów tego, że przekład gocki jest rzadko wykorzystywany w krytycznych wydaniach Nowego Testamentu. W 1919 ukazało się drugie poprawione wydanie Streitberga. W 2000 roku ukazało się siódme wydanie. Jest ono wykorzystywane w krytycznych wydaniach greckiego NT.
W 1927, z okazji 450-lecia Uniwersytetu w Uppsali, ukazało się fotograficzne faksymile. Jest to ostatnie i najważniejsze wydanie faksymile kodeksu. Wykorzystano w nim promienie UV oraz X, zastosowano filtry i ukośne naświetlenie. Wydanie przeznaczone jest dla paleografów. W 2010 z okazji nominacji kodeksu do Pamięci Świata oceniono, że wydanie z 1927 jest w dalszym ciągu satysfakcjonujące.
Wydania tekstuFranciscus Junius: Quatuor D. N. Iesu Christi Evangeliorum Versiones perantiquae duae, Gothica scil. et Anglo-Saxonica. Amstelodami: 1684.
Eric Benzelius: Sacrorum evangeliorum versio Gothica ex Codice Argento. Oxonii: Ex Typographeo Clarendoniano, 1750.
The Gothic Gospel of Saint Matthew, from the Codex Argenteus of the fourth century. Samuel Henshall. London: 1807.
Anders Uppström: Codex argenteus, sive, Sacrorum Evangeliorum versionis gothicae fragmenta. Upsaliae: 1854.
Ernst Bernhardt: Vulfila oder die gotische Bibel, mit dem entsprechenden gr. Text und mit Comm. Halle: 1875.
Wilhelm Streitberg: Die gotische Bibel. Wyd. I. Heidelberg: Carl Winter’s Universitätsbuchhandlung, 1908. wydanie II (1919)
Codex Argenteus Upsaliensis jussu Senatus Universitatis phototypice editus. (ed.) O. v. Friesen & A. Grape. Upsaliae: 1927.Krytyczne wydania tekstu NTEberhard et Erwin Nestle: Novum Testamentum Graece. communiter ediderunt: B. et K. Aland, J. Karavidopoulos, C. M. Martini, B. M. Metzger. Wyd. 28. Stuttgart: Deutsche Bibelgesellschaft, 2012. ISBN 978-3-438-05100-4. [NA28]OpracowaniaMarta Bigus. Codex Argenteus and political ideology in the Ostrogothic kingdom. „Lychnos”, s. 7-27, 2011. 
Giulia Bologna: Illuminated Manuscripts: The Book before Gutenberg. New York: Crescent Books, 1995. ISBN 0-500-23528-7.
Leszek Jańczuk: Historia Srebrnej Biblii. W: Bóg dotrzymuje Słowa. Księga jubileuszowa prezbitera Konstantego Wiazowskiego. Warszawa: Wydawnictwo Uczelniane WBST Wydawnictwo Słowo Prawdy, 2015, s. 77-85. ISBN 978-83-86586-38-7.
Tönnes Kleberg: The Silver Bible at Uppsala. Uppsala: Uppsala University Library, 1984. ISBN 91-85092-20-7.
Simon McKeown. Recovering the Codex Argenteus. David Klôcker Ehrenstrahl and Wulfila’s Gothic Bible. „Lychnos”, s. 9-28, 2005. ISSN 0076-1648. 
F.A. Leo. Eine lesart im Codex argenteus. „Zeitschrift für vergleichende Sprachforschung auf dem Gebiete des Deutschen, Griechischen und Lateinischen”, s. 193-201, 1857. 
Bruce M. Metzger: The Early Versions of the New Testament. Oxford: Clarendon Press, 1977, s. 378–380. ISBN 0-19-826170-5. (ang.)
Lars Munkhammar: The Silver Bible. Origins and history of the Codex argenteus. Uppsala: Selenas, 2011. ISBN 978-91-979609-0-8. (ang.)
Jan-Olof Tjäder. Der Codex argenteus in Uppsala und der Buchmeister Viliaric in Ravenna. „Studia Gotica”, s. 144-164, 1972 (niem.). 
Jan-Olof Tjäder. Studier till Codex argenteus’ historia. „NTBB”. 61, s. 51-99, 1974. Uppsala: Almqvist och Wiksell (szw.). 
James Marchand: The Codex Argenteus: An Essay in Codicology. W: City and Book, Florence. Cz. Part 2. 2001. (ang.)
Christian T. Petersen: The Complete Bibliography of the Codex Argenteus. W: Database of the Gothic Language [on-line]. [dostęp 2013-04-08].
Lars Munkhammar, Codex Argenteus From Ravenna to Uppsala The wanderings of a Gothic manuscript from the early sixth century 64th IFLA General Conference August 16 – August 21, 1998, Amsterdam.
Christian T. Petersen: Das Fragmentum Spirense (Codex von Speyer). Gotica.de, 2000. [dostęp 2014-02-11].
Srebrnodziobek afrykański (Euodice cantans) – gatunek małego ptaka z rodziny astryldowatych (Estrildidae). W dwóch podgatunkach występuje w okolicach Sahelu, we wschodniej Afryce oraz w południowej części Półwyspu Arabskiego. Jest ptakiem ozdobnym.
Długość ciała wynosi około 11 cm, natomiast masa ciała 10–14 g. W upierzeniu dominuje barwa piaskowobrązowa. Wierzch ciała jest ciemniejszy, skrzydła natomiast brązowawe. Czoło i ciemię pokrywają drobne cętki. Spód ciała piaskowobrązowy, brzuch biały. Międzynarodowy Komitet Ornitologiczny (IOC) wyróżnia dwa podgatunki – E. c. cantans oraz E. c. orientalis. Zasięg pierwszego z nich obejmuje okolice Sahelu oraz Afryki Wschodniej, natomiast drugiego południowy Półwysep Arabski. 
Środowiskiem życia tych ptaków są różnorodne suche obszary, głównie nizinne, jednak do wysokości 2400 m n.p.m. Żywią się nasionami traw, roślin zielnych oraz krzewów. Są towarzyskie, nierzadko można zobaczyć je w stadach. Pora lęgów zmienna, zależna od rejonu występowania. Srebrnodziobki afrykańskie mogą budować własne gniazda, będące kulistymi strukturami ze źdźbeł traw i łodyg, lub wykorzystywać stare gniazda wikłaczy (Ploceidae). Zniesienie liczy 3–6 jaj, inkubacja trwa 11–13 dni. Młode po blisko 21 dniach życia są w pełni opierzone, zaś po kolejnym miesiącu samodzielne. Według IUCN jest to gatunek najmniejszej troski (LC; 2018). Występuje w kilku parkach narodowych.
Po raz pierwszy gatunek naukowo opisał Johann Friedrich Gmelin w Systema Naturae (1789). Nadał mu nazwę Loxia cantans. Jako miejsce pochodzenia holotypu podał po prostu Afrykę. Później jednak Sclater i Mackworth-Pread formalnie zawęzili tę lokalizację do Dakaru. Wcześniejsi niemieccy autorzy oraz George Ernest Shelley wskazywali jedynie na Afrykę Zachodnią. Wcześniej Shelley ustalił, że musiała być to Senegambia, ponieważ Louis Jean Pierre Vieillot znał już tego ptaka właśnie z jej obszaru. Wcześniej, w 1783, gatunek opisał pod zwyczajową nazwą Warbling Grosbeak John Latham, na którego powołał się Gmelin w swoim opisie. Kilka tych ptaków, także i o odstającym od przeciętnego ubarwieniu, miał posiadać w swoich zbiorach (będących podwaliną pod Leverian Museum) angielski kolekcjoner Ashton Lever. Uprzednio w 1776 w Nouvelles illustrations de zoologie ukazała się tablica barwna przedstawiająca srebrnodziobka afrykańskiego oraz amadynę obrożną (Amadina fasciata); do owej tablicy nawiązał Latham w swoim opisie.
Obecnie (2018) Międzynarodowy Komitet Ornitologiczny umieszcza gatunek w rodzaju Euodice, obejmującym dwa gatunki – srebrnodziobka afrykańskiego oraz indyjskiego (E. meridionalis). Klasyfikacja tego gatunku była sporna, podobnie jak i samego rodzaju. Bywał uznawany za konspecyficzny ze srebrnodziobkiem indyjskim, z którym może krzyżować się, dając płodne mieszańce. Pierwsze szersze badanie przeprowadził C. J. O. Harrison w 1964. Przedstawiciele obydwu gatunków mają podobne zawołania oraz kolorystykę. Harrison wywnioskował, że są to oddzielne gatunki, a ich przedstawiciele różnią się upierzeniem i pieśnią oraz preferują krzyżowanie się w obrębie własnych gatunków, czyli z ptakami o podobnych fenotypach (kojarzenie wybiórcze). Podobnie i w niewoli wolą ptaki własnego gatunku. W południowej części Półwyspu Arabskiego zasięgi obydwu gatunków nachodzą się, jednak do kojarzenia się srebrnodziobków nie dochodzi w naturze. W 1985 wyniki swoich badań z użyciem elektroforezy białek opublikowali Ryozo Kakizawa i Masayoshi Watada. Przebadali 26 loci. Potwierdziły one hipotezę Harrisona o odrębności srebrnodziobków; dystans genetyczny między nimi wyniósł 0,063. Rozdział ten został zaakceptowany przez Sibleya i Monroe’a (1990). 
Badacze nie byli również zgodni w kwestii przynależności rodzajowej srebrnodziobka afrykańskiego i indyjskiego. Rodzaj Euodice został opisany już w 1862 przez niemieckiego ornitologa Ludwiga Reichenbacha. W 1968 Mayr et al. zasugerowali, że można do tego rodzaju wydzielić srebrnodziobki oraz mniszkę łuskolicą (Odontospiza caniceps, syn. Lonchura griseicapilla), z czym nie zgodził się Christidis po przeprowadzeniu badań genetycznych, którzych wyniki ukazały się w 1986. Przeprowadzono również badania oparte na sekwencjonowaniu genu kodującego cytochrom b. Według wyników badań, które ukazały się w 2009, srebrnodziobki oraz kraśniczek diamentowy (Stagonopleura guttata) tworzą zwarty klad wyraźnie odrębny od pozostałych. Liczy sobie blisko 11 mln lat.
IOC wyróżnia dwa podgatunki – nominatywny oraz Euodice cantans orientalis. Drugi z podgatunków opisany został w 1901 przez Ludwiga von Lorenz-Liburnau i Carla Hellmayra. Uznali go za odrębny gatunek, Aedemosyne orientalis, występujący we wschodniej części zasięgu uznawanego dotychczas za jeden gatunku. Jego przedstawiciele mieli odróżniać się od tych formy nominatywnej zastąpieniem niektórych rdzawych obszarów ciała bielą. Autorzy nie wskazali miejsca odłowienia holotypu, jednak wiadomo, że decyzję potwierdził Anton Reichenow po przebadaniu okazów pochodzących z berlińskiego muzeum.
Wyróżniono dwie prawdopodobne formy przejściowe – E. c. inornata i E. c. baraensis, występujące we wschodniej Afryce. Pierwsza z form, E. c. inornata, opisana została w 1913 na podstawie holotypu pozyskanego 19 marca 1910 w Ad-Duwajm nad Nilem Białym przez Edgara A. Mearnsa (Sudan). Była to samica, przekazana została do Muzeum Historii Naturalnej w Waszyngtonie. Badanie zmienności tych ptaków w regionie Somalii i Etiopii utrudnia jednak sytuacja geopolityczna w tym regionie (stan z 2018).
Opisano również nieuznawane podgatunki. Jednym z nich jest E. c. tavetensis, którego holotyp, pozyskany 17 października 1921 w Simba (Kenia), przechowywany jest w Królewskim Muzeum Afryki Środkowej w Tervuren (stan z 2010). Wcześniej natomiast miał być w posiadaniu Muzeum Historii Naturalnej w Tring. Podgatunek ten został opisany na łamach Bulletin of the British Ornithologists' Club przez Van Somerena (1921). Holotyp E. c. meridionalis, podgatunku wyłonionego przez Mearnsa, pochodził z Kolonii Kenii, włączono go do zbiorów Muzeum Historii Naturalnej w Waszyngtonie.
Polska nazwa zwyczajowa nie uległa zmianie od czasu jej oficjalnego nadania w 1999 (stan w 2018). Odpowiada nazwie anglojęzycznej – African silverbill. Epitet gatunkowy cantans oznacza z łaciny „śpiewający”. Gatunek opisywano pod licznymi synonimami, podobnie jak i jego podgatunki:
Amadina cantans (m.in. Gray, 1849; Strickland, 1850; Hartlub, 1857; Bolle, 1859; Hartlaub, 1861; Blanford, 1870; Gray, 1870)
Uroloncha cantans (m.in. Cabanis, 1850; Sharpe, 1871; Antinori & Salvadori, 1873; Fischer, 1884, Shelley, 1905)
W latach 70. XX wieku zbadano kariotyp srebrnodziobka afrykańskiego; uzyskano niedokładny wynik 2n=76±2. W nieco późniejszych badaniach (1986) dla przedstawicieli 13 gatunków astryldów, jednak bez udziału srebrnodziobków, uzyskano wynik 2n=78. Niegdyś trend populacji był uznawany przez BirdLife International za spadkowy (w 2018 już za stabilny), co mogło prowadzić do zmniejszenia różnorodności genetycznej. Do 2013 temat ten nie był poruszony w świecie nauki. Podczas pierwszych przeprowadzonych badań przeanalizowano 8 markerów genetycznych opartych o sekwencje mikrosatelitarne. Wszystkie były polimorficzne, zawierały od 3 do 9 alleli (przeciętnie 5,25/locus), a przewidywana heterozygotyczność wyniosła 0,606–0,718. Uzyskane informacje mają pomóc przyszłym naukowcom w ustalaniu różnorodności genetycznej, struktury populacji oraz strategii rozrodczych u srebrnodziobków afrykańskich. Według stanu wiedzy z 1997 nie było informacji o żadnych mieszańcach z udziałem srebrnodziobków afrykańskich na wolności. W Handbook of Avian Hybrids of the World zawarte są informacje o krzyżówkach z przedstawicielami 22 innych gatunków. Prócz srebrnodziobka azjatyckiego są to również przedstawiciele Lonchura, krasnogonki: zebrowany (Neochmia modesta) i czerwonobrewy (N. temporalis) oraz obydwa gatunki Taeniopygia. Informacja o domniemanym mieszańcu z kubanikiem większym (Tiaris olivaceus) pochodzi z 1910, zaś sam gatunek bywa umieszczany w rodzinie tanagrowatych (Thraupidae), nie astryldów. W literaturze w 1949 pojawiła się także wzmianka o krzyżówce z kanarkiem (Serinus canaria), jednak nie była poparta żadnymi dodatkowymi informacjami. Obserwacje srebrnodziobków afrykańskich oraz ich krzyżówek z zeberkami pozwoliły Luisowi F. Baptista ustalić, że przytrzymywanie jedzenia stopą jest u astryldów cechą dziedziczoną dominująco. Srebrodziobki mają tę zdolność, zeberki jednak nie; 4 mieszańce potrafiły to robić.
Długość ciała wynosi około 11 cm, masa ciała 10–14 g (dane dla ptaków podgatunku nominatywnego). Dymorfizm płciowy przejawia się w kształcie sterówek – u samic dwie środkowe są szersze, o bardziej obłych końcach. Srebrnodziobki afrykańskie wyróżniają się stosunkowo dużym rozmiarem oraz niezwykle masywnym dziobem jak na astrylda. Skrzydła są zaokrąglone, szerokie u nasady.
Wierzch ciała porastają jasne, piaskowobrązowe pióra, na czole i ciemieniu mające dodatkowo ciemniejsze środki i jasne krawędzie, co nadaje tym partiom ciała cętkowany wygląd. Na karku owe ciemne plamki przechodzą w prążki, które pokrywają cały wierzch ciała. Najbardziej widoczne są na pokrywach skrzydłowych, lotkach II rzędu i w niższej części grzbietu. Pokrywy pierwszorzędowe, zewnętrzne pokrywy skrzydłowe większe oraz lotki I rzędu wyróżniają się czarniawą barwą, na chorągiewkach zewnętrznych bardziej brązowawą. Kuper, pokrywy nadogonowe i sterówki mają barwę czarną. Środkowe sterówki odznaczają się nieco innym, ostrzej zakończonym kształtem oraz większą długością. Czerń kupra to cecha diagnostyczna w regionie, gdzie współwystępują srebrnodziobki afrykański i indyjskie, bowiem te drugie mają kuper koloru brudnobiałego. Przód głowy i gardło są, podobnie jak grzbiet, piaskowobrązowe, jednak z wyraźnie mniej intensywnym cętkowaniem. Pierś i boki ciała mają barwę płową, brzuch natomiast od płowej po białą. Na bokach ciała dostrzec można prążkowanie. Tęczówka ma barwę orzechową lub brązową, obrączka oczna niebieskoszarą. Dziób o szerokiej, wysokiej nasadzie, tępo zakończony, barwy łupkowej lub niebieskozielonej. Jego górna krawędź jest ciemniejsza. Barwa nóg opisywana różnie – jako winnoróżowa, szarofiołkowa, różowa lub niebieskaworóżowa.
Różnice w poszczególnych wymiarach między samcami a samicami nie są znaczące. Wymiary szczegółowe w milimetrach, dotyczące dorosłych ptaków nieokreślonej płci, przedstawia tabela umieszczona obok. Formuła skrzydłowa: p8>p7=p9>p6>p5>p4>p1. Lotki p6–p8 charakteryzuje emarginacja na chorągiewkach zewnętrznych.
Osobniki młodociane są ubarwione podobnie do dorosłych, jednak barwa płowożółta w upierzeniu ma mniejsze nasycenie, głowa zaś jest ciemniejsza, skrzydełko brązowe (nie czarne), ogon mniej kontastowy, a zewnętrzna krawędź skrajnie położonych sterówek biała. Mieszańce srebrnodziobka afrykańskiego i azjatyckiego mają różowe kupry, według innego źródła rudawe. W niewoli uzyskano kilka odmian barwnych srebrnodziobków afrykańskich, w tym białą, żółtą (ptaki mają wówczas musztardowy kolor), ino (kremową), czekoladową (ciemnobrzuchą albo czarnobrzuchą), beżową (cynamonową). Polska Federacja Ornitologiczna wyróżnia 8 klas w zależności od odmiany wystawianego ptaka – klasyczną, brunatną (z czerwonym lub żółtym kuprem), agatową, opalową (z czerwonym lub żółtym kuprem), ino (z czerwonym lub żółtym kuprem), szarą, pastelową i czekoladową. Odrębne klasy stanowią mieszanki tych odmian lub nowe, niesklasyfikowane mutacje.
BirdLife International szacuje zasięg występowania srebrnodziobka afrykańskiego na 16,2 mln km². Zasięg dwóch podgatunków styka się na terenie Sudanu i Sudanu Południowego. Zasięg podgatunku nominatywnego ciągnie się od centralnej i południowej Mauretanii i Senegambii na wschód przez Burkina Faso i północną Ghanę po Niger, północną Nigerię, Czad, zachodni Sudan oraz północno-zachodni Sudan Południowy. Według danych z końca lat 90. XX wieku, najdalej na północ ptaki te występują w Mali, do równoleżnika 17°N, jednak w sierpniu 1998 odnotowano ten gatunek na Saharze w Abalasa, w południowej Algierii (pochodzenie tych ptaków nie było pewne). Wcześniej 6 maja 1952 pozyskano jeden egzemplarz w Tamanrasset, natomiast 12 kwietnia 1970 parę tych ptaków widziano w Amsel, 22 km na południe od Tamanrasset. Izolowana populacja w oazie Bilma (północno-wschodni Niger) prawdopodobnie wywodzi się od ptaków podążających za karawanami.
Przedstawiciele E. c. orientalis w Afryce występują w skrajnie południowo-wschodniej części Egiptu, wschodnim Sudanie, Erytrei, Etiopii, Dżibuti, Somalii, południowo-wschodnim Sudanie Południowym, skrajnie północno-wschodniej części Ugandy, Kenii oraz północnej Tanzanii. Według danych z końca lat 80. XX wieku w Sudanie srebrnodziobki gniazdowały wówczas do równoleżnika 21°N, niedaleko granicy z Egiptem. Ich zasięg obejmuje również południowy Półwysep Arabski – południowo-zachodnią Arabię Saudyjską, Jemen oraz zachodni Oman. Jedno ze źródeł mówi o północnej granicy zasięgu w Dżudda, 22°N, jednak przedstawicieli E. cantans odnotowywano również w Janbu (24°N) i niemal po 26°N. Nie wiadomo jednak, czy ptaki gniazdują tam (w badanym okresie – od 1986, pierwsze stierdzenie, do 2008). Najdalej na wschód ich zasięg sięga do Zufaru (południk 55°E). W Egipcie srebrnodziobki afrykańskie występują na Gabal Elba. Pierwsze stwierdzenie poza terenem tej góry miało miejsce 30 grudnia 1996, na wyspach rzecznych nieopodal Asuan. W Omanie zasięgi występowania srebrnodziobków: afrykańskiego i australijskiego stykają się. Niegdyś rozdzielone były przez skrajnie pustynny obszar między Zufarem a północnym Omanem, jednak srebrnodziobki indyjskie introdukowano do zachodniej Arabii i Zufaru.
Gatunek został wprowadzony na Hawaje na początku lat 70. XX wieku (pierwsza obserwacja z 1974). Stwierdzane były na Hawaiʻi (po raz pierwszy w maju 1972), Maui (prawdopodobnie począwszy od 1978), Lānaʻi (od 1979), Kahoʻolawe i Molokaʻi (od 1980), Oʻahu i Kauaʻi (1984), Niʻihau (2009). Jedyne stwierdzenie z Północno-Zachodnich Wysp Hawajskich pochodzi z 2011 roku, kiedy to ptak wylądował na pokładzie statku płynącego 110 km na południowy wschód od Nihoa. Na Portoryko introdukowano srebrnodziobki afrykańskie na początku lat 60. XX wieku. Pomyślny lęg miał się odbyć na Merritt Island (Floryda) w czerwcu 1965, jednak ptaki te nie zadomowiły się w tym stanie. Z 1997 pochodzi informacja, jakoby srebrnodziobki afrykańskie nieokreślonego pochodzenia w liczbach 6–10 miały być regularnie widywane i być może gniazdowały w Barrinha de Esmoriz w północnej Portugalii.
Srebrnodziobki afrykańskie występują głównie na nizinach, jednak stwierdzane były do 1800 m n.p.m. w Sudanie (Dżabal Marra), 2400 m n.p.m. na Półwyspie Somalijskim, w samej Etiopii i Erytrei do 1730 m n.p.m., do 1900 m n.p.m. we Wschodniej Afryce (Uganda, Kenia, Tanzania) oraz do 2200 m n.p.m. w Sada (Jemen) na Półwyspie Arabskim. Środowiskiem życia tych ptaków są sawanny, pustynne obszary z ciernistymi krzewami lub otwarte tereny z akacjami (Acacia) i balsamowcami (Commiphora) albo samymi wysokimi trawami i krzewami. Niekiedy zapuszczają się do siedlish ludzkich, w okolice domostw, ogrodów i nawadnianych terenów uprawnych. Są to jednak ptaki przede wszystkim środowisk suchych. Gniazdują między innymi w Atar (Mauretania), w okolicy wybitnie suchej i spustynniałej. Przeważnie przebywają wśród krzewów czy w żywopłotach, rzadko widuje się je na ziemi lub martwych drzewach. W większości są to ptaki osiadłe, podejmują jedynie lokalne wędrówki. Możliwe, że w Ghanie wędrują na południe po porze deszczowej. Informacje o wędrówkach pochodzą również z Mali. We wschodniej części Afryki ptaki te wędrują w stadach, podobnie jak i w Arabii Saudyjskiej po sezonie lęgowym. Są to ptaki towarzyskie, ale skryte. Na 43 obserwacje w Etiopii miało przypadać 26 dotyczących srebrnodziobków pojedynczych lub par, 18 grup liczących 3–10 ptaków oraz dwa stada (liczących blisko 25 i 200 osobników). W Erytrei częściej miano widywać stada. W Jemenie nierzadko widuje się stada liczące powyżej 50 osobników. Pod koniec sezonu lęgowego upowszechniają się wspólne noclegi.
Lot szybki i furkoczący. Srebrnodziobki afrykańskie poruszają się głównie niewielkimi skokami. Często machają lub trzepoczą ogonem lub nieznacznie go rozkładają. Pożywieniem srebrnodziobków afrykańskich są głównie nasiona wiechlinowatych (Poaceae), między innymi prosa (Panicum) i rosplenicy (Pennisetum), zbierane zarówno z ziemi, jak i z łatwiej dostępnych świeżych kłosów. Zjadają także nasiona roślin zielnych i krzewów. Prawdopodobnie żywią się wyłącznie materią roślinną. Istnieje doniesienie z 1954 o zbieraniu mszyc (Aphidoidea) z mięty wodnej (Mentha aquatica), a Gallagher i Woodcock (1980) wspominali o zjadaniu bezkręgowców. Żyjące w niewoli srebrnodziobki zawsze karmią młode tylko materią roślinną, mimo że oferowane im są bezkręgowce.
Głos kontaktowy opisywany jest jako czyste tseep! lub ostre tchwit!, odnotowywano także inne głosy kontaktowe (zapis angielski). U samca jest on pojedynczy, u samicy składa się z dwóch sylab. W locie odzywają się ciągłym tseep tseep tseep. Badany był głos kontaktowy u hybrydy srebrnodziobka afrykańskiego i mniszki białorzytnej (Lonchura striata). U mniszek opisany został przez Harrisona (1962) jako suche tritt. Zarówno u srebrnodziobka, jak i u mniszka są to raczej czyste dźwięki. W przypadku krzyżówki głos kontaktowy nie przypomina głosu przedstawicieli żadnego z gatunków, jest bogatszy. Pieśń ma formę wysokiego trylu z opadającymi i wznoszącymi się na zmianę frazami.
Okres lęgowy zależny jest od rejonu występowania. Zazwyczaj przypada na koniec pory deszczowej. W Mauretanii lęgi odnotowywano od października do kwietnia, w Senegalu od listopada do stycznia. W środkowym Nigrze okres lęgowy przypada prawdopodobnie na okres od września do maja, podczas badań w Parku Narodowym W (pogranicze Nigru, Burkina Faso i Beninu) aktywność lęgową stwierdzono w styczniu. W Gambii gniazduje od września do maja. We wschodniej Erytrei okres lęgowy trwa od lutego do kwietnia, w zachodniej natomiast od sierpnia do listopada. W Etiopii lęgi stwierdzano od lutego do maja oraz we wrześniu i październiku. W Sudanie lęgi odnotowano w lutym, marcu, maju, wrześniu i październiku, są to jednak informacje z końca XIX wieku. Nowsze, z końca lat 80. XX wieku, mówią o okresie od stycznia do marca oraz od sierpnia do grudnia. W Jemenie składanie jaj rozpoczyna się w marcu. Na Półwyspie Arabskim sezon lęgowy słabo zdefiniowany, może trwać niemal cały rok. Budowania gniazd i doglądania ich nie zaobserwowano jedynie w maju i sierpniu. Samce srebrnodziobków afrykańskich podczas zalotów trzymają w dziobie źdźbło, potrząsają głową, dygają oraz kierują ogon w stronę samicy. Najpierw znajdują źdźbło i udają się do samicy. Kładą gładko pióra i kilkukrotnie potrząsają głową. Później nachylają się, kierują ogon w stronę samicy i stroszą pióra. Zwykle po tym etapie zalotów porzucają swoje źdźbło, zaczynają dygać i śpiewać. Podczas śpiewania przesuwają nogi, prostują szyję i stroszą porastające ją pióra. Jeśli samica po tych zalotach zaakceptuje samca, później dochodzi do kopulacji. Po niej zwykle następuje wspólne czyszczenie i dotykanie się dziobami.
Gniazdo ma formę kulistej konstrukcji utworzonej ze źdźbeł traw, miękkich łodyg oraz kwiatostanów traw. Wejście umieszczone jest z boku. Wyściókę stanowią miękkimi włóknami roślinnymi, stwierdzono także używanie pajęczej sieci. W niewoli jego budowa trwa 2 lub 3 dni. Często wykorzystywane są stare gniazda wikłaczy (Ploceidae), m.in. z rodzaju Malimbus (wikłacz łuskowany, M. spekei; sawannowy, M.  intermedius; akacjowy, M. vitellinus; kasztanowaty, M. rubiginosus, rdzawolicy, M. galbula), co odnotowano już w 1954. Różne astryldy stanowią większość gatunków, których przedstawiciele korzystają ze starych gniazd wikłaczy. Gniazdo umieszczone jest gęstym krzewie, np. akacji czy głożynie cierniu Chrystusa (Ziziphus spina-christi), żywopłocie, niekiedy wśród pnączy na ścianie budynku. W Sudanie często ptaki te gniazdują pod strzechą, w daktylowcach (Phoenix) i kolczastych krzewach, w północnej Nigerii odnotowano także konstrukcje umieszczone pod okapami dachów. W niewoli wolą używać budek lub koszy. Za konstrukcję odpowiedzialne są obydwa ptaki z pary, samce natomiast zbierają materiał na gniazdo. Mieści się ono 1,5–4 m nad ziemią.
Zniesienie liczy 3–6 jaj, przeważnie jest ich 5. Odnotowano do 12 w jednym gnieździe, musiały jednak pochodzić od dwóch samic. Jaja mają białą, matową skorupkę. Van Someren & Van Someren (1945) podają średnie wymiary jaja 15,5 na 10,9 mm, jednak nie wspominają o liczbie i pochodzeniu zbadanych egzemplarzy. Samica wysiaduje sama za dnia. Choć samiec może ją zastępować podczas jej przerw na pożywienie się, zasugerowano, że nie bierze udziału w opiece nad lęgiem. Noc obydwa ptaki spędzają w gnieździe. Inkubacja trwa 11–13 dni. Pisklęta klują się nagie. Ich skóra ma czarny, niebieskawy kolor, na grzbiecie występuje rzadki puch. Obecne grube, białe zajady. Podniebienie żółte, przechodzi przez nie aż po boki wnętrza dzioba czarny pas. Z tyłu podniebienia występują drobne, bezbarwne brodawki. Wzór ten przypomina ten w dziobie piskląt srebrnodziobków indyjskich. Pisklęta karmione są wyłącznie pokarmem roślinnym. Są w pełni opierzone po blisko 21 dniach życia, a po kolejnym miesiącu usamodzielniają się. W niewoli osiągają dojrzałość płciową w wieku 4 miesięcy, jednak niewielka jest szansa, że tak młody ptak pomyślnie wyprowadzi lęg.
Stwierdzono pasożytnictwo lęgowe ze strony wdówki białobrzuchej (Vidua macroura). We krwi srebrnodziobka afrykańskiego z Nigerii odnotowano Haemoproteus nisid, pasożytniczy apikompleks. W 1975 u importowanego do USA ptaka wykryto niezidentyfikowanego zarodźca (Plasmodium). Źródło z 1938 mówi o stwierdzeniu u importowanego ptaka nieokreślonego gatunku Isospora (kokcydia, Coccidiasina). Z przedstawiciela E. cantans z Matam (Senegal) wykazano w 2010 nieznany dotąd gatunek wszoła (Phthiraptera) – Brueelia cantans. Morfologicznie przypomina on wszoły bytujące na wikłaczach (Ploceidae).
IUCN uznaje srebrnodzionka afrykańskiego za gatunek najmniejszej troski (LC, Least Concern) nieprzerwanie od 1998 (stan w 2018). Trend populacji uznawany jest za stabilny w związku z brakiem widocznych zagrożeń (według danych IUCN z 2016). E. cantans nie jest uwzględniony w żadnym z załączników konwencji waszyngtońskiej (CITES; 2018), choć niegdyś był uwzględniony w Załączniku 3 dla kilku państw i znajdował się w Aneksie C rozporządzenia UE. W 2007 rząd RPA wystosował wniosek o wciągnięcie srebrnodziobka afrykańskiego na listę Załącznika 3 wraz z innymi wyszczególnionymi we wniosku gatunkami. W bazie Species+ zamieszczona jest lista z informacjami na temat okresowego zawieszenia zezwoleń eksportowych lub na dowolny rodzaj handlu. Ograniczenia takie wprowadzano dla Nigerii, Gambii, Dżibuti, Somalii, Mauretanii i Gwinei.
Srebrnodziobek afrykański został odnotowany we wschodniej części Parku Narodowego Tsavo (Kenia). W 1980 miał być tam rzadko goszczącym ptakiem. Stwierdzany był także w Parku Narodowym Nairobi jako rzadki gość. Według danych z 2004 pojawił się tam w 1979, później dopiero 24 sierpnia 2004 zaobserwowano go ponownie. Była to para. Źródło z 1982 mówi o jednokrotnym pojawieniu się tego ptaka w Parku Narodowym Serengeti (Tanzania) – w 1972. Lista gatunków znajdująca się na stronie parku (opublikowana w 2003) wymienia ten gatunek jako rzadki, zalatujący do parku. Podczas badań terenowych, których wyniki opublikowano w 2016 roku wykryto ten gatunek w Parku Narodowym Nimule 
(Sudan Południowy). Dane z 2007 mówią o jednokrotnym (styczeń 1978) odnotowaniu srebrnodziobka afrykańskiego w Parku Narodowym Mole (Ghana). W 2003 określony jako częsty w Parku Narodowym W. W 1979 miał być rzadkim ptakiem w przylegających do siebie parkach narodowych Pendjari (Benin) i Arly (Burkina Faso), odnotowanym podczas badań tylko w marcu i grudniu. Występuje również w Rezerwacie Przyrody Aïr i Ténéré (Niger). Stwierdzony we wpisanym na listę światowego dziedzictwa UNESCO Parku Narodowym Oiseaux du Djoudj (Senegal). Według danych służb Parku Narodowego Wulkany Hawaiʻi z 2015 roku na jego obszarze introdukowane srebrnodziobki afrykańskie są rzadkie.
W swoim A general synopsis of birds (1783) Latham wspomniał o importowaniu dużych ilości tych ptaków do Europy. Miały one dobrze śpiewać i żyć krótko w europejskim klimacie. Srebrnodziobki afrykańskie dotarły do Europy później od indyjskich, które mieli sprowadzić mający swoje kolonie w Indiach Portugalczycy już na początku XVI wieku. Większość importów dotyczyła ptaków z zachodniej Afryki. Jako że hodowcy nie odróżniali ptaków obydwu podgatunków, w większości w Europie srebrnodziobki afrykańskie są mieszańcami między reprezentantami A. c. cantans i A. c. orientalis. Krzyżowanie srebrnodzionków afrykańskich i indyjskich, choć spotykane, nie jest zgodne z dobrą praktyką hodowlaną, do tego krzyżówki są dyskwalifikowane na czempionatach. W klasyfikacji Polskiej Federacji Ornitologicznej srebrnodziobki afrykańskie należą do sekcji F1 – egzotyki udomowionej. PFO wyróżnia 10 klas wystawowych tych ptaków.
Srebrnodziobki nie są wymagającymi ptakami. Przy hodowli tych ptaków należy pamiętać, że są towarzyskie i wymagają obecności innych srebrnodziobków afrykańskich – trzymane z mniszkami mogą krzyżować się dając bezpłodne mieszańce. W wolierze zewnętrznej mogą być trzymane od kwietnia do października, dopóki temperatura nie spadnie poniżej 10°C. Trzon diety stanowić powinna standardowa mieszanka dla astryldów – głównie różne rodzaje prosa, kanar, murzynek, nasiona traw, cykorii, sałaty, wiesiołka dwuletniego i babki lancetowatej). Właściwym uzupełnieniem diety będą podawane do dwóch razy w tygodniu skiełkowane nasiona, pokarm jajeczny oraz suszone owady, a w okresie przed składaniem jaj i karmienia piskląt także dodatkowy pokarm jajeczny. Srebrnodziobki mogą dodatkowo jeść całe wiechy prosa oraz świeże i suszone zielonki – jak mniszek lekarski, krwawnik, sałata, cykoria, pokrzywę, jeżówkę wąskolistną, marchew, ogórek, jabłko. W niewoli ptaki te żyją zazwyczaj około 5 lat, znane były przypadki dożywania 12.

Stach (Stanisław) Konwa (zm. ok. 1734–1735) – bohater kurpiowski, legendarny przywódca Kurpiów w czasie walk z wojskami sasko-rosyjskimi w latach 1733–1735.
Znaczna część jego życiorysu została stworzona przez wyobraźnię literatów. Szczególną rolę w tworzeniu fikcyjnej biografii kurpiowskiego bohatera odegrał badacz Kurpiowszczyzny, Adam Zakrzewski. Konwa zapisał się w historii Kurpiowszczyzny jako symbol oporu wobec najeźdźcy.
Stach Konwa jest znany z tradycji kurpiowskiej, ale brak jest wiarygodnych źródeł historycznych na jego temat. Nieznana jest ani data ani miejsce urodzenia Konwy. Według tradycji kurpiowskiej Konwa był strzelcem. Wobec braku spisu nazwisk kurpiowskich z XVIII wieku, nie wiadomo czy nazwisko Konwa mogło być pseudonimem przybranym dla ochrony rodziny przed represjami, jak sugerowali niektórzy badacze.
Według legendy Konwa miał odznaczyć się dzielnością podczas III wojny północnej w bitwie ze Szwedami (22–23 stycznia 1708) pod Kopańskim Mostem w pobliżu Myszyńca. Mimo że nie jest to potwierdzone w wiarygodnych źródłach nie można wykluczyć, iż ten kto dowodził Kurpiami w latach 1733–1735, mógł mieć doświadczenie wyniesione z walk w latach 1704–1708, 1711.
W wojnie o sukcesję polską walczył po stronie konfederatów dzikowskich, broniących praw Stanisława Leszczyńskiego do tronu. Stał na czele oddziału kurpiowskich strzelców, zorganizowanego w połowie grudnia 1733 roku przez Inflantczyka, pułkownika Jerzego Andrzeja von Rehbindera, komendanta Puszczy Zielonej. Już na przełomie 1733/1734 roku Kurpie pokonali 100 Rosjan w Przasnyszu. W listopadzie 1734 roku część Kurpiów przeszła na stronę rosyjską, choć możliwe, że  kapitulanci podporządkowali się na powrót Rehbinderowi. Przypuszczalnie od grudnia 1734 roku Konwa prowadził wypady przeciwko Sasom, zapewne na zarządzenie Rehbindera.
Stach Konwa miał walczyć w bitwie z wojskami saskimi pod Jednaczewem, gdzie jego oddział został doszczętnie rozbity, a on sam dostał się do niewoli. Konwę powieszono i pochowano na uroczysku Rycerski Kierz albo Rycerka. Według Bronisława Wojciechowskiego bitwa pod Jednaczewem mogła w rzeczywistości rozegrać się pod Nowogrodem. Nieznana jest dokładna data tej bitwy. Odbyła się prawdopodobnie pomiędzy listopadem 1734 roku a sierpniem 1735 roku.   
Brakuje dowodów na to by zdradzieckiego przejścia na stronę Sasów dopuścił się komendant Puszczy, J. A. Rehbinder. W maju 1735 roku Puszcza Kurpiowska stała się ostatnim bastionem konfederacji dzikowskiej. 3 października 1735 roku Stanisław Leszczyński w zamian za poparcie Kurpiów wydał im tzw. libertacje, czyli zezwolenie na wyrób bez opłat piwa i gorzałki. Kurpie walczyli ze zwolennikami Augusta III jeszcze w czerwcu 1736 roku.
Mit Stacha Konwy przetrwał w kurpiowskiej tradycji, w której faktyczne zasługi kurpiowskiego przywódcy mieszały się z fikcją. Źródłem wiedzy o legendzie Konwy są np. pieśni kurpiowskie. W „Pieśni o Konwie” śpiewano m.in.:
tylko strzelbą ich traktuje.Adam Zakrzewski opisał w 1886 roku w „Wędrowcu” historię walki Stacha Konwy ze zwolennikami Augusta III, nawiązując do niej w opowiadaniu Kurpie (1886), opublikowanym pod pseudonimem Tomek Piast. W Kurpiach Zakrzewskiego prawdopodobnie po raz pierwszy pojawiło się imię bohatera "Stach". Wcześniejsze przekazy dotyczą tylko nazwiska "Konwa". Zapoczątkował on legendę ludowego przywódcy, którą rozwijali i rozpowszechniali inni pisarze. Część literackiej wizji Zakrzewskiego przeniknęła najpewniej do tradycji kurpiowskiej. W ujęciu Zakrzewskiego, Stach Konwa był nie tylko odważnym przywódcą, ale także człowiekiem pełnym mądrości i rozwagi. 
Konwa został uosobieniem mitu wolnego i walecznego Kurpia, przywódcy wywodzącego się z ludu, który walczył z najeźdźcą oraz pańszczyzną. Wpisywał się również w obraz Kurpia jako doskonałego strzelca. Był obecny w pamięci Kurpiów jako symbol ich niezależności i oporu przed rusyfikacją. Mit Stacha Konwy zgodny był także z ideą „ku pokrzepieniu serc”, propagowaną po upadku powstania styczniowego. Mit wolnego Kurpia symbolizowany przez Konwę należy rozpatrywać w kontekście XIX-wiecznej sytuacji politycznej. Na terenie zaboru rosyjskiego w warunkach cenzury eksponowano walki Kurpiów ze Szwedami, kosztem wątków rosyjskich. Przed I wojną światową ośrodkiem, w którym kultywowano postać Stacha Konwy była Łomża. Działające w tym mieście stronnictwo narodowe posługiwało się mitem Konwy w prowadzonej działalności wychowawczej, podkreślając niezawodność Kurpiów w walkach narodowowyzwoleńczych. 
Do popularyzacji postaci Stacha Konwy przyczynił się także Adam Chętnik. Poświęcał mu sporo miejsca w swych publikacjach już przed I wojną światową. W utworze pt. Gawęda kurpiowska, opublikowanym w 1912 roku pisał:
w każdej wiosce i borze.Po odzyskaniu niepodległości przez Polskę Chętnik w swoich książkach i artykułach nadal zajmował się postacią Konwy. Książka pt. Stach Konwa, wielki patriota Ziemi Łomżyńskiej, pogromca Szwedów, Sasów i Moskali dotyczyła wyłącznie kurpiowskiego bohatera. Już sam tytuł tej niewielkiej broszury, wydanej z okazji odsłonięcia pomnika poświęconego Konwie w 1922 roku, świadczy o pozytywnym stosunku Chętnika do dowódcy Kurpiów. Ten badacz Kurpiowszczyzny uważał, iż Konwa walczył w imię honoru i w obronie swej ziemi. Ponadto poświęcił legendarnej postaci miejsce m.in. w swej pracy krajnoznawczej pt. Kurpie. Umieścił także Konwę w poemacie Bój pod Kopańskim mostem. Chętnik informacje na temat życia Konwy czerpał głównie z tradycji kurpiowskiej.
Mit Stacha Konwy utrwalił się również dzięki takim pisarzom jak Wiktor Czajewski (Antoni Chleboradzki), Władysław Mackiewicz czy Henryk Syska, przedstawiający Konwę jako wodza biedoty, przelewającego krew za wolność Kurpiów. W okresie PRL legendę Konwy podtrzymywali także Leszek Bakuła i Władysław Rymkiewicz. Rymkiewicz w powieści Noc saska potraktował Konwę jako postać drugorzędną. Przedstawił negatywny obraz panów polskich, szwedzkich i saskich, jednocześnie w apologetycznym świetle opisywał carską Rosję. Leszek Bakuła w poemacie Konwa podkreślił powstańczy etos kurpiowski, a samego Konwę potraktował jako jednego z wielu Kurpiów, pomijając jego rolę przywódczą.
Pierwszy pomnik poświęcony kurpiowskiemu bohaterowi został postawiony dzięki staraniom Adama Chętnika na domniemanym grobie Konwy w lesie pod Jednaczewem (odsłonięcie 25 czerwca 1922). Składki na budowę zbierano za pośrednictwem "Gościa Puszczańskiego", lokalnej gazety wydawanej przez Chętnika w Nowogrodzie. Koszt budowy pomnika i zorganizowania uroczystości jego odsłonięcia miał wynieść według założyciela Skansenu Kurpiowskiego nawet 350 000 marek. Podczas uroczystości odsłonięcia pomnika odbyła się msza święta pod przewodnictwem ks. Piotra Krysiaka, proboszcza parafii Kuzie. Następnie głos zabrał Adam Chętnik, a cała uroczystość zamieniła się w zgromadzenie patriotyczne. W spotkaniu wzięły udział tłumy, nie tylko z samej Kurpiowszczyzny, ale i kilka osób z Mazur.
Pomnik wykonany był z kilkusetletniej barci, w której wyrzeźbiono postać Chrystusa Frasobliwego i wycinanki kurpiowskie. Autorem projektu był Rudolf Macura, architekt z Ostrołęki. Na pomniku znajdował się napis:
Pomnik zniszczyły wojska radzieckie w 1939 roku. Jego replikę wykonaną w 1965 roku można oglądać w skansenie kurpiowskim w Nowogrodzie. 
W okresie okupacji hitlerowskiej, imię Stacha Konwy przyjmowały działające na Kurpiach oddziały partyzanckie. Zdarzali się także poszczególni partyzanci, przyjmujący pseudonim "Konwa".
Pomnik Stacha Konwy autorstwa Gerwazego Lórinczego postawiono na Placu Pocztowym w Łomży z okazji 1000-lecia miasta, 29 czerwca 1958 roku. W okresie PRL fakt, że statua na pomniku wygraża pięścią w kierunku wschodnim, odbierano jako wyraz sprzeciwu wobec dominacji ZSRR.
W Lesie Jednaczewskim, 3 km od Łomży w tzw. Rycerskim Kierzu znajduje się pamiątkowy nagrobek Stacha Konwy, odsłonięty 15 sierpnia 2001 roku.
Imieniem Stacha Konwy upamiętniono również ulice w miejscowościach położonych na Kurpiowszczyźnie, jak i w sąsiednich miastach. Ulicę Wasilewską w Łomży przemianowano na ulicę Stacha Konwy już w 1920 roku. Ponadto ulice imienia Stacha Konwy znajdują się w Ostrołęce, Myszyńcu, Kadzidle, Lipnikach, Nowogrodzie i Baranowie.

Stanley Frank Musial, urodzony jako Stanisław Franciszek Musiał (ur. 21 listopada 1920 w Donorze, zm. 19 stycznia 2013 w Ladue) – amerykański baseballista polskiego pochodzenia, weteran II wojny światowej.
W Major League Baseball występował na pozycji pierwszobazowego i zapolowego w St. Louis Cardinals przez 22 sezony. Musial, noszący przydomek Stan The Man, jest uważany za jednego z najlepszych uderzających w lidze. Podczas całej kariery w MLB zaliczył 3630 uderzeń, co daje mu 4. miejsce w klasyfikacji wszech czasów. Zdobył 450 home runów, trzykrotnie wybierany był MVP National League i trzykrotnie zwyciężył w World Series. Był 24-krotnym uczestnikiem Meczu Gwiazd podobnie jak Willie Mays, tylko Hank Aaron zaliczył więcej występów w All-Star Game – 25. W 1969 został uhonorowany członkostwem w Baseball Hall of Fame po pierwszym głosowaniu otrzymując 93,2% głosów, zaś w 2014 został wprowadzony do nowo utworzonej Hall of Fame klubu St. Louis Cardinals.
Musial urodził się w Donorze w stanie Pensylwania, gdzie grał w baseball w szkolnej drużynie Donora High School. W 1938 podpisał zawodowy kontrakt z St. Louis Cardinals jako miotacz, jednak w późniejszym okresie został przekwalifikowany na zapolowego, grając w niższych ligach. W MLB zadebiutował w 1941 roku. W 1942 w swoim pierwszym pełnym sezonie wygrał z zespołem Cardinals World Series, rok później zwyciężył w sześciu klasyfikacjach i został po raz pierwszy wybrany najbardziej wartościowym zawodnikiem, po raz pierwszy zagrał w All-Star Game i występował w tym meczu w każdym następnym sezonie z wyjątkiem sezonu 1945. W 1944 zdobył drugi mistrzowski tytuł World Series, zaś w 1945 służył w U.S. Navy.
Po powrocie do gry w 1946 po raz drugi wybrano go MVP National League i zdobył trzeci tytuł mistrzowski World Series. Dwa lata później został wybrany najbardziej wartościowym zawodnikiem po raz trzeci, a do zdobycia Potrójnej Korony brakowało mu jednego home runa. Po słabym sezonie 1959 Musial zatrudnił osobistego trenera by poprawić swoją skuteczność. W 1963 zakończył karierę zawodniczą. W MLB ustanowił 17 rekordów, 29 w National League i 9 w All-Star Game. Był właścicielem restauracji podczas i po zakończeniu kariery. W 1967 został menadżerem generalnym klubu St. Louis Cardinals, jednak w tym samym roku, po zwycięskich dla Cardinals World Series, zrezygnował z tej funkcji. W 1999 został wybrany do Major League Baseball All-Century Team, a w lutym 2011 prezydent Barack Obama odznaczył go Medalem Wolności, najwyższym odznaczeniem cywilnym w Stanach Zjednoczonych.
Musial urodził się w Donorze w stanie Pensylwania, oddalonej o ok. 30 km od Pittsburgha, jako piąte z sześciorga dzieci i pierwszy syn Łukasza i Mary Musiał z domu Lancos. Jego matka była z pochodzenia Czeszką, ojciec był polskim emigrantem, który dla syna wybrał imiona Stanisław Franciszek, a jako zdrobnienia używał formy „Stasiu”.
W dzieciństwie Musial grał w baseball wraz z młodszym bratem Edem i kolegami, a za swojego idola uważał Lefty'ego Grove'a. Naukę gry w baseball pobierał od swojego sąsiada Joego Barbao, który grał na pozycji miotacza w niższych ligach we wcześniejszym okresie. Gdy zapisał się do szkoły zmienił imię i nazwisko na Stanley Frank Musial.
W wieku 15 lat Musial został miotaczem półzawodowego klubu Donora Zincs, którego menadżerem był Barbao. W debiucie rozegrał sześć inningów, autując starszych od niego 13 pałkarzy. Musial występował także jeden sezon w nowo utworzonej drużynie przy szkole średniej w Donorze, gdzie grał Buddy Griffey, ojciec Kena Griffeya Seniora, dziadek Kena Griffeya Juniora. Statystyk baseballowy Bill James określił Griffeya Jr. porównując go do Musiala jako „drugiego najlepszego leworęcznego pałkarza i leworęcznego zapolowego, spośród wszystkich zawodników urodzonych w Donorze 21 listopada”. Występy Musiala w młodości, dzięki którym przepowiadano mu występy w MLB sprawiły, że zyskał wówczas przydomek „The Donora Greyhound”.
Musial również grał w koszykówkę i otrzymał propozycję stypendium z University of Pittsburgh. W tym samym czasie był obserwowany przez skautów St. Louis Cardinals, gdy wciąż występował na pozycji miotacza i w 1937 roku zaproponowano mu zawodowy kontrakt po jednym z treningów z zespołem farmerskim Cardinals. Ojciec Musiala był początkowo przeciwny karierze baseballisty, jednak po namowach Stana i jego matki ostatecznie wyraził zgodę. Kontrakt podpisał po zakończeniu sezonu 1937, jednak klub złożył dokumenty na biurko komisarza ligi dopiero w czerwcu 1938, więc do tego momentu mógł występować w amatorskich zespołach; grał w szkolnej drużynie Donora High School, z którą awansował do playoff. Następnie stawił się w klubie farmerskim St. Louis Cardinals – Williamson Colts z Class D (od 1963 poziom Rookie).
Debiutancki sezon w Colts w 1938 to okres aklimatyzacji w oddalonej o 390 kilometrów od rodzinnego domu Musiala miejscowości Williamson w Wirginii Zachodniej. Sezon zakończył z przeciętnym bilansem W-L 6–6, uzyskując wskaźnik ERA 4,66 i średnią uderzeń 0,258. Jego pensja wynosiła wówczas 65 dolarów miesięcznie. Musial ukończył szkołę średnią przed powrotem do Williamson na wiosnę 1939, w czasie gdy klub zmienił nazwę na Red Birds. W sezonie zasadniczym poprawił statystyki notując 9 zwycięstw przy 2 przegranych, 4,30 ERA i 0,352 średnią uderzeń.
Sezon 1940 spędził w Daytona Beach Islanders z Class D, gdzie nawiązał przyjaźń z menadżerem zespołu Dickiem Kerrem, dzięki któremu poprawił rzut piłką. Kerr widział w nim również dobrego pałkarza i wystawiał go na dwóch pozycjach – miotacza i zapolowego. Pod koniec tego miesiąca w jednym z meczów odniósł kontuzję ramienia, grając na zapolu. Powracając po urazie w spotkaniu playoff zagrał jako starter, a drużyna Islanders przegrała 5–12. Po zakończeniu sezonu Musial rozważał zakończenie kariery, gdyż nie był w stanie utrzymać rodziny otrzymując pensję w wysokości 16 dolarów za tydzień. Dick Kerr chcąc utrzymać go w zespole, zaproponował mu przeprowadzkę do własnego mieszkania i zaoferował pomoc finansową (w ramach podziękowania za to Musial w 1958 roku kupił Kerrowi dom w Houston za 20 tysięcy dolarów). W 113 meczach uzyskał średnią uderzeń 0,311, zanotował bilans W-L 18-5, zaliczył 176 strikeoutów i oddał 145 baz za darmo.
Przed rozpoczęciem sezonu 1941 Musial został przeniesiony do zespołu Columbus Red Birds z Class AA (od 1963 poziom Double-A), chociaż menadżer Burt Shotton i Musial mieli świadomość, że kontuzja odniesiona w poprzednim sezonie osłabiła ramię zawodnika. W związku z tym Musial przeszedł do Springfield Cardinals z Class C (wówczas trzeci najniższy poziom), gdzie grał wyłącznie na pozycji zapolowego. W późniejszym okresie wspominając okres gry w Springfield stwierdził, że jego postawa w meczach Red Birds to zasługa Olliego Vaneka, menadżera tego zespołu, który dostrzegł w nim dobrego pałkarza. W 87 meczach w Springfield Cardinals Musial uzyskał najlepszą w lidze Western Association średnią (0,379), zdobył najwięcej home runów (26) i po trzech miesiącach występów w Springfield otrzymał promocję do zespołu Rochester Red Wings z International League. Podczas odbijania przyjmował wyjątkową postawę, przysiad charakterystyczny dla miotacza, którą miotacz Ted Lyons określił jako podobną do „dziecka zerkającego zza rogu i wypatrującego policję”. W 1950 nowojorski dziennikarz sportowy Tom Meany w jednym z artykułów napisał o niej: „Wygięte kolana i przysiad nadają wygląd sprężyny spiralnej, a większość miotaczy określa ją jako zwiniętego grzechotnika”. W Rochester zagrał w 54 meczach, uzyskał średnią 0,326, a w trzech meczach z kolei zaliczył 11 odbić i został powołany do zespołu St. Louis Cardinals na ostatnie dwa tygodnie sezonu zasadniczego.
Musial zadebiutował w MLB 17 września 1941 w drugim meczu doubleheader przeciwko Boston Braves na Sportsman's Park. Cardinals walczyli o tytuł National League z Brooklyn Dodgers, a do końca sezonu zostało 12 spotkań. Musial zaliczył 20 uderzeń przy średniej 0,426 jednak ostatecznie Cardinals zajęli drugie miejsce ze stratą 2,5 zwycięstwa do Dodgers, którzy wygrali w sezonie zasadniczym 100 meczów.
Menadżer zespołu Billy Southworth od początku sezonu 1942 wystawiał Musiala na lewym zapolu, a niekiedy jako pinch hittera przeciwko leworęcznym miotaczom. Do końca czerwca Musial uzyskał średnią 0,315, a Cardinals podobnie jak przed rokiem, walczyli z Dodgers o mistrzostwo National League. 27 września w pierwszym meczu doubleheader z Chicago Cubs na Sportsman's Park Cardinals zapewnili sobie mistrzostwo ligi odnosząc 105. zwycięstwo; mecz zakończył Musial, łapiąc w pierwszej połowie dziewiątej zmiany na lewym zapolu wysoko odbitą piłkę i autując trzeciego zawodnika. Sezon zakończył ze średnią 0,315 i z 72 RBI w 140 meczach i został wybrany przez magazyn The Saturday Evening Post najlepszym debiutantem w MLB.
W World Series 1942 roku Cardinals grali z mistrzem American League New York Yankees. W pierwszym meczu rozegranym na Sportsman's Park przy stanie 0–7 dla Yankees, w drugiej połowie dziewiątej zmiany Cardinals zdobyli cztery runy i przy wszystkich zajętych bazach, do odbicia podszedł Musial, który przy próbie zaliczenia pierwszej bazy został wyautowany, co zakończyło mecz, a Yankees objęli prowadzenie w serii. Pierwszym jego odbiciem w World Series było RBI single w drugiej połowie ósmej zmiany w meczu numer 2, które dało Cardinals prowadzenie 4–3; w dziewiątej zmianie Yankees nie zdobyli runa i w serii best-of-seven był remis. W kolejnych trzech meczach, które miały miejsce na Yankee Stadium, Musial zaliczył trzy odbicia, Cardinals wygrali wszystkie mecze wyjazdowe i World Series 4–1. W finałach Musial uzyskał średnią 0,222 i zdobył dwa runy.
Podczas spring training 1943 roku przy negocjacjach nowej umowy, Musial miał wstrzymany kontrakt, ale ostatecznie dostał podwyżkę z 4200 do 6250 dolarów. W tym samym roku po raz pierwszy został wybrany do Meczu Gwiazd, rozegranym 13 lipca, w którym zaliczył RBI double. W sezonie 1943 zaliczył w lidze najwięcej uderzeń (220), double’ów (48), triple’ów (20), wszytkich baz ogółem (347), a także miał najlepszy wskaźnik on-base percentage (0,425) i slugging percentage (0,562). Dzięki tym osiągnięciom po raz pierwszy został wybrany MVP National League, wyprzedzając w głosowaniu kolegę z zespołu Walkera Coopera. Sezon zasadniczy Cardinals zakończyli z przewagą 18 zwycięstw nad Cincinnati Reds. W World Series zmierzyli się po raz drugi z rzędu z New York Yankees. Musial zaliczył single'a w przegranym przez Cardinals meczu numer 1 i zdobył runa w meczu numer 2. Cardinals przegrali trzy następne mecze i całą serię 1–4, jednak zawodnicy dostali premię w wysokości 4321 dolarów i 99 centów, co wynosiło prawie dwie trzecie pensji Musiala z sezonu zasadniczego.
Udział Stanów Zjednoczonych w II wojnie światowej i powoływanie do wojska zawodowych graczy, mogło mieć wpływ na dalszą karierę Musiala, kiedy przeszedł badania medyczne przed możliwym poborem. Pozostał jednak w zespole na cały sezon, w którym uzyskał średnią 0,347 i zaliczył 197 odbić. Cardinals zdobyli po raz trzeci z rzędu mistrzostwo National League, a w World Series zagrali z innym zespołem z St. Louis, Browns, którzy po trzecim meczu prowadzili 2–1; Musial odbijał średnio 0,250. W meczu numer 4 zaliczył dwupunktowego home runa, single'a, double'a i bazę za darmo, a Cardinals zwyciężyli 5–1 i doprowadzili do wyrównania w serii. Dwa kolejne mecze również wygrali i zdobyli mistrzostwo MLB. Musial w finałach zanotował średnią 0,304.
Musial wstąpił do Marynarki Wojennej Stanów Zjednoczonych 25 stycznia 1945 i początkowo przydzielono go do bazy treningowej Bainbrigde w Port Deposit w stanie Maryland. W czerwcu 1945 został przeniesiony do służb specjalnych na Hawajach, gdzie był odpowiedzialny za sprowadzenie wraków statków, zniszczonych podczas ataku na Pearl Harbor. Trzy lub cztery dni w tygodniu grał w ośmiozespołowej lidze 14th Naval District League. W styczniu 1946 otrzymał pozwolenie na powrót do Pensylwanii, po otrzymaniu wiadomości o chorobie ojca, następnie trafił do stoczni marynarki wojennej w Filadelfii i powrócił do Bainbridge. W marcu 1946 zakończył służbę wojskową w stopniu marynarza drugiej klasy.
W 2007 otrzymał nagrodę Navy Memorial's Lone Sailor Award dla weteranów marynarki, którzy po służbie wyróżnili się zaangażowaniem, honorem i odwagą.
Przed rozpoczęciem sezonu 1946 nowym menadżerem zespołu mianowano Eddiego Dyera, a po powrocie do drużyny Musial do połowy maja zanotował średnią 0,388. Zaprzyjaźnił się z Redem Schoendienstem, który przyszedł do Cardinals w 1945, gdy Musial pełnił służbę wojskową. W środku sezonu Musial, którego kontrakt w 1946 opiewał na 13 500 dolarów, otrzymał propozycję nowej, pięcioletniej umowy wartej 125 tysięcy dolarów i dodatkowo 50 000 premii za grę w lidze meksykańskiej, którą odrzucił. Ostatecznie po namowach menadżera Dyera, właściciel klubu Sam Breadon dał Musialowi podwyżkę w wysokości 5 tysięcy dolarów.
W sezonie 1946 Musial otrzymał przydomek „The Man”. 23 czerwca podczas meczu z Brooklyn Dodgers na Ebbets Field, dziennikarz St. Louis Post-Dispatch Bob Broeg usłyszał, że fani Dodgers krzyczą w stronę Musiala, gdy ten podchodził do odbicia, jednak nie mógł zrozumieć słów. Wieczorem po meczu, zapytał organizatora wyjazdów drużyny Leo Warda, czy usłyszał co fani Dodgers krzyczeli. Ward odpowiedział: „Za każdym razem gdy Stan wychodzi na boisko krzyczą: Here comes the man”. Broeg opisał to w jednym z artykułów w St. Louis Post-Dispatch i po tym Musial zyskał przydomek Stan „The Man”.
W czerwcu 1946 Dyer wystawiał Musiala na pierwszej bazie. Cardinals zakończyli sezon zasadniczy z takim samym bilansem jak Brooklyn Dodgers i mistrza National League wyłonić miała dodatkowa seria w formacie best-of-three. W meczu numer 1 Musial zaliczył triple'a, a w meczu numer 2 double'a, a Cardinals wygrali w dwóch meczach. W World Series zagrali z Boston Red Sox wygrywając 4–3 w całej serii. Musial w finałach zaliczył sześć odbić, 4 RBI i został wybrany po raz drugi w karierze najbardziej wartościowym zawodnikiem sezonu zasadniczego, otrzymując 22 głosy na 24 możliwe, wyprzedzając w głosowaniu Dixie Walkera z Brooklyn Dodgers.
Musial rozpoczął sezon 1947 ze średnią 0,146 w kwietniu. 9 maja klubowy lekarz Robert Hyland potwierdził u Musiala postawioną wcześniej diagnozę zapalenia wyrostka robaczkowego, zawodnik cierpiał również na ropień okołomigdałkowy. W trakcie sezonu Musial był leczony, ale poddał się operacji usunięcia wyrostka i migdałków po zakończeniu rundy zasadniczej. Pomimo dolegliwości zdrowotnych rozgrywki zakończył ze średnią 0,312.
25 kwietnia 1948 w meczu przeciwko Chicago Cubs na Wrigley Field zaliczył 1000. uderzenie w MLB. 7 maja po opublikowaniu artykułu w St. Louis Globe-Democrat krytykującego udział zawodników w reklamach papierosów, Musial zapewnił, że już nigdy nie pojawi się w tego typu reklamach. Do 24 czerwca jego średnia wynosiła 0,408, dlatego miotacz Preacher Roe powiedział, że najlepszym sposobem na wyeliminowanie Musiala to „dać mu bazę za darmo i zaliczyć pickoff na pierwszej”. Nowy właściciel klubu Robert E. Hannegan za postawę w meczach postanowił dać Musialowi podwyżkę. W lipcu w Meczu Gwiazd Musial zdobył home runa. 22 września w meczu z Boston Braves zaliczył pięć odbić po raz czwarty w karierze wyrównując rekord Ty Cobba z 1922 roku.
Musial zakończył sezon 1948 zwyciężając w National League w klasyfikacji pod względem średniej uderzeń (0,376), liczby uderzeń (230), double’ów (46), triple’ów (18), wszystkich baz ogółem (429) i miał najlepszy wskaźnik slugging percentage (0,702). W tym samym roku po raz trzeci został wybrany MVP National League i został pierwszym baseballistą, który zdobył tę nagrodę trzykrotnie. Gdyby home run, którego zdobył podczas odwołanego z powodu opadów deszczu meczu, liczył się do oficjalnej statystyki, zdobyłby Potrójną Koronę, zwyciężając w trzech klasyfikacjach: średniej odbić, home runów i RBI.
Przed rozpoczęciem sezonu 1949 za cel przyjął sobie zdobycie większej liczby home runów niż w sezonie poprzednim, w którym zdobył ich 39. Koncentrowanie się wyłącznie na zdobywaniu home runów przyniosło odwrotny skutek, gdyż miotacze narzucali piłki przy dalszej granicy strefy strike’ów i po odbiciu Musial autowany był przy pierwszej lub drugiej bazie. Do końca maja uzyskał średnią 0,272 i zdobył tylko 6 home runów. Wkrótce zaprzestał nowej metody i do 10 lipca poprawił średnią (0,311), a dwa dni później po raz szósty z rzędu wystąpił w All-Star Game, zaś sezon zakończył z największą liczbą uderzeń (207), grając w każdym meczu. Cardinals zanotowali bilans 96–58, o jedno zwycięstwo mniej od Brooklyn Dodgers, i zajęli 2. miejsce w lidze.
Pod koniec lat 40. XX wieku, kiedy w lidze nastała integracja rasowa, Musial wraz z kolegą z zespołu Redem Schoendienstem popierali tolerancję dla nowych zawodników w lidze takich jak Don Newcombe z Brooklyn Dodgers. Podczas meczów z Cardinals, Newcombe padał ofiarą rasistowskich okrzyków ze strony zawodników tego zespołu, ale jedynymi, którzy nie brali w tym udziału byli Musial i Schoendienst. Newcombe powiedział o nich: „Oni nigdy nie mieli potrzeby siedzenia na ławce i wyzywania czarnego chłopaka tylko dlatego, że próbował zmienić baseball, który powinien być grą dla wszystkich”.
W sezonie 1950 Musial do przerwy spowodowanej Meczem Gwiazd miał średnią 0,350; w głosowaniu kibiców do All-Star Game zajął 2. miejsce. W tym samym roku miał najdłuższą trzydziestomeczową serię w karierze zakończoną 27 lipca, w której zaliczył przynajmniej jedno uderzenie w spotkaniu. Kiedy Cardinals byli pewni odpadnięcia z walki o mistrzostwo National League, nowy menadżer zespołu Marty Marion wystawiał Musiala na pierwszej bazie i na trzech pozycjach zapola. Cardinals zakończyli sezon na 3. miejscu z bilansem 78–75, a Musial został wybrany przez magazyn The Sporting News Major League Player of the Year.
Miesiąc przed rozpoczęciem sezonu 1952 media w kraju zwróciły uwagę na słowa Ty Cobba, opublikowane w jednym z artykułów w magazynie Life. Cobb określił Musiala i Phila Rizzutto „jako jedynych zawodników, o których można mówić w podobnym tonie jak o największych graczach w historii ligi”. Cobb powiedział o Musiale, że jest lepszym zawodnikiem od Joe DiMaggio w szczytowej formie. W odpowiedzi Musial ze skromnością przyznał, że „Cobb to największy baseballista w historii ligi, nie chcę zaprzeczać jego słowom, ale nie mogę powiedzieć, że jestem lepszy od DiMaggio”
Jedyny występ na pozycji miotacza Musial zaliczył 28 września 1952, ostatniego dnia sezonu zasadniczego w meczu przeciwko Chicago Cubs na Sportman's Park, co miało być chwytem reklamowym. Menadżer Cardinals Eddie Stanky wystawił na górkę Musiala by narzucał przeciwko Frankowi Baumholtzowi, drugiemu najlepszemu po Musiale uderzającemu w National League. Baumholtz po raz pierwszy w karierze odbijał z prawej strony bazy domowej. Musial wykonał jeden narzut, po którym Baumholtz wybił piłkę w okolice trzeciej bazy, która odbiła się od nogi próbującego ją chwycić trzeciobazowego Solly'ego Hemusa i powędrowała na lewe zapole. Całą sytuację zaliczono jako błąd, a Musial zmienił pozycję na środkowozapolowego i nigdy więcej nie zagrał jako miotacz.
Na początku 1953 roku klub St. Louis Cardinals został wystawiony na sprzedaż, dlatego Musial i Schoendienst namówili przyjaciela Gussiego Buscha na jego kupno. Busch wykorzystał środki firmy Anheuser-Busch, kupił klub za 3,7 miliona dolarów i tym samym zapobiegł przeniesieniu jego siedziby do innego miasta. W 1953 Musial wystąpił po raz 10. w All-Star Game i po raz dwunasty z rzędu zakończył sezon ze średnią minimum 0,300.
2 maja 1954 w doubleheader przeciwko New York Giants Musial zdobył pięć home runów (trzy w pierwszym i dwa w drugim meczu) i został pierwszym zawodnikiem w historii MLB, który tego dokonał. Ponadto w pierwszym meczu zaliczył single'a i zaliczył 21 wszystkich baz ogółem, co również jest rekordem w lidze. W 1972 drugim zawodnikiem, który zdobył pięć home runów w doubleheader był Nate Colbert z San Diego Padres.
W 1955 Musial wystąpił jako rezerwowy w Meczu Gwiazd, gdyż otrzymał o 150 tysięcy głosów mniej niż Ted Kluszewski, który znalazł się w wyjściowym składzie NL All-Star Team na pierwszej bazie. Musial wszedł do gry jako pinch hitter w czwartej zmianie i grał na lewym zapolu w dodatkowych inningach. W drugiej połowie dwunastej zmiany odbijał jako pierwszy i zdobył zwycięskiego home runa ustalając wynik meczu na 6–5 dla NL All-Star Team.
W sezonie 1956 Musial zaliczył kolejny kamień milowy w swojej karierze, kiedy 12 sierpnia w meczu z Chicago Cubs, pobił rekord w liczbie zaliczonych wszystkich baz ogółem, należący do Mela Otta. Wcześniej menadżer generalny Cardinals Frank Lane rozpoczął negocjacje z Philadelphia Phillies mające na celu wymianę Musiala za miotacza Robina Robertsa, jednak sprzeciw wyraził właściciel Gussie Busch, który chciał zatrzymać Musiala w zespole. W efekcie Lane oddał Schoendiensta, przyjaciela Musiala, do New York Giants.
11 czerwca 1957 Musial wyrównał rekord National League w liczbie rozegranym meczów z rzędu, zaliczając 822. kolejny występ; seria rozpoczęła się ostatniego dnia sezonu zasadniczego 1951. W lipcu 1957 pomimo ustawienia głosowania do Meczu Gwiazd przez kibiców Cincinnati Reds, rozegranego w St. Louis, Musial wyszedł w wyjściowym składzie jako pierwszobazowy. 23 sierpnia po zamachu kijem złamał kość ramienną i zerwał więzadło barkowo-obojczykowe. Kontuzja wykluczyła go z gry do 8 września, a serię kolejnych występów zakończył na 895 meczach. W 1957 został wybrany przez magazyn Sports Illustrated sportowcem roku.
29 stycznia 1958 Musial podpisał jako jeden z pierwszych kontrakt za 100 tysięcy dolarów; według serwisu Baseball-Almanac pierwszym był Hank Greenberg z Pittsburgh Pirates w 1947 roku. W maju 1958 Musial zbliżał się do pułapu 3000 uderzeń, który chciał osiągnąć przed własną publiczności w St. Louis. Ostatecznie dokonał tego 13 maja 1958 w meczu Chicago Cubs na Wrigley Field, wchodząc jako pinch hitter i zaliczając double, zostając ósmym w historii MLB baseballistą, który przekroczył ten pułap i pierwszym w National League, który uczynił to zaliczając extra base hit. Po powrocie z Chicago został przywitany na dworcu St. Louis Union Station przez blisko 1000 kibiców. Cardinals zakończyli sezon na 6. miejscu z bilansem 69–75. W tym samym roku zespół wyjechał na tournée do Japonii, gdzie grał z drużynami Pacific i Central League, wygrywając 14 na 16 meczów.
Przed rozpoczęciem nowego sezonu Musial dostał pozwolenie na późniejsze stawienie się na spring training, by móc oszczędzać energię przed zbliżającymi się meczami w lidze. Musial mierzący 180 cm wzrostu i ważący 79 kg podczas kariery, na zgrupowanie stawił się z 4,5 kg nadwagą i słabą kondycją fizyczną. W pierwszych czterech meczach sezonu zaliczył jedno odbicie na 15 podejść. W kolejnych szesnastu spotkaniach zanotował średnią 0,321, a 7 maja w meczu przeciwko Chicago Cubs na Sportsman's Park zdobył zwycięskiego home runa w drugiej połowie dziewiątej zmiany, będącego jego 400. w MLB i został pierwszym w historii zawodnikiem, który przekroczył pułap 3000 odbić i 400 home runów w karierze. W 1959 władze ligi ogłosiły, iż w celu pozyskania dodatkowych funduszy między innymi na pensje dla zawodników, Mecz Gwiazd będzie rozgrywany dwa razy w sezonie. Musial zagrał w obydwu spotkaniach jako pinch hitter. W sezonie zasadniczym wystąpił w 115 meczach, zaliczył średnią 0,255, zdobył 37 runów i uzyskał wskaźnik slugging percentage 0,428.
30 czerwca 1959 w meczu St. Louis Cardinals – Chicago Cubs po raz pierwszy w historii miała miejsce sytuacja, w której dwóch zawodników obrony dwoma piłkami próbowało wyautować biegacza w jednej zagrywce. W pierwszej połowie czwartej zmiany przy próbie odbicia Musiala, miotacz Cubs Bob Anderson narzucił trzy balle i jeden strike. Następnie wykonał wild pitch, a piłka uderzając w łapacza Sammy’ego Taylora i sędziego Vica Delmora, powędrowała pod backstop (bariera za łapaczem, oddzielająca trybunę od boiska). Sędzia uznał to za czwarty ball i Musial otrzymał bazę za darmo. Piłka jednak ciągle była w grze (ang. fair ball), więc Musial podjął próbę zdobycia drugiej bazy; piłkę chwycił chłopiec do podawania kijów i podał ją sprawozdawcy meczowemu Patowi Piperowi. Trzeciobazowy Cubs Al Dark pobiegł do backstopu, odzyskał piłkę i skierował ją w stronę drugiej bazy do łącznika Cubs Erniego Banksa. W tym samym czasie sędzia Delmore wprowadził do gry nową piłkę, podał Andersonowi, który rzucił ją zbyt wysoko do drugobazowego Tony’ego Taylora. W efekcie Banks, który był w posiadaniu właściwej piłki, dotknął Musiala rękawicą, gdy próbował zaliczył trzecią bazę. Po naradzie sędziowie uznali to za aut, pomimo protestów menadżera Cardinals Solly'ego Hemusa, który twierdził, że grę utrudnił chłopiec do podawania piłek i Musial powinien był zostać na boisku. Ostatecznie Cardinals wygrali mecz 4–1.
Przeciętna postawa Musiala w sezonie 1959 sprawiła, iż przed rozpoczęciem kolejnego zgodził się na obniżenie pensji ze 100 do 80 tysięcy dolarów. Chcący dowieść, że jego gra spowodowana była niską kondycją fizyczną, poprosił o pomoc wykładowcę wychowania fizycznego Waltera Eberhardta z Saint Louis University. W czerwcu 1960 gazety pisały o zakończeniu kariery Musiala po zakończeniu sezonu 1960, który uciął wszelkie spekulacje we wrześniu 1960 potwierdzając, że będzie grał w sezonie następnym. W 1961 zanotował średnią 0,288, a w 1962 0,330, co było 3. wynikiem w National League, zdobył 19 home runów i zaliczył 82 RBI. Jako pinch hitter zaliczył 14 odbić w 19 podejściach (BA 0,615). W tym okresie ustanowił rekordy kariery w liczbie odbić, RBI i zdobytych runów. 8 lipca 1962 w meczu z New York Mets na Shea Stadium mając 41 lat, zdobył trzy home runy i został najstarszym baseballistą, który tego dokonał.
Sezon 1963 Cardinals rozpoczęli od 10 wygranych w 15 meczach, a Musial zanotował średnią 0,237. 8 maja ustanowił rekord w liczbie extra base hits i do końca miesiąca poprawił średnią odbić na 0,277. 9 lipca 1963 po raz 24. wystąpił w Meczu Gwiazd, wszedł jako pinch hitter w piątej zmianie. 26 lipca Musial zapytany przez menadżera generalnego klubu Binga Devine'a o planach po zakończeniu sezonu, odpowiedział, że zamierza zakończyć karierę zawodowego baseballisty. Swoją decyzję podał do wiadomości publicznej 12 sierpnia podczas trzydniowej przerwy po wyjazdowej serii zespołu, z nadzieją na jak najlepszy wynik klubu w lidze w rundzie zasadniczej.
15 sierpnia 1963 Cardinals wygrywając obydwa mecze doubleheader z Milwaukee Braves, odnieśli 19 zwycięstw w 20 spotkaniach i mieli gorszy bilans od Los Angeles Dodgers o jedno zwycięstwo. W dniach 16–18 września Dodgers wygrali trzy wyjazdowe mecze z Cardinals i zapewnili sobie mistrzostwo National League 25 września, na cztery dni przed zakończeniem sezonu zasadniczego. Musial po raz ostatni zagrał 29 września 1963 w meczu z Cincinnati Reds poprzedzonym godzinną ceremonią, na której obecni byli między innymi komisarz ligi Ford Frick, sprawozdawca ze spotkań Cardinals Harry Carray i właściciel klubu Gussie Busch, który ogłosił, iż numer 6, z którym Musial grał podczas całej kariery, zostanie niebawem zastrzeżony. W meczu Musial zaliczył single'a w czwartej zmianie, następnie zaliczył RBI single, po którym runa zdobył Curt Flood. Menadżer Cardinals Johnny Keane wprowadził na boisko Gary’ego Kolba za Musiala, tym samym kończąc jego karierę. Podobnie jak w debiucie, jak i w ostatnim meczu Musial zaliczył dwa odbicia; zajmował wówczas 2. miejsce w klasyfikacji wszech czasów pod względem liczby odbić, liderem był Ty Cobb. Przy ostatnim odbiciu Musiala piłka przeszła obok drugobazowego Pete’a Rose’a, który w późniejszym okresie został liderem w tej klasyfikacji jako jedyny obok Cobba osiągnął pułap 4000 odbić.
W momencie zakończenia kariery Musial posiadał lub dzielił 17 rekordów w MLB, 29 w National League i 9 w All-Star Game, między innymi prowadził w klasyfikacji wszech czasów w MLB w liczbie extra-base hits (1377) i wszystkich baz ogółem (6134), w National League w klasyfikacji w liczbie uderzeń (3630), rozegranych meczów (3026), double’ów (725) i RBI (1951). W karierze zdobył 475 home runów, ale nigdy nie zdobył ich najwięcej w lidze w przeciągu jednego sezonu. Zaliczył 1815 uderzeń w meczach domowych i 1815 w meczach wyjazdowych. Musial był pierwszym baseballistą w MLB, który rozegrał przynajmniej 1000 meczów na dwóch pozycjach (1896 na zapolu, 1016 na pierwszej bazie). Po 1963 jedynym zawodnikiem, który miał wyższą średnią od Musiala w całej karierze był Tony Gwynn, zaś jedynym zawodnikiem, który zaliczył więcej baz ogółem był Hank Aaron.
Musial poznał Lillian Susan Labash w Donorze kiedy obydwoje mieli 15 lat i 25 maja 1940 ożenił się z nią w St. Paul’s Catholic Church w Daytona Beach na Florydzie. Mieli czworo dzieci, syna Richarda i córki Gerry, Janet i Jeanie. Lillian Musial zmarła w wieku 91 lat 3 maja 2012, ich małżeństwo trwało prawie 72 lata.
W styczniu 1949 założył własny biznes i wraz z Juliusem „Biggiem” Garagnanim otworzył w St. Louis restaurację o nazwie „Stan Musial & Biggie's”. W 1959 John F. Kennedy zwrócił się do Musiala by poparł jego kandydaturę wyborach prezydenckich. Musial wziął udział w kampanii i ostatecznie poparł go w wyborach.
We wrześniu 1963 Musial został wiceprezydentem St. Louis Cardinals i pełnił tę funkcję do końca sezonu 1966. Od lutego 1964 do stycznia 1967 był konsultantem do spraw kondycji fizycznej prezydenta Lyndona Johnsona; stanowisko to utworzono w 1953 roku w celu promocji poprawienia sprawności fizycznej obywateli. 23 stycznia 1967 Musial został menadżerem generalnym klubu. W tym samym roku Cardinals wygrali World Series, a Musial zdobył lojalność zawodników poprzez składanie uczciwych ofert przy podpisywaniu nowych kontraktów i zatrudnił na stadionie opiekunów do dzieci, by żony zawodników mogły w komforcie oglądać mecze. W czerwcu 1967 zmarł jego długoletni partner do interesów Biggie Garagnani, więc Musial musiał przeznaczyć więcej czasu na prowadzenie restauracji i innych prywatnych przedsięwzięć. 5 grudnia 1967 zrezygnował z funkcji menadżera generalnego klubu.
Musial jako hobby traktował grę na harmonijce ustnej i wykonywał między innymi swoją wersję piosenki Take Me Out to the Ball Game. Grał podczas spotkań publicznych, takich jak coroczna ceremonia wprowadzenia do Baseball Hall of Fame czy podczas wydarzeń charytatywnych. Wystąpił w telewizyjnym show Hee Haw, a w 1994 nagrał 18 piosenek, które zostały wydane i sprzedane wraz z instrukcją grania na harmonijce ustnej.
4 sierpnia 1968 wzniesiono pomnik Musiala po północno-wschodniej stronie Busch Memorial Stadium. Przed rozpoczęciem sezonu 2006 został przeniesiony w pobliże nowo wybudowanego Busch Stadium i znajduje się przy zachodniej trybunie stadionu, które stało się popularnym miejscem spotkań kibiców Cardinals. Na pomniku wyryto słowa komisarza ligi w latach 1951–1965 Forda Fricka: „Tu stoi idealny wojownik baseballu. Tu stoi idealny rycerz baseballu”.
Musial został wprowadzony do Baseball Hall of Fame w pierwszym roku głosowania, otrzymując 93,2% głosów (minimum wymagane to 75%). 14 czerwca 1973 został uhonorowany członkostwem w Polsko-Amerykańskiej Narodowej Galerii Sław Sportu, znajdującej się w Orchard Lake w stanie Michigan. W 1989 jego nazwisko zostało umieszczone w St. Louis Walk of Fame, alei sław zasłużonych dla miasta St. Louis. Pięć lat później jego imieniem nazwano boisko baseballowe w Donorze, miejscowości, z której pochodził. Magazyn The Sporting News w 1998 umieścił go na 10. miejscu stu największych baseballistów w historii. Był również wśród trzydziestu zawodników wybranych do Major League Baseball All-Century Team, zajmując 11. miejsce spośród zapolowych w głosowaniu kibiców. W 2000 został wybrany do Hall of Famous Missourians, a w Missouri State Capitol stoi posąg z brązu przedstawiający Musiala. W styczniu 2014 został wprowadzony jako jeden z 22 zawodników i działaczy do nowo utworzonej St. Louis Cardinals Hall of Fame.
18 maja 2008 ustanowiono Dzień „Stana The Mana” w klubie. Przed rozpoczęciem Meczu Gwiazd w 2009 roku Musial wykonał pierwszy honorowy rzut do prezydenta Baracka Obamy. W 2010 pierwszobazowy Cardinals Albert Pujols, który nosił przydomek „El Hombre” (ang. „The Man”) przyznał, że nie chce być tak nazywany nawet po hiszpańsku, gdyż jedynym, który zasługuje na ten przydomek jest wyłącznie Stan Musial. W tym samym roku klub rozpoczął kampanię poparcia dla przyznania Musialowi Medalu Wolności za wybitne zasługi. Kampania zakończyła się sukcesem i 15 lutego 2011 Musial otrzymał najwyższe odznaczenie cywilne z rąk prezydenta Baracka Obamy, który nazwał go „nieskazitelnym symbolem, filarem społeczności, dżentelmenem dającym wzór do naśladowania dla Waszych dzieci”.
17 października 2012 Musial po raz ostatni pojawił się na Busch Stadium, jadąc wózkiem golfowym wzdłuż trybun przed meczem numer 4 NLCS. Musial zatrzymał się przy ławkach obydwu zespołów witając się z menadżerem San Francisco Giants Bruce’em Bochym i menadżerem Cardinals Mikiem Mathenym. Cardinals wygrali ten mecz 8–3, ale przegrali serię 3–4.
Czterokrotnie odwiedził Polskę, aby popularyzować baseball w kraju swoich przodków. Podczas pierwszej wizyty w Kutnie w 1987 przekazał na rzecz Polskiego Związku Baseballu i Softballu sprzęt sportowy wartości 50 000 dolarów. Wspierał z własnych funduszy budowę Europejskiego Centrum Małej Ligi Baseballowej w tym mieście. Podczas ostatniej wizyty w 2000 został honorowym obywatelem Kutna, a 5 sierpnia 2000 nowy stadion na terenie Centrum otrzymał jego imię.
We Wrocławiu na terenie Stadionu Olimpijskiego w 1990 oddano do użytku boisko baseballowe Małej Ligi im. Stana Musiała. Przy boisku znajduje się obelisk z podobizną i autografem Musiala.
Musial zmarł w wieku 92 lat z przyczyn naturalnych 19 stycznia 2013 w swoim domu w Ladue w stanie Missouri. Właściciel klubu Bill DeWitt Jr. wydał oświadczenie:
„Utraciliśmy ukochanego członka rodziny St. Louis Cardinals. Stan Musial był największym zawodnikiem w historii klubu i jednym z najlepszych w historii. Cała organizacja Cardinals składa szczere kondolencje rodzinie Stana, jego dzieciom Richardowi, Gerry, Janet i Jean, a także jego jedenastu wnukom i dwunastu prawnukom. Łączymy się z kibicami w bólu po stracie drogiego przyjaciela, ale też pamiętajmy, że mieliśmy szczęście znać Stana the Mana”.Kibice zaczęli zbierać się obok pomnika przy Busch Stadium, by oddać hołd zmarłemu zawodnikowi. Przy bramie numer trzy nieopodal pomnika utworzono miejsce pamięci na czas nieokreślony. Uruchomiono specjalną stronę internetową, by fani mogli składać kondolencje rodzinie Musiala. Burmistrz St. Louis Francis Slay zarządził opuszczenie flag do połowy masztu.
Trumnę z ciałem Musiala wystawiono w katedrze w St. Louis 24 stycznia 2013. Tysiące kibiców pojawiło się by oddać mu ostatni hołd. Musial ubrany był w bluzę w tradycyjnych barwach klubu, biało-czerwonych, z harmonijką w kieszeni w obecności członka kampanii honorowej US Navy. Msza pogrzebowa miała miejsce dwa dni później w Nowej Katedrze, którą transmitowały lokalne stacje telewizyjne. Uroczystościom przewodził arcybiskup Timothy Dolan, kazanie wygłosił biskup Richard Stika, zaś Bob Costas mowę pogrzebową, w której przytoczył słowa Mickeya Mantle’a, który powiedział kiedyś o Musiale: „Był lepszym graczem ode mnie, bo był lepszym człowiekiem ode mnie”. Po mszy kondukt wyruszył z Nowej Katedry pod Busch Stadium, gdzie złożono wieniec pod jego pomnikiem. Po zakończeniu uroczystości pogrzebowych kibice zaśpiewali piosenkę „Take Me Out to the Ball Game”.
W związku z jego popularnością, w maju 2011 Senat stanu Pensylwania wydał decyzję o zmianie nazwy mostu nad rzeką Monongahela z Donora-Monessen Bridge na Stan Musial Bridge. W lipcu 2013 jeden z mostów na autostradzie międzystanowej nr 70 łączący stany Illinois i Missouri nazwano Stan Musial Veterans Memorial Bridge. W październiku 2013 oddział straży pożarnej w St. Louis nazwał jedną z łodzi strażackich „The Stan Musial”.
Bob Broeg: Redbirds:  A Century of Cardinals' Baseball. St. Louis: River City Publishers, Limited, 1981. ISBN 0-933150-02-4. OCLC 7976735. (ang.)
Mike Eisenbath: The Cardinals Encyclopedia. Filadelfia: Temple University Press, 1999. ISBN 1-56639-703-0. OCLC 40193767. (ang.)
James N. Giglio: Musial: From Stash to Stan the Man. Columbia, Missouri: University of Missouri Press, 2001. ISBN 978-0-8262-1735-6. OCLC 45951658. (ang.)
Bill James: The New Bill James Historical Baseball Abstract. Nowy Jork: The Free Press, 2001. ISBN 0-684-80697-5. OCLC 47045131. (ang.)
Bill James: Whatever Happened to the Hall of Fame. Nowy Jork: Simon & Schuster, 1995. ISBN 978-0-684-80088-2. OCLC 31607418. (ang.)
Jerry Lansche: Stan the Man Musial: Born to Be a Ballplayer. Dallas: Taylor Publishing Company, 1994. ISBN 0-87833-846-2. OCLC 29549047. (ang.)
Stan Musial, Bob Broeg: Stan Musial: „The Man’s” Own Story. Garden City, Nowy Jork: Doubleday & Company, 1964. OCLC 6981293. (ang.)
Dan O’Neill: Busch Stadium Moments. St. Louis: The St. Louis Post-Dispatch, 2005. ISBN 978-0-9661397-2-3. OCLC 62385897. (ang.)
Lowell Reidenbaugh: Baseball's Hall of Fame: Cooperstown, Where the Legends Live Forever. Avenel, New Jersey: Crescent Books, 1993. ISBN 0-517-66986-2. (ang.)
Gene Schoor: The History of the World Series. Nowy Jork: William Morrow and Company, 1990. ISBN 0-688-07995-4. OCLC 21303516. (ang.)
Ron Smith: The Sporting News Selects Baseball's 100 Greatest Players. St. Louis: The Sporting News, 1998. ISBN 978-0-89204-608-9. OCLC 40392319. (ang.)
Jayson Stark: The Stark Truth. Chicago: Triumph Books, 2007. ISBN 978-1-57243-959-7. OCLC 84152846. (ang.)
Wayne Stewart: The Life and Times of Stan Musial. Chicago: Triumph Books, 2010. ISBN 978-1-60078-322-7. OCLC 436626648. (ang.)
George Vecsey: Stan Musial: An American Life. Nowy Jork: ESPN Books and Ballantine Books, 2011. ISBN 978-0-345-51706-7. OCLC 676726668. (ang.)
