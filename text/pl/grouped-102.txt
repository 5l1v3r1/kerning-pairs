
Rewrite (jap. リライト Riraito) – japońska powieść wizualna stworzona przez studio Key, markę wydawcy Visual Arts. Gra ukazała się 24 czerwca 2011 roku w wersji dla komputerów osobistych z systemem operacyjnym Windows. Później została także przeportowana na konsole PlayStation Portable, PlayStation Vita, PlayStation 3 i PlayStation 4. 27 lipca 2012 roku ukazał się spin-off zatytułowany Rewrite Harvest festa! Gra przedstawia historię Kotarou Tennoujiego, licealisty z nadludzkimi zdolnościami, który bada nadprzyrodzone zjawiska wspólnie z pięcioma dziewczynami ze swojej szkoły. To ostatecznie prowadzi go w sam środek konfliktu pomiędzy przywoływaczami chowańców a osobami o nadprzyrodzonych zdolnościach, którego stawką są losy Ziemi.
Rewrite opiera się na nieliniowej rozgrywce, oferując przygotowane scenariusze, w których postać gracza nawiązuje bliższe relacje z sześcioma głównymi bohaterkami i poznaje ich historie. W grze znajdują się również minigry i zadania, których wykonanie jest niezbędne do jej ukończenia. W miesiącu swojego wydania Rewrite było najlepiej sprzedającą się w Japonii grą na komputery osobiste. Wydawnictwa ASCII Media Works i Ichijinsha opublikowały cztery adaptacje gry w formie mang. Powstały również antologie, powieści ilustrowane i artbook, a także kilka albumów muzycznych. W lipcu 2016 roku rozpoczęła się emisja adaptacji gry w postaci 24-odcinkowego telewizyjnego serialu anime studia 8-Bit, którą reżyseruje Tensho.
Rewrite to romantyczna powieść wizualna, w której gracz wciela się w rolę Kotarou Tennoujiego. Większość rozgrywki spędzana jest na czytaniu narracji i dialogów. Tekstowi towarzyszą sprite’y postaci reprezentujące rozmówcę przedstawione na grafice tła. W trakcie rozgrywki w wybranych momentach historii przedstawiane są grafiki komputerowe (CG), które zastępują tło i sprite’y postaci. Po pierwszym zakończeniu gry na ekranie tytułowym odblokowywana jest możliwość dostępu do galerii grafik CG i muzyki tła. Rewrite opiera się na rozgałęzionej fabule z wieloma zakończeniami, dlatego w zależności od dokonywanych przez gracza decyzji, historia rozwija się w różnych kierunkach.
W grze znajduje się osiem głównych linii fabularnych, z których trzy dostępne są od początku, a pięć pozostałych jest odblokowywanych później. W trakcie rozgrywki gracz musi dokonywać wielu wyborów, a do czasu ich dokonania progresja tekstu jest zatrzymywana. Niektóre decyzje mogą doprowadzić do przedwczesnego zakończenia gry, prezentując alternatywne zakończenia fabuły. Aby poznać w całości wszystkie linie fabularne, gracz musi powtórzyć grę kilka razy i dokonać różnych wyborów prowadząc historię w innym kierunku. Rozpoczynając grę po raz pierwszy, dostępne są jedynie scenariusze dla bohaterek Kotori, Chihayi i Lucii. Do uzyskania dostępu do scenariusza Sizuru wymagane jest wcześniejsze ukończenie ścieżki Kotori. Analogicznie, aby uzyskać dostęp do scenariusza Akane, należy wcześniej ukończyć ścieżkę Chihayi. Po tym, jak ukończone zostaną linie fabularne dla tych pięciu bohaterek, udostępniony zostaje dodatkowy scenariusz o nazwie Moon (Księżyc). Po jego ukończeniu odblokowany zostaje scenariusz Terra (Ziemia), który jest ostatecznym zakończeniem historii. Oba te scenariusze związane są z główną bohaterką gry, Kagari.
Minigry dostępne są poprzez umieszczony w grze system nawigacji satelitarnej o nazwie Mappie, zaprezentowany jako mapa typu wskaż i kliknij. W większości sytuacji gracz może pozwolić na automatyczne pominięcie tego segmentu, ale czasem wymagane jest zagranie w minigry, aby umożliwić kontynuację rozgrywki. Używanie Mappie umożliwia odwiedzanie różnych lokalizacji i spotykanie różnych osób. Interakcja z niektórymi z nich, a także znajdowanie przedmiotów, pozwala na wykonywanie zadań. Imiona napotykanych postaci i nazwy zakończonych zadań rejestrowane są w funkcji Memory, służącej jako encyklopedia wydarzeń. Jeśli gracz wykona wszystkie 31 zadań, udostępniany jest dodatkowy scenariusz o nazwie Oppai (jap. おっぱい, „piersi”). Jest to powiązana ze scenariuszem Akane humorystyczna historia niemająca wpływu na ogólną fabułę.
W lewym dolnym rogu ekranu gry przedstawiona jest okrągła tarcza z kołem zębatym, która związana jest z posiadaną przez Kotarou nadprzyrodzoną zdolnością Rewrite. Podczas używania tej umiejętności tarcza obraca się w prawo, a wynik niektórych scen uzależniony jest od tego, jak znaczny będzie to ruch. Przez większość gry tekst wyświetlany jest w oknie w dolnej części ekranu, ale zmienia się to w scenariuszu Terra, w którym tekst nałożony jest na całym ekranie.
W wydanym w 2012 roku spin-offie o nazwie Rewrite Harvest festa! istnieje sześć oddzielnych scenariuszy, po jednym dla każdej bohaterki. Za pośrednictwem ekranu wyboru postaci gracz ma początkowo możliwość gry w scenariusze Kotori, Chihayi i Lucii. Kiedy te trzy scenariusze zostaną ukończone, dostępne stają się ścieżki dla Sizuru i Akane, a po nich – dla Kagari. Po zakończeniu scenariusza Kagari odblokowana zostaje fabularna minigra typu dungeon crawl o nazwie Rewrite Quest (jap. リライトクエスト Riraito Kuesuto).
Większość przedstawionych w grze wydarzeń odbywa się w fikcyjnym mieście Kazamatsuri w Japonii, w którym intensywne sadzenie drzew spowodowało, że otoczył je gęsty las. Główny bohater Kotarou i jego przyjaciele z klubu badań okultystycznych są uczniami liceum w Kazamatsuri i często spędzają czas w należącej do klubu sali. Oprócz szkoły często odwiedzanymi miejscami są też las otaczający miasto i dom Kotarou. Podczas gry gracz trafia do alternatywnego wymiaru Kazamatsuri, w którym panuje cisza, a niebo jest szare. W mieście rozlokowanych jest wiele wejść do tego wymiaru. Część akcji rozgrywająca się na Księżycu ma miejsce na wzgórzu porośniętym stokrotkami, umiejscowionym pośród ruin miasta Kazamatsuri, które pokryte jest wiecznym mrokiem. Góra ta pojawia się później ponownie na Ziemi w lesie Kazamatsuri.
Miasto, w którym mieszka główny bohater jest miejscem sekretnej wojny toczonej przez dwie organizacje: Gaię i Guardiana. Gaia, znajdująca się pod patronatem grupy zajmującej się ochroną środowiska Martel, zrzesza ludzi o nihilistycznych i mizantropijnych poglądach, zdolnych do zawierania kontraktów z chowańcami, które objawiają się jako stworzenia zasilane siłami życiowymi swojego przywoływacza. Martel był dawniej grupą religijną utworzoną wokół kultu Świętej Kobiety i jej popleczniczek, którymi były dziewczęta z zaburzeniami rozwojowymi. Organizacja Guardian ma na celu niszczenie chowańców i składa się niemal wyłącznie z ludzi posiadających specjalne moce. Członkowie Gaii i Guardiana przybywają do Kazamatsuri w poszukiwaniu „klucza”, którym jest chowaniec Ziemi o imieniu Kagari, przybierający formę młodej dziewczyny w wieku licealnym. Kagari, główna bohaterka Rewrite, ma moc zainicjowania okresu ponownej ewolucji, który niszczy cywilizację obecnie znajdującą się na planecie i rozpoczyna rozwój innego inteligentnego życia. Odbywa się to przy wykorzystaniu energii Ziemi, jednak w czasie akcji Rewrite jest jej już na to za mało i próba dokonania ponownej ewolucji zniszczyłaby również Ziemię. Gaia chce schwytać Kagari, aby dopilnować zagłady ludzkości, a członkowie Guardiana zamierzają ją zabić, pozwalając mieszkańcom planety na dotrwanie do momentu, w którym Ziemia „umrze” samoistnie z powodu stopniowego wyczerpywania się jej energii.
Gracz wciela się w rolę Kotarou Tennoujiego, zdolnego i towarzyskiego ucznia drugiej klasy liceum. Kotarou jest superczłowiekiem posiadającym dwie zdolności: Rewrite i Aurora. Pierwsza pozwala mu na stałe zmienić strukturę i zmodyfikować każdą część swojego ciała, powodując zwiększenie jego siły i szybkości. Przy każdym użyciu tej zdolności Kotarou zużywa część swojej siły życiowej, co zbliża go do zostania chowańcem. Używając Aurory, może manipulować swoją energią w celu tworzenia broni, takich jak miecz lub szpon. Kotarou zostaje zaproszony do szkolnego klubu badań okultystycznych przez jego przewodniczącą, Akane Senri, trzecioklasistkę, która z powodu swojej tajemniczej natury określana jest przez innych uczniów mianem „szkolnej czarownicy”. Akane bez entuzjazmu podchodzi do fascynacji Kotarou zjawiskami nadprzyrodzonymi. Choć początkowo twierdzi, że w nie nie wierzy, później okazuje się wysokiej rangi przywoływaczem w Gaii. Akane zaprasza do klubu również Chihayę Ohtori, bardzo silną, ale niezdarną uczennicę drugiej klasy, która przeniosła się do ich szkoły. Chihaya mieszka wspólnie ze swoim lokajem Sakuyą Ohtori, udającym w szkole jej brata. Podobnie jak Akane, Chihaya jest członkinią Gaii i przywoływaczem.
Kotarou zaprasza do klubu badań okultystycznych trzy inne dziewczyny, które również są bohaterkami w grze. Jedną z nich jest Kotori Kanbe, przyjaciółka Kotarou z dzieciństwa, która zaczyna regularnie uczęszczać do szkoły po dołączeniu do klubu. Jest żartobliwą osobą i posiada bardzo silnego psa Chibi-Motha. Kotori, pomimo bycia przywoływaczem, nie jest związana z Gaią ani Guardianem, a podąża ścieżką starożytnej sekty przywoływaczy o nazwie Druidzi, którzy czcili naturę i chronili Kagari swoimi chowańcami. Kotarou spotyka uczennicę pierwszej klasy Sizuru Nakatsu, nieśmiałą członkinię szkolnego komitetu moralności publicznej, która ma doskonały słuch i wzrok, a także potrafi czytać z ruchu warg. Z powodu różnobarwności tęczówek nosi opaskę na swoim prawym oku o złotym kolorze – jej lewe oko jest niebieskie. Sizuru jest członkinią organizacji Guardian i posiada zdolność wytwarzania w swoim organizmie różnych substancji chemicznych, które mogą być używane do leczenia, paraliżowania i wywoływania amnezji. Sizuru dołącza do klubu wraz ze swoją bliską przyjaciółką Lucią Konohaną, przedstawicielką klasy, w której znajduje się Kotarou. Lucię łatwo denerwują wybryki chłopców i często uderza ona Kotarou, kiedy ten ją drażni. Z powodu swojej obsesji na punkcie czystości zawsze nosi rękawiczki. Podobnie jak Sizuru, Lucia jest członkinią Guardiana i posiada zdolność wytwarzania trujących wyziewów i ropy, będącą wynikiem eksperymentów jej organizacji. Z tego powodu musi brać leki umożliwiające stłumienie ich szkodliwego działania. Potrafi także wprawiać w wibracje obiekty, które dotyka. Zarówno Lucia, jak i Sizuru, poza tymi zdolnościami, mają także nadludzką szybkość, zwinność i refleks.
Kotarou Tennouji to mieszkający w Kazamatsuri licealista zainteresowany kryptydami występującymi w lesie okalającym miasto. Członkowie szkolnego klubu badań okultystycznych, którymi oprócz niego jest pięć dziewczyn: Kotori Kanbe, Chihaya Ohtori, Sizuru Nakatsu, Lucia Konohana i Akane Senri, spędzają wspólnie czas, odkrywając nadprzyrodzone tajemnice Kazamatsuri. W tym czasie Kotarou zakochuje się w każdej z nich w oddzielnych liniach fabularnych, w zależności od podejmowanych przez gracza decyzji. Ścieżki te reprezentują różne światy równoległe, w których organizacje Gaia i Guardian są w stanie konfliktu, a ludzkość czeka nieuchronna zagłada. Na przykład w ścieżce Sizuru Kagari z powodzeniem inicjuje ponowną ewolucję, a w ścieżce Akane pomimo zabicia Kagari Gaia wciąż niszczy świat, używając jej zwłok.
Po ukończeniu pięciu ścieżek bohaterek opowieść przenosi się na Księżyc, na którym z resztek energii Ziemi powstała „cywilizacja ogrodu”. Bohater jest w tym momencie jednolitym bytem, posiadającym wspomnienia indywidualnych Kotarou ze wszystkich światów równoległych, w których ludzkość została zniszczona. Na wzgórzu spotyka on Kagari z Księżyca, starającą się znaleźć sposób na uchronienie Ziemi i ludzkości przed zagładą. Kotarou próbuje zyskać dla niej czas, walcząc z chowańcami wysyłanymi przez Sakurę Kashimę, Świętą Kobietę z Gaii. Jej celem jest zabicie Kagari i niedopuszczenie, aby jej plan się powiódł. Kotarou sprawia, że na pomoc przychodzą mu pozostali bohaterowie, dzięki czemu Kagari udaje się znaleźć „możliwość”, szansę na istnienie zarówno Ziemi, jak i ludzi. Energia Księżyca zostaje zwrócona planecie, z której pierwotnie pochodziła, co pozwala na przeprowadzenie na jej powierzchni ostatecznej ponownej ewolucji według planu stworzonego przez Kagari.
Przed wstąpieniem do szkoły w Kazamatsuri Kotarou przebywał w tym mieście jako niskiej rangi członek Guardiana. Bohater spotykał wtedy Kagari i w światach równoległych, w których próbował ją złapać lub zabić, zostawał ciężko ranny. Uzdrawiała go wtedy młoda Kotori, używając kawałka wstęgi Kagari do zamienienia go w pół-chowańca. W konsekwencji Kotarou przestawał się starzeć. Bohater zapadał w śpiączkę i zostawał mu podany środek wywołujący amnezję, tak aby zapomniał o Gaii i Guardianie. Po kilku latach wybudzał się ze śpiączki i rozpoczynał życie jako zwykły człowiek, kontynuując naukę wraz z Kotori w gimnazjum. Później dostawał się do szkoły średniej i spędzał czas wspólnie z klubem badań okultystycznych, co przedstawiono w poszczególnych ścieżkach fabularnych. W świecie, w którym rozgrywa się akcja ścieżki „Terra”, podczas pierwszego spotkania z Kagari Kotarou nie podejmuje wobec niej żadnych kroków i pozwala jej odejść.
W ramach pracy dla Guardiana bohater trafia do rozdartego wojną ubogiego kraju, jednakże wkrótce wraca do Kazamatsuri. Tam ponownie spotyka Kagari, która informuje go, że jej celem jest znalezienie „dobrych wspomnień”, ponieważ bez nich będzie musiała rozpocząć ponowną ewolucję, a to spowodowałoby wyczerpanie się wszystkich sił życiowych planety. Pomimo niewiedzy czym one są, Kotarou zgadza się jej pomóc i działając jako podwójny agent, próbuje zniszczyć infrastrukturę Gaii i Guardiana w Kazamatsuri. Popleczniczki Świętej Kobiety z Gaii zmuszają jednak Kagari do rozpoczęcia ponownej ewolucji, śpiewając pieśń zniszczenia. Powoduje to zarośnięcie całego miasta przez rośliny i jego częściowe zniszczenie. Kotarou udaje się do świątyni Gaii, aby zatrzymać tę niszczycielską pieśń. Pokonuje tam smoka Ziemi wezwanego przez popleczniczki, co skutkuje ich śmiercią. W tym czasie ujawnione zostają szczegóły dotyczące technologii wykorzystywanych w sekrecie przez obie organizacje. Umożliwia to wszystkim ludziom nauczyć się wykorzystywać własną energię życiową, a także przenosić ją na inne planety we wszechświecie, otwierając tym samym przed ludzkością nowe możliwości.
Kotarou wraca do Kagari, która okazuje mu wdzięczność za pokazanie jej „dobrych wspomnień” i zostawienie światu nadziei. Bohater wciąż jednak zmuszony jest ją dźgnąć, aby ostatecznie przerywać proces inicjowania ponownej ewolucji. Po pocałunku oboje przemieniają w kulę światła wewnątrz drzewa. Roślinność przestaje niszczyć miasto i ludzkość zostaje ocalona, choć poza miastem następuje zlodowacenie. W Kazamatsuri ogromne drzewo, zawierające kulę światła Kagari i Kotarou, osiąga w ciągu trzech lat wysokości 500 metrów. Kotori, Chihaya, Sizuru, Lucia i Akane przybywają zbadać to drzewo jako członkinie klubu badań okultystycznych i przemieniają Kotarou w chowańca. Ten, mając moc podróży po wszechświecie, zabiera je na Księżyc, gdzie w ostatniej scenie okrążają niewielką sadzonkę wyrastającą na jałowym regolicie.
Rewrite jest dziewiątą grą stworzoną przez studio Key i pierwszą opracowaną w formacie obrazu 16:9. Jest to również pierwsza gra Key, która powstała na opracowanym przez Visual Arts silniku gry Siglus. Planowaniu projektu przewodniczyła Itaru Hinoue, będąca także dyrektorką artystyczną i projektantką postaci. Hinoue opracowała wstępną koncepcję gry w 2005 roku, kiedy Key pracowało nad swoją piątą grą, Tomoyo After: It's a Wonderful Life. Miała wtedy więcej wolnego czasu, ponieważ jedynie pomagała Fumio w projektowaniu postaci. Hinoue napisała propozycję z podstawowymi założeniami Rewrite i przekazała ją Takahiro Babie, prezesowi Visual Arts.
Po zaakceptowaniu projektu, w wyborze scenarzystów, którzy mieliby pracować nad Rewrite, pomagał Hinoue pisarz Jun Maeda, autor scenariuszy do wielu wcześniejszych produkcji studia Key, takich jak Kanon, Clannad i Little Busters!. Pierwszym pisarzem, któremu zaproponowano pracę w projekcie, był Romeo Tanaka, twórca fabuły do powieści wizualnej Cross Channel, wydanej w 2003 roku przez firmę Flying Shine. Ze względu na rezygnację Maedy z funkcji głównego scenarzysty gier studia Key, to właśnie Tanaka otrzymał zadanie napisania ogólnej historii Rewrite.
W tym czasie jedynym dodatkowym scenarzystą w projekcie był Yūto Tonokawa, który wcześniej pracował nad szóstą grą Key, Little Busters!. Kiedy Tanaka rozpoczął opracowywanie struktury scenariusza, Takahiro Baba zasugerował, że do historii należałoby dodać jeszcze jedną ścieżkę fabularną. Zwiększenie do sześciu liczby bohaterek występujących w grze wymagało jednak zatrudnienia kolejnego pisarza. Został nim Ryukishi07 z grupy 07th Expansion, twórca serii gier kryminalnych Higurashi no naku koro ni i Umineko no naku koro ni, który rozpoczął pracę po tym, jak Baba zaproponował pod koniec 2007 roku, aby Key zaprosiło go do zespołu tworzącego Rewrite. Ostatecznie Tanaka napisał historię prowadzącą do ścieżek bohaterek, scenariusze Kotori, Akane, Moon i Terra, a także dodatkową ścieżkę Oppai. Tonokawa napisał scenariusze Chihayi i Sizuru, a Ryukishi07 historię Lucii. Tanaka chciał początkowo, aby ilość tekstu w Rewrite była zbliżona do drugiej gry Key, Air, ale w miarę postępu prac okazało się to niemożliwe i później starał się utrzymać ją blisko rozmiaru Little Busters!.
Rewrite było pierwszą od czasu Clannad grą Key, w której Itaru Hinoue została jedyną dyrektorką artystyczną i projektantką postaci. Mundurki dla bohaterek zostały opracowane na bazie starych projektów, jakie Hinoue sporządziła wcześniej i wykorzystywała w dōjinshi (samo-opublikowanych pracach). Nad Rewrite pracowało jeszcze sześciu innych grafików: grafiki tła zostały stworzone przez Torino, Ryō Shigawa zaprojektował i zilustrował potwory, a grafiki komputerowe (CG) wykonali Na-Ga, Shinory, Mochisuke i Minimo Tayama. Ścieżka dźwiękowa gry została wykonana przez głównych kompozytorów Key, Juna Maedę i Shinjiego Orito, a także Maiko Iuchi z I’ve Sound, Sōshiego Hosoiego i Ryō Mizutsuki. Maeda był także odpowiedzialny za kontrolę jakości.
Produkcja gry Rewrite została ujawniona 1 kwietnia 2008 roku, co wywołało spekulacje, czy jest to primaaprilisowy żart, czy rzeczywista zapowiedź nowej gry Key. Następnego dnia na blogu studia potwierdzono, że prace nad grą już się rozpoczęły. 1 kwietnia 2010 roku na oficjalnej stronie internetowej Rewrite pojawiła się informacja, że miałaby to być gra dla dorosłych, ale następnego dnia oświadczono, że był to primaaprilisowy żart. W lutym 2011 roku studio poinformowało, że wersja dla dorosłych gry z pewnością nie zostanie wyprodukowana. 1 kwietnia 2011 roku Key opublikowało filmik anime wraz z utworem „Rewrite” wykonanym przez zespół Psychic Lover. Wideo przedstawiające postacie z gry stworzyło studio White Fox, a wyreżyserował je Motoki Tanaka. Ponownie wywołało to spekulacje, ale Key potwierdziło następnego dnia, że filmik i piosenka zostaną wykorzystane w Rewrite jako druga czołówka.
Key było gospodarzem imprezy promocyjnej o nazwie Rewrite Fes., która odbyła się 8 maja 2011 roku w Akihabarze. Prezentowano podczas niej ilustracje bohaterów Rewrite stworzone przez Hinoue i innych artystów, które były pierwotnie zamieszczone na oficjalnej stronie gry. Podczas imprezy odbyły się występy zespołów NanosizeMir i Psychic Lover, a także dyskusje z twórcami Rewrite oraz aktorami głosowymi, użyczającymi swoich głosów bohaterom gry. Spośród twórców Tonokawa i Ryukishi07 omawiali scenariusz, a Orito i Hoshi mówili o muzyce w grze. Orito wystąpił również z gitarą elektryczną ozdobioną wizerunkami bohaterów i logiem gry. Gitara ta została w lipcu 2011 roku sprzedana na Yahoo! Auctions za 405 000 jenów.
Pierwsza wersja demonstracyjna Rewrite była dołączona do limitowanej wersji gry Kud Wafter, wydanej 25 czerwca 2010 roku. Rozszerzona wersja dema została opublikowana na oficjalnej stronie produkcji 26 marca 2011 roku. Darmowy program do przetestowania wydajności komputera o nazwie Chihaya Rolling został udostępniony do pobrania 20 sierpnia 2010 roku na oficjalnej stronie internetowej Key. Program ten, zawierający również wcześniej wydane demo, przedstawiał staczającą się ze wzgórza i uderzającą o głazy Chihayę oraz psa Kotori, Chibi-Motha. Celem programu było sprawdzenie, czy dany komputer z systemem Windows pozwoli na swobodną grę w Rewrite lub inne gry korzystające z silnika Siglus. Pomiędzy 21 kwietnia a 9 maja 2011 roku Visual Arts przyjmowało zamówienia na laptopy „Rewrite Note PC” w dwóch wersjach: podstawowej i wydajniejszej AKN. Wersja AKN posiadała jeden losowy autograf od Hinoue, Orito lub Tonokawy, choć Visual Arts sprzedawało tę wersję również bez autografu. Rozszerzona wersja zawierała również 16 tapet z grafikami z Rewrite, podczas gdy w wersji podstawowej było ich dziewięć. Laptopy posiadały pięć systemowych schematów dźwiękowych, ze zdaniami wypowiadanymi przez aktorki głosowe bohaterek gry: Kotori, Chihayi, Akane, Sizuru i Lucii.
Wydanie Rewrite było początkowo planowane na 28 kwietnia 2011 roku. Data ta została później zmieniona i premiera wersji limitowanej odbyła się 24 czerwca 2011 roku na komputery z systemem Windows. Edycja limitowana zawierała oficjalny przewodnik do gry o nazwie Rewrite of the Life, remix album zatytułowany Soil, płytę CD zawierającą nagrania z radia internetowego Radio Rewrite, trzy oryginalne karty z gry karcianej Weiß Schwarz, oryginalną kartę z Lycèe Trading Card Game, trzy dodatkowe okładki do DVD oraz pasek do telefonów komórkowych. Ponad dwadzieścia sklepów w Akihabarze oraz sklepy internetowe oferowały specjalne przedmioty promocyjne, jeżeli edycja limitowana została zakupiona w ich sklepie. Podstawowa edycja gry została wydana 30 września 2011 roku.
Firma Prototype ogłosiła 29 czerwca 2013 roku, że zamierza wydać ją na przenośne konsole PlayStation Portable i PlayStation Vita. Podczas Tokyo Game Show w 2013 roku zaprezentowano wersję demonstracyjną portu na pierwszą z nich. W odróżnieniu od wersji na Windows, w wersjach konsolowych wszystkie z ponad 500 postaci drugoplanowych występujących w grze mają podłożone głosy. Użyczyli im ich tacy aktorzy głosowi jak Rei Sakuma, Hikaru Midorikawa, Kikuko Inoue i Kenji Nojima. Na życzenie fanów Rewrite dodany został również sprite postaci dla Inoue, redaktorki szkolnej gazetki, która w oryginalnej grze nie została przedstawiona na żadnej grafice. Porty wzbogacono także o funkcję wykonywania zrzutów ekranu. Wersje gry dla obu konsol pojawiły się w sprzedaży w 2014 roku: 17 kwietnia wydano ją na PlayStation Portable, a 28 sierpnia na PlayStation Vita. Organizacja CERO przydzieliła im kategorię wiekową „C” („od lat 15”). Osoby, które zamówiły grę w przedsprzedaży, otrzymywały dodatkowo płytę CD ze słuchowiskiem Chiisana shiawase o motomete (jap. 小さな幸せを求めて), opowiadającym historię pochodzącą z książki Official Another Story Rewrite. Wersja na platformę PlayStation 3 została wydana 11 lutego 2015 roku.
29 lipca 2016 roku wydana została zaktualizowana wersja gry na systemy Windows zatytułowana Rewrite+. Oryginalny scenariusz został poprawiony przez Romeo Tanakę, dodane zostały nowe grafiki CG oraz podłożone głosy dla wszystkich spośród ponad 500 postaci. Do gry dołączony jest spin-off Rewrite Harvest festa!, album z remiksami Selene, płyta CD z nagraniami radia internetowego Radio Rewrite oraz oryginalna karta z gry karcianej Weiß Schwarz. Nowa wersja gry została wydana w Japonii także na konsole PlayStation 4 23 marca 2017 roku przez firmę Prototype. W 2017 roku firma Sekai Project ogłosiła, że zamierza wydać Rewrite+ w angielskiej wersji językowej.
W wywiadach przed premierą Rewrite Yūto Tonokawa wyraził zainteresowanie kontynuacją historii, jeżeli gra zostanie dobrze przyjęta. Wkrótce po wydaniu produkcji pisarz złożył Takahiro Babie wniosek o wyrażenie zgody na produkcję spin-offu. Gra Rewrite Harvest festa! została wyprodukowana przez ten sam zespół, który tworzył Rewrite i wydana 27 lipca 2012 roku na komputery z systemem Windows. Sprzedawana była razem ze ścieżką dźwiękową Feast, płytą CD zawierającą nagrania Radio Rewrite, oryginalną broszurą, dwoma paskami do telefonów oraz po jednej karcie promocyjnej z gier karcianych Weiß Schwarz, Lycèe i Phantasmagoria.
Produkcja składa się ze scenariuszy, które rozszerzają fabułę Rewrite, skupiając się na odbywających się w Kazamatsuri dożynkach oraz udostępnia wiele minigier pojawiających się w trakcie rozgrywki. Rozmiar scenariusza w Harvest festa! jest porównywalny do Tomoyo After. Ze względu na prośby fanów, w grze pojawiła się grafika z wizerunkiem Inoue, drugoplanowej bohaterki, której wygląd nie został nigdy ujawniony w oryginalnej produkcji. W przeciwieństwie do Rewrite, w spin-offie wszystkie linie dialogowe Kotarou posiadają głos. Wraz z grą udostępniono również pięć systemowych schematów dźwiękowych, które znajdowały się w laptopach z Rewrite, a także dodatkowy schemat z dialogami Kagari w wykonaniu Kany Hanazawy.
Aby rozreklamować Harvest festa! firma Good Smile Racing przerobiła Daihatsu Hijet Cargo z 2008 roku na samochód typu itasha ozdobiony obrazami z gry, a następnie podróżowała nim po całej Japonii od 30 maja do 26 lipca 2012 roku. Samochód ten został 3 września 2012 roku wystawiony na aukcji w japońskim serwisie Yahoo! Auction i sprzedany za 1 806 000 jenów. Podobnie jak przy poprzedniej grze, Key było gospodarzem imprezy promocyjnej o nazwie Rewrite Harvest festa! Fes., która miała miejsce 10 czerwca 2012 roku w Akihabarze. Odbyły się podczas niej występy zespołu NanosizeMir i Aoi Tady, a także dyskusje ze współtwórcami produkcji – Tonokawą i Oritą oraz z aktorami głosowymi, użyczającymi głosu postaciom w grze.
We wrześniu 2013 roku na urządzania z systemem iOS i Android wydana została wyprodukowana przez firmę Index Corporation gra Key Collection. Gracze wykonywali w niej misje w formie minigier, za które otrzymywali karty kolekcjonerskie przedstawiające postacie z Rewrite i innych powieści wizualnych studia Key. 
Kolejną produkcją na urządzenia mobilne była wydana 6 lutego 2017 roku gra fabularna Rewrite IgnisMemoria, wyprodukowana przez należące do Visual Arts studio Team Aeca. Gra zawierała ponad 50 nowych historii związanych z głównymi bohaterkami oryginalnej gry, a także postaciami drugoplanowymi – Sakuyą Ohtori, Touką Nishikujou, Inoue i Shimako. Podczas specjalnych wydarzeń oraz poprzez losowanie (gacha), gracz zdobywał karty z bohaterami gry i przypisanymi im różnymi zdolnościami. Służyły one do tworzenia 3-osobowych drużyn, które gracz wystawiał do rozgrywanych automatycznie walk z potworami i ludźmi. Gra oferowała także możliwość wytwarzania przedmiotów oraz mebli do samodzielnego dekorowania klubu badań okultystycznych. Motywem przewodnim produkcji była piosenka „Ignis Memory” śpiewana przez Maon Kurosaki. Możliwość gry w Rewrite IgnisMemoria została zakończona 31 grudnia 2017 roku. Podczas 93. Comiket, w grudniu 2017 roku, Visual Arts sprzedawało album Rewrite IgnisMemoria Graphic Record zwierający ilustracje z gry, a rok później, podczas 95. Comiket, sprzedany był scenariusz gry – Rewrite IgnisMemoria Story Record.
W Rewrite znajduje się siedem piosenek przewodnich: dwa motywy otwierające i pięć kończących. Pierwszym motywem otwierającym jest „Philosophyz” w wykonaniu Runy Mizutani z grupy muzycznej dōjin NanosizeMir. Drugą piosenką otwierającą jest „Rewrite” zespołu Psychic Lover. Pierwszym motywem kończącym jest „Yami no kanata e” (jap. 闇の彼方へ) grupy NanosizeMir, który został wykorzystany w scenariuszach Kotori, Chihayi i Lucii. Kolejne dwie piosenki kończące to „Koibumi” (jap. 恋文) i „Itsuwaranai kimi e” (jap. 偽らない君へ), śpiewane przez Nagi Yanagi. „Koibumi” używany jest w scenariuszu Sizuru, a „Itsuwaranai kimi e” w scenariuszu Akane. Utwór „Itsuwaranai kimi e” został także użyty w scenariuszu Lucii. Ostatnie dwa motywy kończące to „Watari no uta” (jap. 渡りの詩), umieszczony w scenariuszu Moon, a także „Canoe” używany w scenariuszu Terra, oba śpiewane przez Aoi Tadę.
W Rewrite Harvest festa! motywem otwierającym jest „Harvest” Aoi Tady, a kończącym – „Sasayaka na hajimari” (jap. ささやかなはじまり) grupy NanosizeMir. „Philosophyz”, „Itsuwaranai kimi e” i „Watari no uta” również pojawiają się w trakcie rozgrywki. Ośmiu głównych bohaterów Rewrite ma własne motywy przewodnie w muzyce tła: sześć bohaterek, Haruhiko Yoshino i Sakuya Ohtori. Dla Kagari motywem jest „Hinagiku” (jap. ヒナギク), dla Kotori – „Nirinsō” (jap. ニリンソウ), dla Chihayi – „Asagao” (jap. アサガオ), dla Akane – „Ansuriumu” (jap. アンスリウム), dla Sizuru – „Kānēshon” (jap. カーネーション), dla Lucii – „Sanburaito” (jap. サンブライト), dla Yoshino – „DIS is a Pain”, a dla Sakuyi – „Sanka” (jap. 散花).
Singel „Philosophyz” został wydany 28 stycznia 2011 roku. Zawierał on utwory „Philosophyz” i „Yami no kanata e” w wersjach oryginalnej, skróconej i instrumentalnej. Singel „Rewrite” ukazał się 27 maja 2011 roku wraz z limitowaną edycją gry. Album zatytułowany Soil pojawił się w sprzedaży 24 czerwca 2011 roku i zawierał zaaranżowane wersje dziesięciu utworów muzycznych z gry. Ścieżka dźwiękowa Rewrite, zawierająca 63 utwory, została wydana 12 sierpnia 2011 roku podczas konwentu 80. Comiket, a jej ogólna sprzedaż rozpoczęła się 28 października 2011 roku. Wydanie remix albumu Branch miało miejsce 29 grudnia 2011 roku podczas 81. Comiket. Ścieżka dźwiękowa gry Rewrite Harvest festa!, Feast, została wydana razem z grą 27 lipca 2012 roku. 
Remix album o nazwie Dye Mixture zawierający utwory z Rewrite i Harvest festa! ukazał się 29 grudnia 2012 roku podczas 83. Comiket. Kolejny remix album zatytułowany Crann Mór z utworami z gry został wydany 29 grudnia 2015 roku podczas 89. Comiket. 27 lipca ukazał się singel Runy Mizutani o nazwie „Philosophyz / Sasayaka na hajimari” z piosenkę otwierającą oraz kończącą adaptację anime w pełnych, telewizyjnych i instrumentalnych wersjach, a dni później wydany został wraz z grą Rewrite+ piąty remix album Selene z utworami z Rewrite i Harvest festa!. 21 września 2016 roku ukazały się dwa single związane z adaptacją anime: „End of the World / Hetakuso na uta” Anri Kumaki i „Word of Dawn / Okiraku kyūsai” Aoi Tady. Wszystkie single i albumy wydała własna wytwórnia muzyczna studia Key – Key Sounds Label.
Ilustrowana przez Sakanę Tōjō manga zatytułowana Rewrite: Side-B była publikowana od października 2010 roku przez wydawnictwo ASCII Media Works. Początkowo drukowano ją w czasopiśmie „Dengeki G’s Magazine”, jednak w czerwcu 2014 roku została przeniesiona do nowego miesięcznika „Dengeki G’s Comic”, w którym publikowano ją do lipca 2015 roku. Między 27 kwietnia 2011 roku a 27 lipca 2015 roku wydano 8 tomów tankōbon Side-B. Shūichi Kawakami ilustrował drugą mangę zatytułowaną Rewrite: Side-R, której publikacja rozpoczęła się w kwietniu 2011 roku w wydawanym przez to samo wydawnictwo czasopiśmie „Dengeki Daioh” i zakończyła we wrześniu 2013 roku. Pierwszy tom Side-R został wydany 27 czerwca 2011 roku, a piąty 26 października 2013 roku. Autorzy zalecają czytanie obu tych komiksów jednocześnie. Czterokadrowa manga ilustrowana przez Miyurę Yano i zatytułowana Rewrite: Okaken e yōkoso!! (jap. Rewrite オカ研へようこそ!!) była publikowana w wydawanym przez wydawnictwo Ichijinsha czasopiśmie „Manga 4-koma Palette” od czerwca 2011 roku do kwietnia 2014 roku. Jej pierwszy tom został wydany 21 lipca 2012 roku, a drugi 22 sierpnia 2014 roku. Czwarta manga ilustrowana przez Yayoi Hazuki i zatytułowana Rewrite: Okaken Blog (jap. Rewrite ～OKA☆KEN ぶろぐ～) była publikowana od 20 do 29 woluminu wydawanego przez ASCII Media Works magazynu „Dengeki G’s Festival! Comic”, które były sprzedawane od 26 października 2011 roku do 26 kwietnia 2013 roku. Wydano również dwa tomy Okaken Blog: pierwszy 27 lipca 2012 roku, a drugi 27 lipca 2013 roku. Piąta manga, ilustrowana przez Zena i zatytułowana Rewrite: Side-Terra, jest od listopada 2016 roku publikowana w miesięczniku „Dengeki G’s Comic”. Pierwszy tom Side-Terra został wydany 27 września 2016 roku.
Powstało również kilka antologii mang wyprodukowanych przez różne firmy i rysowanych przez wielu różnych artystów. Antologia Earth Star Comics Rewrite została wydana we wrześniu 2011 roku przez wydawnictwo Taibundo i zilustrowana przez Zena. Trzy tomy serii antologii wydawnictwa Ichijinsha opublikowano pod tytułem Rewrite Comic Anthology między wrześniem 2011 roku a październikiem 2016 roku. Wydawnictwo Enterbrain wydało dwa tomy z kolekcją czterokadrowych mang pod tytułem Magi-Cu 4-koma Rewrite między grudniem 2011 roku a marcem 2012 roku. Antologia zatytułowana Rewrite comic à la carte: Okaken katsudō hōkokusho (jap. Rewrite　コミックアラカルト オカ研活動報告書) pojawiła się w wydawanym przez wydawnictwo Kadokawa Shoten magazynie „Comp Ace” i jej pojedynczy tom został wydany w październiku 2011 roku.
Seria siedmiu opowiadań zatytułowanych Official Another Story Rewrite: Ha yure sasayaku shōkei de (jap. Official Another Story Rewrite ～葉揺れささやく小径で～), stworzona przez autorów scenariusza Rewrite i zilustrowana przez Zena, była publikowana między wrześniem 2011 roku a marcem 2012 roku w czasopiśmie „Dengeki G’s Magazine”. Opowieści te zostały zebrane w jednym tomie wydanym 27 lipca 2012 roku. Trzy tomy ze zbiorem krótkich opowiadań kilku autorów zatytułowanym Rewrite SSS zostały opublikowane przez wydawnictwo Harvest w okresie od października 2011 roku do stycznia 2012 roku. Cztery tomy antologii light novel o nazwie Rewrite Novel Anthology były wydawane przez wydawnictwo Paradigm pod własnym imprintem VA Bunko od listopada 2011 roku do lutego 2012 roku. 224-stronicowy artbook zatytułowany Rewrite Perfect Visual Book (jap. Rewrite パーフェクトビジュアルブック) został wydany 30 listopada 2011 roku przez ASCII Media Works. Zawiera on streszczenia scenariuszy gry, informacje o występujących w niej postaciach, wywiady z twórcami i ilustracje prezentujące grafiki z produkcji.
Między 27 maja 2011 roku a 28 września 2012 roku powstało 70 odcinków audycji w radiu internetowym o nazwie Radio Rewrite: Gekkan Tera Kazamatsuri gakuin shikyoku (jap. ラジオRewrite 月刊テラ・風祭学院支局). Audycje transmitowane były w każdy piątek, a wyprodukowały je japońskie internetowe stacje radiowe Hibiki i Onsen. Prowadzącymi byli Masakazu Morita i Chiwa Saitō, którzy użyczyli w grze głosów Kotarou Tennoujiemu i Kotori Kanbe. Siedem płyt CD zawierających wszystkie 70 odcinków zostało wydanych między 30 września 2011 roku a 28 sierpnia 2013 roku.
Studio 8-Bit wyprodukowało 24-odcinkowy telewizyjny serial anime, który wyreżyserował Tensho, a scenariusz napisali Romeo Tanaka i Kai. Pierwsze 13 odcinków zostało wyemitowane między 2 lipca a 24 września 2016 roku i przedstawiło historię 6. ścieżki, która nie była obecna w oryginalnej grze. 14 stycznia 2017 roku rozpoczęła się emisja kolejnych 11 odcinków, które obejmują ścieżki Moon i Terra z powieści wizualnej. Firma Aniplex wyda anime w 13 częściach na płytach DVD oraz Blu-ray między 28 września 2016 a 27 września 2017 roku. Do czwartej części dołączona została gra komputerowa na systemy Windows, do której scenariusz napisał Ryukishi07.
W 2011 roku Rewrite pięciokrotnie znalazło się w pierwszej dziesiątce gier na komputery osobiste z największą liczbą przedpremierowych zamówień w Japonii. Gra była na 9. miejscu w styczniu, na 4. w lutym, na 3. w marcu i dwukrotnie na 1. w kwietniu i maju. Rewrite było najlepiej sprzedającą się w Japonii grą na komputery osobiste w czerwcu 2011 roku, pozostając w tym rankingu również w kolejnych miesiącach – znalazło się na 14. pozycji w lipcu i 29. w sierpniu. Według informacji o sprzedaży opublikowanej przez portal Gamasutra, na podstawie danych z japońskiego oddziału sklepu Amazon, Rewrite w dniu wydania było najlepiej sprzedającą się w Japonii grą na komputery osobiste. W miesiącu swojego wydania produkcja była również najlepiej sprzedającą się grą w internetowym sklepie Getchu.com i zajęła 30. miejsce w lipcu. Rewrite znalazło się na 8. pozycji wśród najczęściej kupowanych gier w pierwszym półroczu 2011 roku i na 11. pozycji w rankingu rocznym. W 2012 roku Rewrite Harvest festa! trzykrotnie znalazło się w pierwszej dziesiątce gier na komputery osobiste z największą liczbą przedpremierowych zamówień w Japonii. Gra była na 6. miejscu w kwietniu, 3. w maju i 1. w czerwcu. Spin-off Rewrite był najlepiej sprzedającą się w Japonii grą na komputery z systemem Windows w lipcu 2012 roku.
W dniu premiery dwa sklepy z grami komputerowymi w Akihabarze zostały otwarte dwie godziny przed standardowym czasem w celu zwiększonej sprzedaży gry. Przed głównym sklepem sieci Gamers zgromadziła się kolejka około 200 osób. Sklep Sofmap Amusement przeznaczył dwa piętra w siedmiopiętrowym budynku do sprzedaży Rewrite: piąte piętro zostało wykorzystane do ogólnej sprzedaży gry, a ósme było dostępne wyłącznie dla osób, które wcześniej zamówiły swoją kopię.
Recenzenci japońskiego magazynu „Famitsū” wystawili wydanej w 2014 roku wersji Rewrite na konsolę PlayStation Portable oceny 7, 8, 8 i 7, co dało łączną notę 30 na 40 możliwych punktów. Pomimo że gra zawiera bardzo dużą ilość tekstu, fabuła została określona jako wciągająca. Jeden z oceniających stwierdził, że poszczególne ścieżki bohaterek nie współgrają ze sobą, jednak pozytywnie ocenił różne podejścia twórców do scenariuszy. Recenzenci pochwali również oprawę audiowizualną. Według szacunków tego magazynu w tygodniu swojego wydania liczba sprzedanych egzemplarzy gry na platformę PlayStation Portable wyniosła 3136, a na PlayStation Vita – 4246.

Richard Dawkins, właściwie Clinton Richard Dawkins (wym. [ˈɹɪt͡ʃəd ˈdɔːkɪnz]; ur. 26 marca 1941 w Nairobi w Kenii) – brytyjski zoolog, etolog, ewolucjonista i publicysta. Do końca 2008 był profesorem katedry Public Understanding of Science na Uniwersytecie Oksfordzkim.
Jest teoretykiem ewolucji biologicznej. W wydanej w 1976 książce Samolubny gen opisał koncepcję ewolucji, w której jednostką doboru naturalnego jest gen. Wprowadził tam również pojęcie memu oraz zainicjował powstanie memetyki. W 1982 w książce Fenotyp rozszerzony dowodził, że działanie fenotypu nie ogranicza się do ciała danego organizmu, ale rozciąga się na środowisko, włączając w to także ciała innych istot.
Jest antyteistą, działa w ruchu „The Brights”. Jest też inicjatorem akcji Out Campaign. Jest krytykiem religii instytucjonalnej, zwłaszcza chrześcijaństwa, judaizmu i islamu. Krytykuje religię jako „niebezpieczny nonsens, który uczy wrogości wobec innych ludzi”. Po zamachach na World Trade Center i Pentagon wezwał do ostrzejszej krytyki światopoglądów religijnych: „Skończmy wreszcie z tym cholernym szacunkiem!”. Niektórzy nazywają Thomasa Aikenheada proto-Richardem Dawkinsem.
Dawkins krytykuje również kreacjonizm, wiarę w zjawiska nadnaturalne i tzw. medycynę alternatywną. Wspiera Great Ape Project – ruch, który wyznaczył sobie za cel wywalczenie niektórych praw dla wszystkich hominidów.
Jest doktorem honoris causa uniwersytetów: Westminster, Durham, Hull i Walencji oraz laureatem l Nagrody Literackiej „Los Angeles Times” (1987) oraz Srebrnego Medalu Londyńskiego Towarzystwa Zoologicznego (1989). Czasopismo „Prospect” umieściło go na trzecim miejscu na liście najwybitniejszych współczesnych intelektualistów znanych szerokiej publiczności (wyprzedzili go Noam Chomsky i Umberto Eco).
Jego rodzice pochodzili z bogatych rodzin wyższej klasy średniej. Nazwisko Dawkins jest wymienione w spisie szlachty: Burke’s Landed Gentry jako „Dawkins z Over Norton”. Jego ojciec, Clinton John Dawkins, był weteranem zmobilizowanym ze służby kolonialnej w Nyasaland (obecnie Malawi). Miał tytuł Earla Lincolnu. Jego matką była Jean Mary Vyvyan Dawkins, z domu Ladner. Oboje interesowali się naukami ścisłymi i na pytania młodego Richarda odpowiadali używając pojęć naukowych.
Dawkins opisuje swoje dzieciństwo jako „normalne anglikańskie wychowanie”, ale, jak mówi, w istnienie Boga przestał wierzyć w wieku około dziewięciu lat. Później nawrócił się, przekonany argumentem z projektu, uznającym istnienie boga lub stworzyciela jako wynikającego z widocznego w przyrodzie porządku, celu, przeznaczenia lub projektu. Nauki Kościoła anglikańskiego uważał jednak za absurdalne i mające więcej wspólnego z narzucaniem moralności niż z Bogiem. Kiedy lepiej zrozumiał ewolucję, w wieku 16 lat ponownie został ateistą, przekonany, że teoria ewolucji jest w stanie wytłumaczyć złożoność życia w całkowicie materialistycznych kategoriach, tak więc domniemany projektant nie był już potrzebny.
Dawkinsowie przenieśli się do Anglii, kiedy Richard miał osiem lat. Wstąpił wtedy do Oundle School, do której uczęszczał w latach 1954–1959. Później studiował zoologię w Balliol College na Uniwersytecie Oksfordzkim. Jego promotorem był noblista, etolog Nikolaas Tinbergen. Studia ukończył w 1962. W 1966 otrzymał tytuły Master of Arts i Doctor of Philosophy (Ph.D.). W latach 1965–1967 był asystentem Tinbergena. W 1989 został uhonorowany tytułem Doctor of Science w Oksfordzie.
W latach 1967–1969 był profesorem zoologii na Uniwersytecie Kalifornijskim w Berkeley. W 1970 został mianowany wykładowcą, a w 1990 docentem zoologii na Uniwersytecie Oksfordzkim. W 1995 otrzymał profesurę w katedrze Public Understanding of Science, ufundowanej przez Charlesa Simonyi w celu popularyzacji nauki. We wrześniu 2008 osiągnął uniwersytecki wiek emerytalny i musiał opuścić katedrę, jego miejsce zajął Marcus du Sautoy. Pozostaje jednak członkiem New College w Oksfordzie i prowadzi wykłady.
Wygłosił szereg przemówień inauguracyjnych i innych wykładów. Napisał wiele publikacji, brał także udział w tworzeniu Encarta Encyclopedia i Encyclopedia of Evolution. Jest redaktorem i ma stały dział w wydawanym przez Council for Secular Humanism dwumiesięczniku Free Inquiry, jest też członkiem Committee for the Scientific Investigation of Claims of the Paranormal (obecnie Committee for Skeptical Inquiry).
W 1967 ożenił się z Marian Stamp. Rozwiódł się w 1984 i w tym samym roku ożenił się z Eve Barham, z którą ma córkę Juliet Emmę Dawkins. Po kolejnym rozwodzie, w 1992 ożenił się z aktorką Lallą Ward. Poznał ją dzięki wspólnemu przyjacielowi Douglasowi Adamsowi, pracującemu niegdyś z Ward nad serialem SF produkcji BBC Doktor Who. W 2008 Dawkins zagrał gościnnie w 4 serii tego przywróconego w 2005 roku serialu, w odcinku Skradziona Ziemia. Ward zilustrowała ponad połowę książek Dawkinsa i wzięła udział w narracji wersji audio dwóch jego książek. W 1999 druga była żona Dawkinsa (Eve Barham) zmarła na raka.
W działalności naukowej najbardziej znany jest z popularyzacji teorii ewolucji i rozumienia jej jako doboru naturalnego przebiegającego na poziomie genów. Pogląd ten przedstawiony jest w jego książce Samolubny gen, gdzie Dawkins zauważa, że „życie ewoluuje dzięki zróżnicowanej przeżywalności replikujących się jednostek”, oraz w późniejszej Fenotyp rozszerzony, w której dobór naturalny opisuje jako wzajemny wpływ mnożących się replikatorów. Jako etolog bada związek zachowania zwierząt z doborem naturalnym i broni idei, że to gen jest podstawową jednostką doboru w ewolucji.
Jest sceptyczny wobec koncepcji procesów ewolucyjnych niemających znaczenia przystosowawczego oraz doboru naturalnego przebiegającego na „wyższych” poziomach (takich jak osobnik czy gatunek). Krytykuje koncepcję doboru grupowego. Według Dawkinsa zasadniczą i jedyną jednostką ewolucji jest gen. Pozwala to wyjaśnić paradoksalne z pozoru zjawisko altruizmu, trudne do zrozumienia, ponieważ pochłania cenne zasoby energii i nie przynosi osobnikowi żadnych bezpośrednich korzyści. Poprzednio tłumaczono je doborem grupowym: jako działanie dla dobra gatunku lub przetrwania populacji. William Donald Hamilton dokonał analizy zachowań altruistycznych w kategoriach dostosowania łącznego (inclusive fitness) i doboru krewniaczego jako działania na rzecz spokrewnionych, czyli mających wiele identycznych genów osobników. Praca ta miała wielki wpływ na koncepcje Dawkinsa, który zaprzyjaźnił się z autorem (po śmierci Hamiltona w 2000 Dawkins napisał mu nekrolog i zorganizował świecki pochówek). Do podobnych wniosków doszedł Robert Trivers, autor koncepcji odwzajemnionego altruizmu, w której pomaganie innym przynosi korzyści w postaci oczekiwanej wzajemności.
Krytycy podejścia Dawkinsa zauważają, że uznanie genu za jednostkę doboru – sukcesu lub porażki w procesie reprodukcji – jest mylące i właściwiej jest opisać gen jako jednostkę ewolucji – długotrwałych zmian częstości występowania alleli w populacji. Innym częstym zastrzeżeniem jest to, że gen nie jest w stanie samodzielnie przetrwać, ale musi współpracować, tworząc organizmy będące dla niego „maszynami przetrwania”, więc nie może być traktowany jako niezależna jednostka. Odpowiadając na te zastrzeżenia, Dawkins pisze, że używa zaproponowanej przez George’a C. Williamsa definicji genu, w której gen jest jednostką podlegającą procesom oddzielenia i rekombinacji z zauważalną częstością. W książce Fenotyp rozszerzony stwierdza, że z powodu rekombinacji genetycznej i rozmnażania płciowego, z „punktu widzenia” pojedynczego genu wszystkie pozostałe geny są częścią środowiska, do którego jest on przystosowany. Rekombinacja jest procesem przebiegającym podczas mejozy, kiedy pary chromosomów krzyżują się, wymieniając pomiędzy sobą odcinki DNA. Te właśnie sekcje Dawkins i Williams uważają za „geny”.
Zwolennicy wyższych poziomów doboru, tacy jak Richard Lewontin, Sloan Wilson i Elliot Sober, sądzą, że istnieje wiele zjawisk (m.in. altruizm), których dobór genowy nie jest w stanie wystarczająco wyjaśnić.
W sporach o właściwe rozumienie mechanizmów ewolucji (tzw. „wojnach darwinowskich”) stronnictwa często nazywane są od nazwisk najważniejszych zwolenników, którymi są Dawkins i Stephen Jay Gould. Rozbieżność ich poglądów nie skutkuje jednak wrogimi relacjami; Dawkins zadedykował np. Gouldowi część swojej książki Kapłan diabła. Naukowy spór obu dyskutantów dotyczy także socjobiologii i psychologii ewolucyjnej. Przykładem stanowiska Dawkinsa jest krytyka książki Not in Our Genes (Rose, Kamin, Lewontin). Innymi badaczami zajmującymi podobne co Dawkins stanowisko są Steven Pinker i Daniel Dennett, który broni redukcjonizmu w biologii.
W 1976 w książce Samolubny gen Dawkins wprowadził koncepcję memu. Jest to kulturowy odpowiednik genu – umożliwia zastosowanie zasad darwinizmu w wyjaśnianiu rozprzestrzeniania się idei i zjawisk kulturowych. Według niego pojęcie to oznaczało każde zjawisko kulturowe podlegające procesom przekazywania i powtórzenia przez ludzi będących ich „maszynami przetrwania”, czyli replikatorami. Proces powtarzania, będący odpowiednikiem kopiowania genów, również nie jest absolutnie dokładny, może zawierać błędy, uproszczenia, wpływ lub połączenia z innymi ideami. Prowadzi to do powstania zmienionych lub nowych memów o odmiennej przeżywalności niż pierwowzór. Idea ewolucjonizmu kulturowego, gdzie jednostką analizy jest mem, jest analogiczna do teorii ewolucji biologicznej opartej na genach i została nazwana memetyką. Jej rozwojem zajęli się inni badacze, np. Susan Blackmore.
Choć Dawkins sam wymyślił pojęcie memu, nigdy nie twierdził, że idea jest całkowicie nowa – w przeszłości istniały już podobne wyrażenia na zbliżone idee. John Laurent w The Journal of Memetics zasugerował, że słowo „mem” może mieć źródło w twórczości mało znanego niemieckiego biologa Richarda Semona, który w 1904 opublikował książkę Die Mneme (angielskie tłumaczenie ukazało się w 1924 pod tytułem The Mneme). Omawia w niej kulturowy przekaz doświadczeń, co jest bardzo podobne do tego, o czym pisał Dawkins. Laurent odkrył również, że podobne pojęcie memu użyte zostało przez Maurice’a Maeterlincka w książce The Life of the White Ant z 1926.
Dawkins jest znanym krytykiem kreacjonizmu. Opisuje go jako „absurdalną, odmóżdżającą bzdurę”. W książce Ślepy zegarmistrz przeprowadza krytykę dowodu XVIII-wiecznego teologa Williama Paleya, przedstawionego w jego książce Natural Theology, tzw. argumentu z projektu. Paley dowodzi, jakoby to, co widzimy było zbyt skomplikowane i zbyt dobrze działające, by mogło być powołane do istnienia jedynie przez przypadek, tak więc wszystkie żywe istoty z ich złożonością musiały zostać zaprojektowane. Jednakże według Dawkinsa dobór naturalny – nieświadomy, automatyczny, ślepy, pozbawiony celu – może wyjaśnić powstanie wszystkich istot żywych bez żadnego uprzedniego projektu.
W 1986 Dawkins wziął udział w Oxford Union’s Huxley Memorial Debate, w której uczestniczyli m.in. John Maynard Smith, A. E. Wilder-Smith i Edgar Andrews, przewodniczący Biblical Creation Society. Zgodnie z radą, jakiej udzielił mu jego kolega Stephen Jay Gould, odmawia udziału w oficjalnych dyskusjach z kreacjonistami, ponieważ przydałoby im to publicznego prestiżu, na który nie zasługują. Uważa, że kreacjoniści nie przejmują się przegraną na argumenty, a to, czego pragną, to udział w publicznej dyskusji na równi z naukowcami.
W grudniu 2004 podczas wywiadu z Billem Moyersem powiedział: „Wszystko należy badać krytycznie (...), ale błędem jest mówienie o ewolucji tak, jakby była bardziej wątpliwa niż inne rzeczy. (...) Wśród rzeczy, które nauka wie, ewolucja jest mniej więcej tak pewna jak wszystko, co wiemy”. Kiedy Moyers zapytał go, czy ewolucja jest „teorią, a nie faktem”, Dawkins odpowiedział: „Ewolucję zaobserwowano. Po prostu nie zaobserwowano jej w momencie, gdy się dzieje”. Dodał: „to jak z detektywem, który natknął się na morderstwo, ale przyszedł, gdy już się wydarzyło. Ten detektyw oczywiście nie był świadkiem morderstwa. Ale to co widzi, to mnóstwo poszlak. W tej sytuacji jest każdy detektyw...”.
Walczy z ideą nauczania kreacjonizmu w szkołach zamiast lub obok teorii ewolucji, uważając, że nie jest to koncepcja naukowa, ale religijna. Krytykuje brytyjską organizację Truth in Science, która propaguje uczenie kreacjonizmu w szkołach publicznych i ma zamiar – za pośrednictwem RDF – sponsorować materiały edukacyjne dla szkół w celu przeciwdziałania temu, co określił jako „skandal edukacyjny”.
Teolog Alister McGrath oraz Magazyn „Discover” (nawiązując do przydomka Thomasa Henry’ego Huxleya – „buldog Darwina”) nazwali Dawkinsa „rottweilerem Darwina” – ze względu na styl obrony teorii ewolucji.
We wrześniu 2009, 150 lat po wydaniu O powstawaniu gatunków Charlesa Darwina, Dawkins opublikował książkę Najwspanialsze widowisko świata. Świadectwa ewolucji, której tematem są empiryczne dowody ewolucji.
Dawkins jest też krytykiem medycyny alternatywnej. Napisał przedmowę do książki Johna Diamonda Snake Oil przedstawiającej medycynę alternatywną jako szkodliwą: odciągającą chorych od prawdziwej medycyny i dającą złudne nadzieje. Według Dawkinsa „nie istnieje alternatywna medycyna. Jest tylko medycyna, która działa i medycyna, która nie działa”.
W filmie dokumentalnym The Enemies of Reason analizuje niebezpieczeństwo porzucenia krytycyzmu i racjonalizmu opartego na naukowych dowodach. Szczególnie odnosi się do astrologii, spirytualizmu, różdżkarstwa, alternatywnej medycyny i homeopatii. Zauważa, że Internet może służyć za środek propagowania nienawiści religijnej i teorii spiskowych.
W książce Rozplatanie tęczy poddaje krytyce twierdzenie Keatsa, jakoby Newton, wyjaśniając zjawisko tęczy, pozbawił je uroku. Według Dawkinsa jest wręcz przeciwnie: głęboka otchłań kosmosu czy światy odkrywane przy pomocy mikroskopu mają więcej piękna niż mitologia czy pseudonauka.
Aktywnie uczestniczy w życiu społecznym, regularnie komentując aktualne wydarzenia w prasie i na blogach. Wiele z nich umieszczono w antologii A Devil’s Chaplain (wyd. polskie: Kapłan diabła), zawierającej teksty o nauce, religii i polityce.
Dawkins jest zadeklarowanym ateistą i krytykiem religii. Należy do National Secular Society i Humanist Society of Scotland. Od 1996 jest wiceprezydentem British Humanist Association. Od International Academy of Humanism otrzymał tytuł „Humanist Laureate”. W 2003 podpisał manifest Humanism and Its Aspirations, opublikowany przez American Humanist Association.
Znany jest z krytyki wobec zarówno religijnych ekstremistów, takich jak muzułmańscy terroryści czy chrześcijańscy fundamentaliści, jak i zwolenników umiarkowanych odłamów religii, a także wierzących naukowców (np. biolog Kenneth Miller, teolog Alister McGrath czy były biskup Oksfordu Richard Harries). Jest ważnym uczestnikiem publicznej debaty dotyczącej relacji pomiędzy nauką a religią, szczególnie po ukazaniu się książki Bóg urojony.
Jest przekonany, że ateizm jest logiczną konsekwencją zrozumienia ewolucji, a religii nie można pogodzić z nauką. W książce Ślepy zegarmistrz pisze:
W eseju Wirusy umysłu z 1991 (gdzie po raz pierwszy użył pojęcia „zarażonego wiarą” – faith-sufferer) napisał, że teoria memetyki może posłużyć do analizy i wyjaśnienia zjawiska wierzeń religijnych i pewnych cech powszechnie występujących w religiach, jak np. przekonanie o karze, jaka czeka niewiernych. Według Dawkinsa wiara, będąc stanowczym przekonaniem, które w żaden sposób nie jest oparte na dowodach, jest jednym z największych zagrożeń dla współczesnej cywilizacji.
W styczniu 2006 Dawkins przedstawił negatywny wpływ religii na społeczeństwo w dwuczęściowym programie dokumentalnym „The Root of All Evil?”. Tytuł był wybrany przez producenta, a Dawkins wielokrotnie wyrażał niezadowolenie z tego powodu.
W 2006 napisał książkę pt. Bóg urojony (The God Delusion), w której twierdzi, że nie ma żadnych przesłanek, by uznać za wiarygodną teorię nadnaturalnego stworzyciela, a wierzenia religijne mają charakter zbiorowego urojenia, czyli trwałych i błędnych przekonań utrzymujących się nawet w obliczu oczywistych, zaprzeczających im dowodów. Jak stwierdził, wydanie Boga urojonego jest prawdopodobnie kulminacją jego krytyki wobec religii. Do listopada 2007 r. angielskie wydanie osiągnęło nakład 1,5 miliona egzemplarzy i zostało przetłumaczone na 31 języków, co czyni ją jego najbardziej popularną książką. Ten sukces wydawniczy jest czasem uważany za wyznacznik zmiany współczesnego ducha czasów (Zeitgeist), zasadniczy element obecnego wzrostu popularności literatury ateistycznej.
W lutym 2012 w rozmowie z anglikańskim arcybiskupem Rowanem Williamsem przyznał, że nie jest do końca pewny, że Bóg nie istnieje. Powiedział, że jest raczej agnostykiem niż ateistą. Stwierdził też, że żadna religia nie ma monopolu na pełnię prawdy o Stwórcy, jeśli takowy istnieje. Jego poszukiwanie Istoty Najwyższej nie jest związane z żadnym systemem religijnym. Przyznał też, że: „Agnostyk uważa, że niemożliwe jest poznanie prawdy w sprawach istnienia Boga, życia wiecznego i innych nadprzyrodzonych pojęć i zjawisk, ale nie wyklucza w zasadzie możliwości istnienia istot boskich, ale odrzucił możliwość udowodnienia prawdziwości lub fałszywości tych podmiotów w sposób racjonalny. Dlatego agnostyk może wierzyć w Boga, ale nie może być zobowiązany do dogmatycznych religii jak chrześcijaństwo, judaizm, czy islam”.
Dawkins uważa edukację za podstawowe narzędzie w zwalczaniu religijnych dogmatów i indoktrynacji. Dotyczy to także zwalczania niektórych stereotypów, dlatego przyswoił termin „bright”, jako sposób stworzenia pozytywnego wizerunku ludzi mających naturalistyczny światopogląd. Jak zauważa, podobny sukces osiągnęły feministki w wyzwoleniu języka z szowinistycznych stereotypów. Stwierdza również, że takie sformułowania jak dziecko katolickie czy dziecko islamskie powinny zostać uznane za społeczny absurd, tak jak np. dziecko marksistowskie, bo dzieci nie powinny być segregowane według religijnych przekonań rodziców.
Pomimo surowej krytyki chrześcijaństwa Dawkins opisuje siebie jako „kulturowego chrześcijanina”. Odnośnie tradycji bożonarodzeniowej w Wielkiej Brytanii pisze: „nie należę do tych, którzy chcieliby oczyścić nasze społeczeństwo z naszej chrześcijańskiej historii. Jeśli w ogóle istnieje takie zagrożenie to, jak sądzę, jego źródłem są konkurencyjne religie, a nie ateiści”. Napisał też, że „jesteśmy winni Jezusowi oddzielenie jego prawdziwie oryginalnej i radykalnej etyki od tego nadnaturalnego nonsensu, za którym w sposób nieunikniony opowiadał się jako człowiek swojej epoki” i zaproponował hasło „Ateiści dla Jezusa”.
Krytycy programu „The Root of All Evil?” wytknęli mu, że w filmie zbyt wiele uwagi poświęca się marginalnym postaciom i ekstremistom, a konfrontacyjny styl niepotrzebnie zaostrzył jego wymowę. Dawkins odrzuca te twierdzenia, mówiąc, że wystarczająco duża liczba umiarkowanych przedstawicieli religii pojawia się w mediach każdego dnia i to zapewnia odpowiednią przeciwwagę dla ekstremistów, których on przedstawił. Zauważa również, że ktoś, kto ma opinię ekstremisty w umiarkowanym religijnie kraju, w innym, konserwatywnym religijnie kraju, mógłby należeć do głównego nurtu. Niewłączone do programu rozmowy z prof. McGrathem i biskupem Harrisem zostały przez RDF udostępnione online.
Książka Bóg urojony została pozytywnie oceniona m.in. przez noblistę, chemika Sir Harolda Kroto, psychologa Stevena Pinkera i noblistę, biologa Jamesa D. Watsona.
Oksfordzki teolog Alister McGrath twierdzi, że Dawkins nie zna się na teologii chrześcijańskiej i dlatego nie jest w stanie inteligentnie połączyć ze sobą religii i wiary. W odpowiedzi Dawkins pyta „czy musisz poczytać o skrzatologii, żeby nie wierzyć w skrzaty (w oryginale: leprechauny)?”, a w wydaniu w miękkiej oprawie Boga urojonego odnosi się do amerykańskiego biologa P.Z. Myersa, który żartował z tego sposobu argumentacji, nazywając to „Odpowiedzią dworzanina” („Courtier’s reply”). Dawkins uznaje, że chrześcijańska teologia jest pusta i jedyną dziedziną, która mogłaby przyciągnąć jego uwagę są dowody na istnienie Boga. Krytykuje McGratha za całkowity brak argumentów na poparcie swoich wierzeń poza samym stwierdzeniem, że nie można udowodnić, że są błędne. Dawkins i McGrath wzięli udział także w debacie w 2007 na Sunday Times Literary Festival.
Inny chrześcijański filozof, Keith Ward, zajmował się podobną tematyką w wydanej w 2006 książce Is Religion Dangerous?, atakując tezy Dawkinsa i innych, którzy widzą zagrożenie w religii. Bóg urojony był również krytykowany przez filozofa Johna Cottinghama z University of Reading. Niektórzy komentatorzy, jak np. etyk Margaret Somerville, twierdzą, że atak na religię przeprowadzony przez Dawkinsa jest stanowczo przesadzony i zapewniają, że trwające na świecie konflikty i tak miałyby miejsce bez religii, z powodów ekonomicznych i sporów terytorialnych. Jednakże obrońcy Dawkinsa twierdzą, że taka argumentacja dowodzi tylko kompletnego niezrozumienia tego, co Dawkins napisał. W czasie debaty w Radio 3 Hong Kong pisarz David Nichols, przewodniczący Atheist Foundation of Australia, stwierdził, że Dawkins nie dowodził wcale tego, iż religia jest źródłem całego zła, tylko pisał, że jest „niepotrzebną częścią tego, co jest złe”. Sam Dawkins powiedział, że jego zastrzeżenia wobec religii nie biorą się z tego tylko, że jest przyczyną wojen i przemocy, ale mają źródło także w fakcie, iż religia daje ludziom wymówkę, by trwać przy przekonaniach nie opartych na żadnych dowodach.
Carson Holloway w National Review Online twierdzi, że Dawkins angażuje się w „nieodpowiedzialny i nieracjonalny dogmatyzm”, wypowiadając się na tematy leżące poza zasięgiem nauki, a jego zaprzeczenie idei pełnego znaczenia wszechświata wynika z dogmatycznej wrogości wobec tych, którzy widzą cel w samym wszechświecie. Dawkins nie zgadza się z koncepcją Goulda „non-overlapping magisteria” (NOMA) i podobnymi koncepcjami proponowanymi przez angielskiego astrofizyka Martina Reesa, uznającego bezkonfliktowe współistnienie nauki i religii, określając to jako „czysto polityczną zagrywkę w celu przyciągnięcia umiarkowanych religijnie ludzi do obozu nauki”.
Rees uważa, że ten zasadniczy atak na całą religię w niczym nie pomaga. Robert Winston obawia się, że przez Dawkinsa nauka traci szacunek. Odnosząc się do twierdzenia Reesa Dawkins pyta: „jaką znajomość przedmiotu mogą zaoferować teologowie, gdy chodzi o podstawowe kwestie kosmologiczne, której nie mieliby naukowcy?”. Ponadto pisze: „istnieje diametralna różnica pomiędzy przekonaniem, którego można bronić, odwołując się do dowodów i logiki, a przekonaniem nie wspartym na niczym poza tradycją, autorytetem lub objawieniem”. Jest dla niego zagadką, jak można być naukowcem i zachować religijność.
Terry Eagleton, w zamieszczonej w „London Review of Books” recenzji „Boga urojonego”, pisze o Dawkinsie, że od czasów Bertranda Russella nie było nikogo, kto bardziej zasługiwałby na określenie „zawodowy ateista” Porównano go też do niemieckiego biologa Ernsta Haeckela.
W 2007 zainicjował Out Campaign, akcję mającą zachęcić ateistów do publicznej deklaracji swoich poglądów. Zainspirowany ruchami na rzecz praw gejów ma nadzieję, że ateiści, poprzez zwrócenie uwagi na liczbę ateistów i przedstawienie się jako zwykli ludzie z inną interpretacją powstania kosmosu, pomogą w ten sposób obalić stereotypy i zmniejszyć uprzedzenia wśród religijnej większości. Symbolem ruchu jest stylizowana litera „A”, nazwana „Szkarłatne A”, co jest ironicznym odniesieniem do Szkarłatnej litery Nathaniela Hawthorne’a.
W 2006 powołał Richard Dawkins Foundation for Reason and Science (RDFRS), w celu promocji racjonalizmu i humanizmu. Obecnie fundacja jest w fazie rozwoju, otrzymała status organizacji charytatywnej w Wielkiej Brytanii i USA. RDFRS planuje psychologiczne badania wierzeń religijnych i religii, sponsorowanie naukowych projektów edukacyjnych oraz wspieranie świeckich organizacji charytatywnych. Fundacją zarządzają Dawkins, J. Anderson Thomson, Jr., Claire Enders, Todd Stiefel i Greg R. Langer.
Richard Dawkins wspiera „Great Ape Project” – ruch, który wyznaczył sobie za cel wywalczenie pewnych praw dla wszystkich człowiekowatych. Jest autorem rozdziału „Gaps in Mind” w redagowanej przez Paolę Cavalieri oraz Petera Singera książce Great Ape Project.
Dawkins wyrażał zaniepokojenie groźbą przeludnienia. W książce Samolubny gen przelotnie dotyka tego tematu, przytaczając jako przykład obszar Ameryki Łacińskiej, gdzie populacja – w czasie, kiedy książka była pisana – podwajała się co 40 lat. Krytykuje podejście do planowania rodziny i kontroli populacji prezentowane przez Kościół rzymskokatolicki, twierdząc, że jeśli przywódcy wzbraniają właściwej prewencji, zabraniając antykoncepcji i „głoszą wyższość «naturalnych» metod ograniczania populacji”, to rzeczywiście takie „naturalne metody” zadziałają w postaci klęski głodu.
13 marca 2013 Dawkins napisał na Twitterze: „W granicach znaczeniowych słowa «człowiek», odnoszących się do kwestii moralności aborcji, każdy płód jest w mniejszym stopniu człowiekiem niż dorosła świnia”. W 2014 na Twitterze napisał, że w sytuacji, gdy możliwe jest wykonanie aborcji, rodzenie dziecka z zespołem Downa jest niemoralne.
Dawkins otrzymał doktoraty honoris causa od University of Westminster, University of Durham, University of Hull, Open University i Vrije Universiteit w Brukseli, University of St Andrews, Australian National University. Od 1970 jest członkiem (ang. fellow) towarzystwa naukowego w New College w Oksfordzie, Royal Society of Literature od 1997 i Royal Society od 2001.
W 1987 otrzymał nagrody Royal Society of Literature i „Los Angeles Times” Literary Prize za książkę Ślepy zegarmistrz, za film o tym samym tytule wyprodukowany dla BBC Horizon Programme dostał Sci. Tech Prize for Best Television Documentary Science Programme of the Year.
Nagroda Szekspirowska od Alfred Toepfer Foundation z Hamburga w uznaniu za „rzeczowe i przystępne prezentowanie wiedzy naukowej” (2005)
Galaxy British Book Awards Author of the Year Award (2007), Deschner Prize, nazwanej na cześć Karlheinza Deschnera oraz Nierenberg Prize for Science and the Public Interest (2009).W 2004 i w 2013 był na pierwszym miejscu listy 100 największych intelektualistów magazynów Prospect i Foreign Policy. W 2004 uzyskał dwukrotnie więcej głosów niż następna na liście Germaine Greer. W 2007 został wymieniony przez magazyn „Time” jako jeden ze 100 najbardziej wpływowych ludzi świata.
Zasiadał też w różnego rodzaju komisjach przyznających nagrody, m.in. Royal Society’s Faraday Award i British Academy Television Awards.
Od 2003 Atheist Alliance International w czasie corocznych konferencji w uznaniu za wyróżniający się wkład w popularyzację ateizmu przydziela tak zwaną Nagrodę Richarda Dawkinsa.
W 2004 Balliol College powołało Nagrodę Dawkinsa, przydzielaną za „wybitne badania w dziedzinie ekologii i zachowywania się zwierząt, których dobrobyt i przetrwanie mogą być zagrożone w wyniku działań człowieka”.
Samolubny gen I wyd. 1996, Warszawa 2003, Prószyński i S-ka ​ISBN 83-7255-188-X​ (The Selfish Gene 1976, wyd. uzupełn. 1989)
Fenotyp rozszerzony. Dalekosiężny gen, Warszawa 2007, Prószyński i S-ka, ​ISBN 978-83-7469-577-0​ (The Extended Phenotype. The Long Reach of the Gene 1982)
Ślepy zegarmistrz, czyli Jak ewolucja dowodzi, że świat nie został zaplanowany, wyd I Warszawa 1994, wyd. II 1997, PIW, ​ISBN 83-06-02596-2​ (The Blind Watchmaker 1986)
Rzeka genów. Darwinowski obraz życia wyd. I PIW 1995, wyd II popr Warszawa 2007, Wydawnictwo CiS, ​ISBN 978-83-85458-36-4​ (River Out of Eden. The Darwinian View of Life 1995)
Wspinaczka na szczyt nieprawdopodobieństwa, wyd. I 1998, Warszawa 2008, Prószyński i S-ka, ​ISBN 978-83-7469-632-6​ (Climbing Mount Improbable 1996)
Rozplatanie tęczy: Nauka, złudzenia i apetyt na cuda wyd. I 2001, Warszawa 2007, Prószyński i S-ka, ​ISBN 978-83-7469-579-4​ (Unweaving the Rainbow. Science, Delusion and the Appetite for Wonder 1998)
Bóg urojony, Warszawa 2007, Wydawnictwo CiS, ​ISBN 978-83-85458-28-9​, s. 520 (The God Delusion 2006)
Najwspanialsze widowisko świata. Świadectwa ewolucji, Warszawa 2010, Wydawnictwo CiS, ​ISBN 978-83-85458-39-5​, s. 536 (The Greatest Show On Earth: The Evidence For Evolution 2009).
Magia rzeczywistości. Skąd wiemy, co jest prawdziwe, Warszawa 2012, Wydawnictwo CiS, ​ISBN 978-83-61710-10-3​, s. 272 (The Magic of Reality: How We Know What’s Really True 2011)
Kapłan diabła. Opowieści o nadziei, kłamstwie, nauce i miłości, Wydawnictwo HELION S.A. 2014 ​ISBN 978-83-246-7262-2​ (A Devil’s Chaplain. Reflections on Hope, Lies, Science and Love, 2003)
Apetyt na cuda. Przepis na uczonego, Wydawnictwo CiS, Warszawa 2016, ​ISBN 978-83-61710-20-2​ (An Appetite for Wonder: The Making of a Scientist. 2013)
Światełko w mroku. Moje życie z nauką, Wydawnictwo CiS, Warszawa 2016, ​ISBN 978-83-61710-21-9​ (Brief Candle in the Dark: My Life in Science, 2015)
Opowieść przodka. Pielgrzymka do początków życia. Richard Dawkins & Yan Wong. Wydawnictwo W.A.B., Warszawa 2018, ​ISBN 978-83-280-3699-4​ (The Ancestor's Tale. A Pilgrimage to the Dawn of Life, 2004)
Bin Laden’s Victory (2003) – sugestia w artykule The Guardian, że Osama bin Laden to prawdziwy zwycięzca wojny w Iraku.
The giant tortoise’s tale, The turtle’s tale i The lava lizard’s tale (2005) – Seria trzech artykułów napisanych po wizycie na Wyspach Galapagos.
Ed Sexton (2001) Dawkins and the Selfish Gene (​ISBN 1-84046-238-8​) – Krótkie streszczenie i obrona idei Dawkinsa
Kim Sterelny (2001) Dawkins vs Gould: Survival of the Fittest (​ISBN 1-84046-249-3​) – Debata na temat teorii ewolucji pomiędzy Dawkinsem i Stephen Jay Gouldem.
Alister McGrath (2005) Dawkins' God: Genes, Memes, and the Meaning of Life (​ISBN 1-4051-2538-1​), przekład polski: Bóg Dawkinsa: Geny, memy i sens życia. Kraków: Wydawnictwo Uniwersytetu Jagiellońskiego, 2008. ISBN 978-83-233-2448-5. – Krytyka ataku Dawkinsa na religię.
Alan Grafen & Mark Ridley (red.) (2006) Richard Dawkins. Ewolucja myślenia, przełożył Michał Lipa, EDITO, Gliwice 2008. ​ISBN 978-83-246-1356-4​ (ang. Richard Dawkins: How a Scientist Changed the Way We Think ​ISBN 0-19-929116-0​) – Antologia 25 esejów napisanych i zebranych w całość w celu uhonorowania dorobku Dawkinsa.
Keith Ward (2006) Is Religion Dangerous? (​ISBN 978-0-7459-5262-8​) – Krytyka sugestii Dawkinsa, że religia wyrządza więcej złego niż dobrego.
Alister McGrath (2007) The Dawkins Delusion? (​ISBN 978-0-281-05927-0​) – Krytyczna reakcja na książkę Bóg urojony.
Paweł Bloch (2011) Urojony Bóg Richarda Dawkinsa (​ISBN 978-83-932765-0-9​) – Krytyka książki Bóg urojony.
Marcin Fabjański: Bóg, czyli wielkie zło (Wywiad z Richardem Dawkinsem), „Przekrój”, nr 24, 14 czerwca 2007

Rodzajnik w języku francuskim – jeden z określników (determinantów) rzeczownika w języku francuskim. Podstawowy podział rozróżnia rodzajnik określony i nieokreślony, z kolei za podtyp nieokreślonego można uznać rodzajnik cząstkowy (partytywny). Niektóre rodzajniki w wyniku procesów językowych połączyły się z przyimkami.
Rodzajnik wskazuje na kategorię określoności lub nieokreśloności rzeczownika, ujawnia jego rodzaj, jeśli występuje w liczbie pojedynczej. Ponadto w mówionym języku francuskim często jedynie po rodzajniku można odróżnić, czy rzeczownika użyto w liczbie pojedynczej czy mnogiej.
Rodzajniki określone le, la, les wyewoluowały z łacińskiego zaimka wskazującego ille, którego wartość wskazująca z czasem malała. Rodzajniki nieokreślone un, une wyewoluowały z łacińskich liczebników unus, una → jeden, jedna, których znaczenie liczebnikowe z czasem się osłabiało. Rodzajnik des powstał z połączenia przyimka de i rodzajnika les. Pochodzenie to nie ma jednak większego przełożenia na dzisiejsze funkcjonowanie tego rodzajnika – należy odróżnić rodzajnik nieokreślony liczby mnogiej des od formy ściągniętej des (de + les).
W języku francuskim istniały formy ściągnięte utworzone od przyimka en i rodzajnika le: en + le = ou (dziś odpowiednik à + le = au). Połączenie en + les dawało els, potem ès (dziś odpowiednik à + les = aux). Współcześnie spotyka się jeszcze ès w przestarzałych zwrotach, w połączeniach z rzeczownikami w liczbie mnogiej, np. docteur ès sciences, licencié ès lettres. Natomiast po przyimku en obecnie w języku francuskim występuje rzeczownik bez rodzajnika (np. en ville → do miasta, w mieście, en croix → na krzyż, na krzyżu, en classe → do klasy, w klasie). Z tych powodów występują  pewne różnice w zwrotach typu croire en Dieu → wierzyć w Boga (Dieu bez rodzajnika) i croire au diable → wierzyć w diabła (diable z rodzajnikiem). Istnieją jednak nieliczne zwroty, gdzie po en używa się rodzajnika, np. en l’occurence → w tym przypadku, en la matière → w tej materii, en l’honneur de →  na cześć.
Rodzajnik (l’article) w języku francuskim występuje w dwóch rodzajach: męskim i żeńskim, a także w liczbie pojedynczej i mnogiej. Wyróżnia się dwa typy rodzajników: określone i nieokreślone:
les – rodzajnik określonyL’ jest formą skróconą od le i la; używa się jej w wyrazach rozpoczynających się od samogłoski lub h niemego: l’habitude → zwyczaj, l’avion → samolot. Do wyjątków należy m.in.: la ouate → wata, le oui → tak (jako rzeczownik), le un → jedynka, le huit → ósemka, le onze → jedenastka. Przed h przydechowym zachowuje się le i la, np. le houblon → chmiel, la hauteur → wysokość.
Rodzajnika nieokreślonego (l’article indéfini) używa się na ogół wówczas, gdy stojący po nim rzeczownik oznacza bliżej nieokreślone rzeczy (osoby), lub gdy o danym przedmiocie jest mowa pierwszy raz, nawet gdy jest w jakiś sposób „określony”, np. przez przymiotnik: J’ai acheté une grande machine à laver. → Kupiłem dużą pralkę.
kiedy nie ma żadnego punktu odniesienia (do kontekstu, sytuacji itp.): Un client a appelé. Il n’a pas dit son nom. → Zadzwonił [jakiś] klient. Nie przedstawił się. J’ai une idée ! → Mam pomysł! J’ai trouvé des clés par terre. → Znalazłem [jakieś/czyjeś] klucze na ziemi.
przed rzeczownikiem o znaczeniu uogólniającym: Un juge peut se tromper. → Sędzia może się mylić. Une banane, c’est facile à peler. → Banana łatwo jest obrać.
kiedy rzeczownik jest doprecyzowany, np. przez przymiotnik, zdanie względne: C’est un paysage qui attire des touristes de partout dans le monde. → To krajobraz, który przyciąga turystów z całego świata. Quand on monte au sommet, on découvre un paysage magnifique. → Kiedy się wspina na szczyt, odkrywa się wspaniały krajobraz. Cette photo représente un paysage d’hiver. → To zdjęcie przedstawia zimowy krajobraz.  Mówiąc np. un ciel bleu → błękitne niebo, tę cechę nieba ujmuje się jako zjawisko chwilowe, obserwowane w danym momencie i miejscu. Mówiąc o stałej cesze, właściwy byłby rodzajnik określony.
rodzajniki nieokreślone mają czasem wartość liczebnika jeden: Il viendra ici et commandera un café et un sandwich, comme d’habitude → Przyjdzie tu i zamówi jedną kawę i jedną kanapkę, jak zwykle. J’ai un frère et deux sœurs. → Mam jednego brata i dwie siostry.
Rodzajnik określony (l’article défini) używany jest na ogół wówczas, gdy stojący po nim rzeczownik oznacza rzeczy (osoby), które są znane, jednoznacznie określone lub o których była już mowa.
gdy desygnat jest jedyny w swoim rodzaju, unikalny: la Maison–Blanche → Biały Dom; Le Soleil chauffe la Terre → Słońce ogrzewa Ziemię; le pape → papież; la tour Eiffel → wieża Eiffla; la mer Baltique → Morze Bałtyckie.
gdy rzeczownik użyty jest w kontekście ogólnym: Les jeunes adorent le sport. → Młodzi uwielbiają sport. L’argent ne fait pas le bonheur. → Pieniądze szczęścia nie dają. Le TGV est plus rapide que la voiture pour y aller. → TGV jest szybszy od samochodu, by tam dojechać.
przed nazwami języków, nacji, pór roku, substancji, materiałów, właściwości, kolorów: le français, les Américains, l’été, le vin, la chaleur; Le noir est de nouveau très à la mode. → Czerń jest znowu bardzo modna.
jeśli występuje punkt odniesienia do kontekstu lub rzeczownik określony jest w inny sposób, np. była o nim mowa wcześniej: Marie a ouvert la porte de l’appartement. → Marie otworzyła drzwi mieszkania. Ouvre la fenêtre ! → Otwórz okno! (nawet, jeśli w pomieszczeniu jest więcej okien) Nous sommes rentrés en voiture. La route était encombrée. → Wróciliśmy samochodem. Droga była zapchana. La route que nous avons prise traverse des paysages ruraux. → Droga, którą obraliśmy, prowadziła przez wiejskie krajobrazy. La route de Reims à Épernay est pittoresque. → Droga z Reims do Épernay jest malownicza. Une fille passe. La fille se dirige vers la boulangerie. → Przechodzi [jakaś] dziewczyna. Dziewczyna [ta] kieruje się w stronę piekarni. (konkretnej piekarni znajdującej się na danej ulicy, w danej dzielnicy). Donne-moi la clé. → Daj mi klucz. (wiadomo jaki klucz) Le médecin m’a conseillé de prendre de la vitamine D. → [Mój] lekarz zalecił mi zażywać witaminę D. Le hamster est disparu. → Chomik zniknął (mój chomik).
w konstrukcjach z przymiotnikiem w stopniu najwyższym: Elle est la plus belle femme du monde. → Ona jest najpiękniejszą kobietą świata. Podobnie niektóre przymiotniki w stopniu równym tworzące sens jednostkowy jak unique → jedyny, principal → najważniejszy, suprême → najwyższy.
przed nazwami kontynentów, państw, dużych wysp i regionów, rzek: l’Amérique → Ameryka, la Seine → Sekwana
po czasownikach wyrażających preferencje, skłonności, predyspozycje, stany uczuciowe, postawy wartościujące np. aimer, adorer, détester, préférer, mépriser, se méfier, éviter, ignorer: J’adore le chocolat noir. → Uwielbiam gorzką czekoladę. Gardez-vous des menteurs. (de + les) → Wystrzegajcie się kłamców.
przed nazwami przedmiotów szkolnych: Il étudie les mathématiques mais il a toujours préféré la chimie. → On studiuje matematykę, ale zawsze wolał chemię. Nie używa się jednak rodzajnika określonego po en, np. Elle est nulle en géographie. → Ona jest słaba z geografii.
przed tytułami osób: la reine Elizabeth II → królowa Elżbieta II; le docteur Jivago → doktor Żywago; le général de Gaulle → generał de Gaulle.
przed nazwiskami oznaczającymi rodzinę lub kilku jej przedstawicieli: Les Bonaparte → Bonapartowie, rodzina Bonapartów
przed rzeczownikami zamiast zaimków dzierżawczych, kiedy wskazany jest ich posiadacz; dotyczy to zwłaszcza części ciała i stanu ducha: Elle a mal à la gorge. → Boli ją gardło. Il ferme les yeux. → Zamyka oczy. Il marche la tête basse. → Idzie z opuszczoną głową. On le voit toujours la cigarette aux lèvres. → Widać go ciągle z papierosem w ustach. Il s’est cassé la main. → Złamał sobie rękę. (ale: Sa main est dans le plâtre. → Jego ręka jest w gipsie). Lave-toi les mains ! → Umyj ręce! Il lui a marché sur le pied. → Nadepnął mu na stopę. Aby zaznaczyć jednak pewną okresowość lub częstość zjawiska, można użyć zaimka dzierżawczego, np. J’ai mal à ma dent. → Boli mnie ten mój ząb. Elle a sa migraine. → Ona ma [swoją] migrenę. Zaimek dzierżawczy może być też użyty, jeśli część ciała jest doprecyzowana jakimś przymiotnikiem, np. Il ouvre ses yeux fatigués. → On otwiera swoje zmęczone oczy. J’ai mal à ma/à la main gauche. → Boli mnie lewa ręka. Części garderoby w zasadzie stosuje się z zaimkiem dzierżawczym, np. Elle a sali sa robe. → Ona ubrudziła swoją sukienkę. Czasami można jednak użyć rodzajnika określonego: Il met les mains dans les poches. → Wkłada ręce do kieszeni. (możliwy również wariant ses poches).
przed datami: Nous sommes le lundi 21 septembre; Paris, le 14 novembre 2002; Nous sommes le premier, le deux ou le trois ? → Mamy pierwszego, drugiego czy trzeciego?
przed nazwami niektórych świąt: le jour de l'an → Nowy Rok; la Toussaint → Wszystkich Świętych ale: Noël → Boże Narodzenie; Pâques → Wielkanoc.
przy określaniu miar w przeliczeniu na jednostkę: 2 euros le kilo → 2 euro za kilo; 60 km à l’heure → 60 km na godzinę
jako część składowa rzeczownego zaimka dzierżawczego: Prête-moi ton portable, le mien est en panne. → Pożycz mi twój laptop, mój jest zepsuty.
w utartych wyrażeniach i idiomach: fumer la pipe → palić fajkę; prendre le volant → siadać za kółko; avoir la pêche → być pełnym energii
w wyrażeniach idiomatycznych w schemacie: faire + rodzajnik określony + rzeczownik: faire la vaisselle → zmywać naczynia; faire le ménage → robić porządki; faire les courses → robić zakupy.
Rodzajnik cząstkowy (l’article partitif) jest używany przed rzeczownikami niepoliczalnymi, którymi są: ciecze, materiały sypkie, gazy, nazwy różnych substancji, nazwy rodzajów mięs tworzone od nazw zwierząt oraz pojęcia abstrakcyjne, takie jak cechy, relacje, uczucia. Rodzajnik cząstkowy oznacza, że mówiącemu chodzi o część jakiejś całości: M. Dupin a acheté du pain et de la viande → Pan Dupin kupił chleb i mięso.
C’est quoi, cette tache sur votre pantalon ? C’est du chocolat. → A to co za plama na pańskich spodniach? To czekolada.
J’économise de l’énergie. → Oszczędzam energię. Il faut du courage pour dire non. → Trzeba odwagi, aby powiedzieć nie. Vous avez de la chance. → Ma pani szczęście. Cette fille a du talent. → Ta dziewczyna ma talent. (ale: Elle a le talent de m’ennuyer. →  Ona ma talent do zanudzania mnie. – określony przez kontekst, Elle a un talent extraordinaire. →  Ona ma niezwykły talent. – określony jakościowo).
Il fait du vélo. → On jedzie rowerem. faire de la politique → uprawiać politykę; faire du commerce → prowadzić handel
nazwiskiem twórcy i oznacza fragment bądź przykład jego dzieła: Joue du Chopin pour nous → Zagraj nam Chopina. C’est du Rodin. → To jest [rzeźba] Rodina.
w utartych wyrażeniach i idiomach: avoir de la brioche → mieć brzuszek; Je n’ai jamais eu d’accident grave, je touche du bois. → Nigdy nie miałem poważnego wypadku, odpukać w niemalowane drewno.Ponadto stosuje się go po il y a, gdy mówi się o pogodzie: Aujourd’hui, il y a du soleil mais il y aura de la neige demain. → Dziś jest słonecznie, ale jutro będzie śnieg.
rodzajnik ściągnięty du ma taką samą formę jak rodzajnik cząstkowy dla rodzaju męskiego: Le chien du professeur. (de + le) → Pies profesora, ale: J’ai acheté du fromage. → Kupiłem sera.
rodzajnik ściągnięty des ma taką samą formę jak rodzajnik nieokreślony dla liczby mnogiej: Les chiens des professeurs. (de + les) →  Psy profesorów. J’ai acheté des fromages. → Kupiłem sery. Porównaj: Je parle des Américains. (de + les) → Mówię o Amerykanach. (wszystkich, o ogóle) Je connais des Américains. → Znam [pewnych] Amerykanów. L’inondation a provoqué la ruine de jardiniers. → Powódź doprowadziła [pewnych] ogrodników do ruiny (des jardiniers ont été ruinés, nie wszyscy ogrodnicy zostali zrujnowani). L’inondation a provoqué la ruine des jardiniers. → Powódź doprowadziła ogrodników do ruiny (les jardiniers ont été ruinés, wszyscy ogrodnicy zostali zrujnowani).Ściągnięcie nie jest możliwe z zaimkami, które mają taką samą formę jak rodzajniki, np. Il vient de le prouver. → Właśnie to udowodnił.
Po czasownikach w formie przeczącej rodzajnik określony nie zmienia swojej formy: J’aime les fleurs. → Je n’aime pas les fleurs. Il ne prend pas le métro. → On nie jeździ metrem.
Rodzajnik nieokreślony i cząstkowy po przeczeniu o charakterze absolutnym (negowanie istnienia danej rzeczy) zmienia się w przyimek de: Pierre a une voiture. → Piotr ma samochód. Pierre n'a pas de voiture. → Piotr nie ma samochodu. Je vois un chat dans la chambre. → Widzę kota w pokoju. Je ne vois pas de chat dans la chambre. → Nie widzę [żadnego] kota w pokoju. Je bois du vin. → Piję wino. Je ne bois pas de vin. → Nie piję [żadnego] wina. Il n’y a plus de neige. →  Nie ma już śniegu. Il est sorti sans faire de bruit. → Wyszedł, nie robiąc hałasu. (porównaj: Il est sorti en faisant du bruit. → Wyszedł, robiąc hałas). Si rien n’a de sens et si nous ne pouvons affirmer aucune valeur, rien n’a d’importance. → Jeśli nic nie ma sensu i nie możemy uznać żadnej wartości, nic nie ma znaczenia.
Wyjątkiem są zdania przeczące z użyciem czasownika être (być), kiedy to rodzajnik nieokreślony nie zmienia swej postaci: C'est une chaise. → To jest krzesło. Ce n’est pas une chaise. → To nie jest krzesło. Ce ne sont pas des framboises, ce sont des mûres. → To nie są maliny, to są jeżyny. Formą idiomatyczną jest Je n’ai pas le temps. → Nie mam czasu.
Rodzajniki nie zmieniają się również wtedy, kiedy przeczenie nie ma charakteru absolutnego lub odnosi się nie do ilości, a do jakości: Elle n’a pas acheté une robe rouge mais une robe verte. → Ona nie kupiła czerwonej sukienki, a zieloną; Il n’a pas bu du thé mais de la limonade. → On nie pił herbaty, tylko lemoniadę. Je n’ai pas amasé des millions pour vivre dans la pauvreté. → Nie po to gromadziłem miliony, by żyć w ubóstwie. (przeczenie bez charakteru absolutnego – mam miliony). Podobnie, jeśli zdanie, mimo przeczenia, ma sens pozytywny: N'avez-vous pas des amis pour vous aider ? → Nie ma pan przyjaciół, by panu pomogli? (pana przyjaciele powinni panu pomóc). Ponadto rodzajnik nieokreślony może być zachowany, jeśli nacisk jest na ilość: Je n’ai pas un euro sur moi. → Nie mam ani jednego euro przy sobie. Porównaj: Ne bois pas d’eau. → Nie pij wody. Ne bois pas de l’eau de cette bouteille. → Nie pij wody z tej butelki (nie chodzi o całkowity zakaz picia wody).
W konstrukcjach z ni opuszcza się rodzajniki nieokreślone i cząstkowe: En Pologne, il n’y a ni lions ni tigres, sauf au zoo. → W Polsce nie ma ani lwów, ani tygrysów, chyba że w zoo.; Il n’y a pas de lions ni tigres. → Nie ma lwów ani tygrysów. W konstrukcjach takich nie opuszcza się jednak rodzajników określonych: Je n’aime ni le lait ni le yaourt. → Nie lubię ani mleka, ani jogurtu.
po rzeczownikach oznaczających ilość, miarę lub zbiorowość: un litre de lait → litr mleka; 5 mètres de tissu → 5 metrów tkaniny; une boîte de clous → pudełko gwoździ; le taux de chômage → stopa bezrobocia, ale rodzajników używa się po wyrażeniach takich jak la majorité, la plupart, bien oraz po ułamkach i procentach: la majorité des élèves → większość uczniów; 30% des étudiants → 30% studentów; un quart de la population → jedna czwarta ludności; la moitié d’une bouteille → połowa butelki. Mogą to być również nazwy ilościowe jak nombre, bon nombre, quantité, force, użyte w znaczeniu dużo osób, przedmiotów, np. Le loup a dévoré nombre de brebis. → Wilk pożarł mnóstwo wiele owiec.
po niektórych przysłówkach: beaucoup de, assez de, un peu de, trop de etc.: beaucoup d’hommes, combien de personnes; Une centaine de personnes était présente dimanche. → Około stu ludzi było obecnych w niedzielę. ale można użyć beaucoup des (de + les), jeśli rzeczownik jest określony: Beaucoup des arbres que j’ai plantés sont en fleurs. → Wiele drzew, które posadziłem, rozkwita (de + les).
kiedy przed rzeczownikiem w liczbie mnogiej poprzedzonym rodzajnikiem nieokreślonym stoi przymiotnik: J’ai acheté des chaussures. J’ai acheté de jolies chaussures. (choć w języku codziennym istnieje tendencja do zachowania des) On a construit de nouveaux quartiers. → Zbudowano nowe dzielnice. ale w przypadku rzeczowników złożonych zachowuje się des: des petits pois → groszki; des grands-parents → dziadkowie.
w konstrukcjach takich jak couvrir de, orner de, remplir de, être plein de, entourer de, accompagner de: Les champs sont couverts de rosée. → Pola są pokryte rosą.
po terminach wyrażających stratę, nadmiar, brak, potrzebę: manquer de, se passer de, être privé de, l’absence de, le besoin de, le manque de, np. la perte de connaissance → utrata przytomności; le manque de sommeil → brak snu; l’excès de sel → nadmiar soli; Il manque d’imagination. → Brakuje mu wyobraźni.; un ordinateur dépourvu de connexion Internet → komputer pozbawiony połączenia z Internetem. W przypadku nazw rozwiniętych możliwy jest jednak rodzajnik nieokreślony, np. J’ai un besoin intense de créer. → Mam silną potrzebę tworzenia.
po niektórych czasownikach, przymiotnikach, imiesłowach związanych z emocjami, np. pleurer de joie → płakać ze szczęścia, mourir de faim → umierać z głodu, rougir de honte → czerwienić się ze wstydu, être paralysé de peur → być sparaliżowanym ze strachu, être mort de fatigue → padać ze zmęczenia, hurler de douleur → wyć z bólu. Występowanie de w takich konstrukcjach to wynik pojawiania się form ściągniętych rodzajnika nieokreślonego w liczbie mnogiej lub cząstkowego: Le ciel est couvert de nuages. (de + des); Faute de temps, je ne peux pas aller au cinéma. (de + du) → Przez brak czasu nie mogę pójść do kina. Cette bouteille est pleine de bière. (de + de la) → Ta butelka jest pełna piwa. W przypadku wystąpienia rodzajnika nieokreślonego w liczbie pojedynczej jest on zachowany: Je besoin d’un conseil. → Potrzebuję porady.; Je besoin de conseils. (de + des) → Potrzebuję porad. J’ai envie d’une glace au citron. → Mam ochotę na jednego loda cytrynowego. Podobnie, jeśli rzeczownik jest scharakteryzowany w pewien sposób, np. La table était couverte d’une nappe sale. → Stół był nakryty brudnym obrusem. Porównaj również: Parle-moi d’amour. → Mów mi o [swojej] miłości (jak mnie kochasz) oraz Il parle de l’amour en termes élevés. → On mówi wzniośle o miłości [w ogóle].
po zaimku pytajnym, wykrzykniku quel, zaimkach nieokreślonych aucun, chaque, nul, n’importe quel, quelque, tel (w znaczeniu taki to a taki), tout (w znaczeniu jakikolwiek, wszelki), np. Quel imbécile ! → Co za imbecyl! À ce jour, aucune décision n'a été prise. → Tego dnia nie podjęto żadnej decyzji. tel jour à telle heure → tego a tego dnia, o tej a o tej godzinie. Dla porównania rodzajników nie pomija się po zaimkach nieokreślonych autre, certain (choć są wyjątki), quelconque, tel (w znaczeniu taki, aż taki), tout (w znaczeniu cały), np. Tu as vidé toute la bouteille. → Opróżniłeś całą butelkę. Donne-moi un crayon quelconque. → Daj mi jakikolwiek ołówek.
rzeczownikach w użyciu cudzysłowowym, kiedy przytacza się go jako przykład, np. « Chien » a cinq lettres. → „Pies” [w języku francuskim] ma pięć liter. Hiver est un nom et hivernal est un adjectif. → Zima jest rzeczownikiem, a zimowy jest przymiotnikiem. On appelle cap une telle pointe de terre. → Taki cypel lądu nazywa się przylądkiem. Podobnie w przypadku haseł i definicji słownikowych, niezwiązane z jakimkolwiek kontekstem, np. mère – femme qui a donné naissance à au moins un enfant → matka – kobieta, która urodziła co najmniej jedno dziecko.Przed nazwami zawodów, narodowości, wyznania rodzajnika nie stosuje się: Il est juif et sa femme est catholique → On jest żydem, a jego żona katoliczką; Il est musicien. → On jest muzykiem. (ale: Il est un musicien talentueux. →  On jest utalentowanym muzykiem); Il est moniteur de tennis. → On jest instruktorem tenisa (ale: Il est le directeur de l’école. → On jest dyrektorem szkoły. (charakter unikalny, jest jedynym dyrektorem tej szkoły i jest znany). Rodzajnik opuszcza się często w tytułach, ogłoszeniach, napisach, szyldach, nazwach instytucji, w stylu telegraficznym (oszczędzając liczbę wyrazów) itp.: Nouveau Petit Robert; livre de grammaire → książka do gramatyki; coiffeur pour dames → fryzjer damski; défense de fumer → zakaz palenia; maison à vendre → dom na sprzedaż, Agence Nationale pour l'Emploi → Państwowa Agencja Pracy, offre spéciale → oferta specjalna.
jeśli drugi rzeczownik stanowiący jakąś kategorię w pewien sposób determinuje pierwszy lub tworzy rzeczownik złożony, np. un billet de train → bilet na pociąg, un cours d’allemand → kurs niemieckiego, un bouquet de tulipes → bukiet tulipanów, une pomme de terre → ziemniak; un directeur de banque → dyrektor banku (typ dyrektora) ale: C’est le directeur de la banque. → To jest dyrektor banku (tego). Il n'est pas un directeur, il est le directeur. → On nie jest jakimś tam dyrektorem, on jest tym właśnie dyrektorem. Porównaj: Dans ce magasin on peut acheter une lampe de salon. → W tym sklepie można kupić lampę do salonu (typ lampy). La lampe du salon l’éclairait d’une douce lumière. → Lampa z salonu oświetlała ją łagodnym światłem. W nazwie instytucji, wydarzenia zwykle używa się rodzajnika, np. Le musée du Cinéma → Muzeum Kina, le Ministère de l’Éducation → Ministerstwo Edukacji (ale: l’hôtel de ville → ratusz, le palais de justice → sąd): Le meilleur hôtel de la ville se trouve à côté de l’hôtel de ville. → Najlepszy hotel w mieście znajduje się obok ratusza.
jeśli rzeczownik ma znaczenie przymiotnika: une maison de repos → dom wypoczynkowy; une tenue de soirée → strój wieczorowy; une salle de bains → łazienka; porównaj: Il y a un arrêt d’autobus près d’ici. → Blisko stąd jest przystanek autobusowy. C’est l’arrêt de l’autobus 4. → To przystanek autobusu 4.
jeśli rzeczownik ma znaczenie przymiotnika i następuje po à: une brosse à dents → szczoteczka do zębów; un frein à disque → hamulec tarczowy; ale zachowuje się rodzajnik określony, gdy à występuje w znaczeniu avec → z: une tarte au chocolat → tarta czekoladowa; de la peinture à l’huile → farba olejna, une femme aux yeux bleus → kobieta o błękitnych oczach. Jeśli dany rzeczownik jest głównym składnikiem całości, to może występować de, porównaj: une salade de tomates → sałatka z pomidorów, un risotto à la tomate → risotto z pomidorami.
jeśli drugi rzeczownik, zwykle w liczbie mnogiej, określa surowiec, materiał, z którego zrobiony jest pierwszy rzeczownik, np. une couronne d'épines → korona cierniowa, un collier de perles → naszyjnik z pereł. Jeśli materiał jest zwarty, stosuje się raczej rzeczownik w liczbie pojedynczej poprzedzony przyimkiem en, np. un pantalon en coton → spodnie z bawełny, un fil en acier → stalowy drut, une bague en argent → pierścionek ze srebra.
przed nazwami większości miast: Paris, Londres, Douvres (ale: Le Havre, La Haye → Haga, Le Caire → Kair). Jednakże rodzajnik przed nazwami miast pojawia się przy doprecyzowaniach – miasta kończące się na e uznaje się za rodzaju żeńskiego: le Paris du XIXe siècle → Paryż XIX wieku; la Rome antique → starożytny Rzym.
po niektórych czasownikach, np. changer d’avis → zmieniać zdanie, se tromper de direction → mylić kierunek; Je le connais de vue. → Znam go z widzenia. Na ogół następuje to wtedy, kiedy rzeczownik po przyimku de odgrywa rolę okolicznika względu: La femme était mince de taille. → Kobieta była szczupła w talii.
po przyimkach sans: Il voyage sans argent. → On podróżuje bez pieniędzy. (ale możliwe jest użycie rzeczownika z rodzajnikiem nieokreślonym po sans, wzmacniając przeczenie: Elle l’a fait sans une hésitation. → Zrobiła to bez żadnego wahania).
po niektórych przyimkach, w niektórych zwrotach: avoir peur → bać się, faire peur → straszyć, avoir chaud → być [komuś] ciepło, avoir raison → mieć rację, avoir faim → być głodnym, avoir sommeil → być sennym, faire signe → dawać znak, faire allusion → robić aluzje, rendre service → oddać przysługę, rendre compte → uświadomić sobie, rendre justice → wymierzać sprawiedliwość, à pied → na piechotę, à travers champs → przez pola, sous main → pod ręką; Je l’ai pour amie. → Mam ją za przyjaciółkę. Il a fait de la prison pour fraude bancaire. → Siedział w więzieniu za oszustwo bankowe. ale jeśli pojawia się doprecyzowanie, stosuje się rodzajnik nieokreślony: avoir une faim de loup → być głodnym jak wilk; Tu m’a fait une peur bleue. → Wystraszyłeś mnie na śmierć. Il a fait de la prison pour une énorme fraude bancaire. → Siedział w więzieniu za ogromne oszustwo bankowe.
po przyimku en, np. en été → latem, de minute en minute → z minuty na minutę; Je te parle en ami. → Mówię ci jako przyjaciel.
po przyimku par, gdy zwrot oznacza przypadającą ilość czegoś, środek łączności, np. par hazard → przez przypadek, par téléphone → przez telefon, par jalousie → z zazdrości; une fois par semaine → raz na tydzień (ale: envoyer par la poste → wysyłać pocztą, voyager par le train → podróżować pociągiem).
w niektórych powiedzeniach, przysłowiach, wyrażeniach, np. à bon chat, bon rat → trafiła kosa na kamień (dosł. na dobrego kota dobry szczur), remuer ciel et terre → poruszyć niebo i ziemię, abondance de biens ne nuit pas → od przybytku głowa nie boli; sur terre et sur mer → na ziemi i na morzu.
przy dniach tygodnia, jeśli chodzi o aktualny tydzień (gdy chodzi o tydzień ubiegły lub przyszły, dodaje się tylko odpowiednio dernier lub prochain), np. Je suis parti mardi. → Wyjechałem we wtorek. Poza tym bez rodzajnika używa się pory dnia midi, minuit i nazwy miesięcy, np. Minuit a sonné. → Wybiła północ.
Nazw jednostkowych oznaczających rzeczownik jedyny na świecie, o który chodzi bez wątpliwości, używa się z rodzajnikiem określonym, np. La Terre est ronde. → Ziemia jest okrągła. W języku biblijnym czasem takie rzeczowniki występują w liczbie mnogiej, np. Jésus est descendu aux enfers. → Jezus zstąpił do piekieł. Czasami jednak rzeczowniki wymieniane jako nazwy jednostkowe są używane w kontekście, w którym nie są już nimi i mogą wtedy występować z rodzajnikami nieokreślonymi bądź cząstkowymi, np. Il m’a créé un enfer. → Urządził mi piekło. (piekło nie w znaczeniu otchłani piekielnej). Poza tym rodzajnik nie występuje, gdy przy nazwie pojawia się liczebnik un → jeden. Istnieją również idiomatyczne odstępstwa od tej reguły dotyczącej nazw jednostkowych jak Dieu → Bóg (w religiach monoteistycznych), Satan → Szatan, np. Dieu a créé une seule terre pour tous les hommes. → Bóg stworzył tylko jedną ziemię dla wszystkich ludzi.
Nazwy bezkontekstowe to nazwy samodzielne znaczeniowo, wyrażają swoje własne znaczenie i nic więcej. Przeciwstawne są im nazwy kontekstowe, które same wyrażają tylko część znaczenia, reszty trzeba domyślić się z kontekstu (np. le bandit → bandyta odnoszący się do występującego w tekście kilka zdań wcześniej l'homme aux cheveux roux → mężczyzna o rudych włosach). Bezkontekstowe nazwy ogólne w liczbie pojedynczej w użyciu szczegółowym (wyrażającym jednostkowy przedmiot lub stan rzeczy, ewentualnie ich zamknięty zbiór) łączą się z rodzajnikiem nieokreślonym, np. Il a cherché un mot dans un dictionnaire. → Szukał słowa w słowniku. Cette fillette de six ans essaye d’arrêter un voleur. → Ta sześcioletnia dziewczynka próbuje zatrzymać złodzieja. Il a acheté une voiture. → On kupił samochód. – nie ma informacji, jaki konkretnie samochód został kupiony, nie został on określony. 
Przedmiot może być świetnie znany mówcy, ale wyrażony tak, by identyfikacja nie była możliwa dla odbiorcy, np. J’ai fait la connaissance d’un électricien. → Poznałem elektryka. Chcąc zapytać przypadkowego przechodnia, czy widział kota należącego do mówcy, nie spyta on o mon chat → mojego kota, bo przechodzień nie zna jego kota. Padnie raczej pytanie: Avez-vous vu un chat ? → Czy widział pan kota? (jakiegokolwiek, choć wiadomo, że szukany jest konkretny). 
Rodzajnik nieokreślony może być również użyty w odniesieniu do konkretnych osób, do których mówca się zwraca. Zastosowana jest wtedy nazwa świadomie uogólniona, a wypowiedź nabiera nacechowanego charakteru, np. zamiast Tu ne voudrais pas m’aider ? → Nie chciałbyś mi pomóc? można powiedzieć Tu ne voudrais pas aider un ami ? → Nie chciałbyś pomóc przyjacielowi (komuś, kto jest twoim przyjacielem)? – mając na myśli siebie. 
Istnieją jednak odstępstwa od reguły używania rodzajnika nieokreślonego w przypadku takich bezkontekstowych nazw. Dla mówcy chcącego powiedzieć, że wybiera się do kina i pojedzie tam autobusem, wydawałoby się właściwe użyć w obu przypadkach rodzajnika nieokreślonego. Jednak w tych przypadkach to, że ma tu do czynienia z konkretnymi przedmiotami danego rodzaju (jedzie konkretnym autobusem do konkretnego kina) nie ma znaczenia, chodzi o sam rodzaj przedmiotu. Stąd Je prends le bus pour aller au cinéma. (istotne jest tu, że autobus będzie środkiem lokomocji, a do kina jedzie oglądać film). Une voiture a été écrasée par le tram. → Samochód został zmiażdżony przez tramwaj (ważne jest tu, jaki rodzaj pojazdu zmiażdżył pewien samochód). 
Najczęściej w takim użyciu występują nazwy instytucjonalne typu instytucje użyteczności publicznej (théâtre, hôpital, poste, police), osoby pełniące funkcje publiczne (docteur, médecin, agent de police, prêtre), obrzędy, rytuały (messe, baptême, sapin), zwyczajowe czynności (dîner, déjeuner, thé, apéritif), nazwy urządzeń jak télé, téléphone, radio. Porównaj: Elle a appris à chanter dans une église. → Ona nauczyła się śpiewać w kościele (jako budynek lub miejsce). Elle a appris à chanter à l’église. → Ona nauczyła się śpiewać w kościele (jako instytucja). On m’a installé le téléphone. → Zainstalowano mi telefon (chodzi o rodzaj urządzenia, mimo że zainstalowany został jeden aparat). Il travaille à la prison, à la poste. → On pracuje w więzieniu, na poczcie (chodzi o insytucję). Napis w supermarkecie: Sonnez. Le boucher vous conseillera. → Proszę dzwonić. Rzeźnik udzieli państwu porady. (na takim stoisku może pracować wielu rzeźników). Vous avez passé les vacances à la mer ou à la campagne ? → Spędziliście wakacje nad morzem czy na wsi? Tytuł obrazu Moneta La Japonaise → Japonka odnosi się do faktu, że postać na obrazie przejawia cechy typowe dla Japonki (np. kimono), niekoniecznie, że jest to jakaś osoba narodowości japońskiej. Niekiedy takie nazwy z intencją ogólną można także interpretować jako użycie sytuacyjne, np. Je vais chez le boulanger. → Idę do piekarni (piekarni w ogóle lub do tej konkretnej piekarni, do której codziennie chodzę).
Poza tym nazwy ogólne mogą być używane z rodzajnikiem określonym, kiedy nie jest istotne podkreślenie, o który przedmiot ze zbioru chodzi, zwłaszcza jeśli jest to zbiór o niewielkiej liczbie elementów. Stąd np. lever la main → podnieść rękę (w szkole), Il s’est cassé la jambe. → On złamał sobie nogę.
Nazwy ogólne w liczbie mnogiej oznaczają zbiory pojedynczych przedmiotów i kiedy zbiór wyznaczony przez kontekst szczegółowy pokrywa się ze zbiorem wyznaczonym przez nazwę tego ogólnego zbioru, jest to zbiór całkowity. W takim przypadku używa się rodzajnika określonego. Praktyczne zastosowanie tej reguły jest jednak ograniczone, musi chodzić o wszystkie przedmioty danego rodzaju, wszystkie elementy zbioru, np. mowa o wszystkich morzach, kontynentach, językach, bankach, państwach, królach. Le destin est une puissance supérieure aux dieux. → Przeznaczenie jest siłą wyższą niż bogowie. Le troisième jour, Dieu créa les fleurs et les fruits. Le quatrième, les animaux. → Trzeciego dnia Bóg stworzył kwiaty i owoce. Czwartego – zwierzęta.
W zdaniach szczegółowych, gdzie nazwy w liczbie mnogiej oznaczają zbiory niecałkowite, występuje rodzajnik nieokreślony des jako odpowiednik un, une. Un client vous attend. Des clients vous attendent. → Klient na pana czeka. Klienci na pana czekają. Dans la cuisine, il y a des placards. → W kuchni są szafki. Dans une pâtisserie, des étudiants mangeaient des gâteaux. → W ciastkarni studenci jedli ciastka. Elle a voulu savoir s’il y aurait des femmes. Non, nous n’avions invité que des hommes. → Chciała wiedzieć, czy będą kobiety. Nie, zaprosiliśmy tylko mężczyzn. Mes frères ont épousé des mégères. → Moi bracia poślubili wiedźmy. Maintenant, je ne travaille pas. J’écoute des disques. → Teraz nie pracuję. Słucham płyt. Durant la tempête, des maisons ont été inondées. → Podczas burzy zostały podtopione domy. Des enfants jouent dans la cour. → Dzieci się bawią na dworze.
Istnieją jednak odstępstwa od powyższych reguł. En 1969, les Américains ont débarqué sur la Lune. → W 1969 Amerykanie wylądowali na Księżycu. Les Russes ont tué mon grand-père. → Rosjanie zabili mojego dziadka. W powyższych przykładach oczywiste jest, że nie wszyscy Amerykanie wylądowali na Księżycu ani nie wszyscy Rosjanie uczestniczyli w morderstwie. Występuje tu jednak rodzajnik określony, ponieważ rzeczowniki te zostały użyte z intencją uogólniającą. Zbiór ten jest ujęty jako jedna niepodzielna całość, czasem nawet niewielki podzbiór, gdy mówca uznaje, że wystarczająco oddaje charakterystykę całości. Depuis un certains temps, les biologistes s’intéressent beaucoup aux mécanismes épigénétiques. → Od pewngo czasu biolodzy bardzo interesują się mechanizmami epigenetycznymi.
Zasady te komplikuje dodatkowo fakt, że rodzajnik określony zamiast nieokreślonego stosuje się, kiedy ma za zadanie wyróżnić temat zdania, wskazać przedmiot, o którym mowa. Zwykle takie nazwy pełnią funkcję podmiotu. W tym wypadku zbiory niecałkowite wymagające normalnie rodzajnika nieokreślonego w funkcji podmiotu tematycznego wymagają rodzajnika określonego. Porównaj: À cette époque, on ne faisait en Grèce que de statues isolées, plus tard on a composé des groupes (dopełnienie). → W tym czasie wykonywano w Grecji tylko pojedyncze rzeźby, później tworzono grupy. À cette époque, on ne faisait en Grèce que de statues isolées, les groupes ont été composés plus tard. (podmiot) → W tym czasie wykonywano w Grecji tylko pojedyncze rzeźby, grupy były tworzone później. La terre se couvre de jonquilles. (de + des, dopełnienie) → Ziemia pokrywa się żonkilami. Les jonquilles couvrent la terre. (podmiot) → Żonkile pokrywają ziemię. Les fautes abondent dans votre demande. → Błędy występują licznie w pana wniosku (podmiot tematyczny).
Pomija się rodzajnik w związkach z liczebnikami głównymi i innymi wyrazami wyrażającymi ilość takimi jak: quelques, plusieurs, beaucoup, moins, peu, un peu, plus que, trop, tant, pas mal, combien, assez, autant, np. Je reçois plusieurs emails par jour. → Otrzymuję kilka maili na dzień. Wyrazy o charakterze przysłówkowym i rzeczownikowym wymagają przyimka de, np. combien de, beaucoup de, un million de. Ponadto pomija się rodzajnik w związkach z zaimkiem pytającym i wykrzyknikiem quels oraz z zaimkami nieokreślonymi certains, différents, divers, n’importe quels, quelques... que, np. Dans certains pays, ce film est interdit. → W pewnych krajach ten film jest zakazany. Rodzajnika nie pomija się jednak jeśli zaimek nieokreślony stoi po rzeczowniku: Il a lu divers livres. Il a lu des livres divers. → Przeczytał różne książki.
Liczbę mnogą od un autre stanowi d’autres. Porównaj: Je voudrais faire d’autres choses. → Chciałbym robić inne rzeczy. Mes enfants sont sages. Les enfants des autres sont insupportables. → Moje dzieci są grzeczne. Dzieci innych są nieznośne (de + les).
Używając nazw ogólnych z intencją ogólną, można wziąć za punkt wyjścia konkretny jednostkowy przedmiot i przedstawić go jako reprezentanta całego rodzaju. Przykładowo w zdaniu En 1969, l’homme a mis le pied sur la Lune. → W 1969 człowiek postawił stopę na Księżycu. dokonuje się uogólnienia polegającego na tym, że trzech Amerykanów reprezentowało w tym przypadku człowieka w ogóle. 
Należy odróżnić zdania ogólne, których nie da się umiejscowić w konkretnym przedziale czasowym od zdań szczegółowych. Porównaj: Un chat miaule. = Un chat, ça miaule. → Kot [generalnie] miauczy. Un chat a miaulé. → [Jakiś] Kot zamiauczał. Le chien aboie. → Pies [generalnie] szczeka. (zdanie ogólne) lub Pies [o którym ci przed chwilą wspomniałem] szczeka (zdanie szczegółowe).
W wielu przypadkach, posługując się zdaniami ogólnymi, można wymieniać rodzajnik nieokreślony na określony bez istotnej zmiany znaczenia. Un Français boit beaucoup de vin. Le Français boit beaucoup de vin. → Francuz pije dużo wina. Un chien est fidèle à son maître. Le chien est fidèle à son maître. → Pies jest wierny swojemu panu. W innych zdaniach wymiana rodzajnika powoduje istotną zmianę znaczenia lub wymienność ta jest niedopuszczalna. 
Rodzajnik nieokreślony w takich przypadkach stosowany jest wtedy, gdy właściwości przypisuje się nie tyle całemu rodzajowi, ile każdemu poszczególnemu okazowi należącemu do danego rodzaju. Zakłada się możliwość zaobserwowania przejawu danych cech u dowolnego przedmiotu danego rodzaju. Dlatego można powiedzieć Une chauve-souris vit dans une grotte. → Nietoperz [generalnie] żyje w jaskini. ale nie: La chauve-souris vit dans une grotte. ponieważ mogłoby to znaczyć, że wszystkie obecne, przeszłe i przyszłe nietoperze żyją w jednej jaskini. Z kolei w przypadku zdania Le kangourou vit en Australie. → Kangur żyje w Australii. niewłaściwy byłby rodzajnik nieokreślony, ponieważ w zdaniu chodzi o miejsce przebywania charakterystyczne dla całego gatunku. Można jednak powiedzieć Un chat miaule. → Kot miauczy (generalnie każdy kot z osobna potrafi miauczeć) oraz Le chat miaule. → Kot miauczy (kot jako gatunek zwierzęcia potrafi miauczeć). Mówiąc Un Tchèque boit de la bière chaque jour. → Czech pije piwo każdego dnia. sugeruje się, że spotykając dowolnego Czecha, można się spodziewać, że będzie on pił codziennie piwo. Mówiąc Le Tchèque boit de la bière chaque jour. sugeruje się, że jest to jedna z cech charakterystycznych całej nacji. 
Rodzajnik określony często ma wydźwięk „definicyjności”, zdanie przez to ma bardziej podniosły charakter. Zdania z nim można czasem przekształcić na zdania z segmentacją wymagające użycia rodzajnika nieokreślonego, jednak zdania takie są nacechowane stylistycznie, np. Le dauphin est intelligent. Un dauphin, c’est intelligent. → Delfin jest inteligentny. Zamiast rodzajnika określonego w zdaniach ogólnych może występować zaimek uogólniający tout → wszelki, każdy bez rodzajnika dla podkreślenia braku wyjątków odnośnie do występowania cechy. Porównaj: L’homme est faillible. → Człowiek jest omylny (generalnie omylny, ale być może jest wśród ludzi ktoś nieomylny). Tout homme est faillible. → Wszyscy ludzie są omylni (nie ma nieomylnych).
Zakładając możliwość wystąpienia zdarzenia ujawniającego daną cechę, używa się w takich zdaniach rodzajnika nieokreślonego. Podobnie w zdaniach wyrażającymi warunek, pod którym dana cecha może się ujawnić oraz z przysłówkami typu toujours, parfois, souvent, rarement, jamais. Une femme âgée peut parfois attirer le regard des jeunes hommes. → Starsza kobieta może czasem przyciągać spojrzenia młodych mężczyzn. Un enfant ne pleure pas quand il ne lui manque rien. → Dziecko nie płacze, kiedy niczego mu nie brakuje.
W zdaniach opisowych, gdzie przymiotnik pełni funkcję orzecznika, określając cechę przysługującą danemu rodzajowi przedmiotów, stosuje się rodzajnik określony. Można więc stwierdzić La femme est belle. → Kobieta jest piękna. mając na myśli kobietę jako rodzaj a nie każdą z osobna. Z tego względu można również powiedzieć La femme est belle mais ma belle-mère ne l’est absolument pas. → Kobieta jest piękna, ale moja teściowa absolutnie nie jest. Jeśli jednak do wyrażeń ogólnych typu Le crocodile est dangereux. → Krokodyl jest niebezpieczny. dodaje się wyrażenie sugerujące epizodyczność, możliwość zmiany danej cechy, pojawia się wtedy rodzajnik nieokreślony: Un crocodile est dangereux quand il est irrité. → Krokodyl jest niebezpieczny, jeśli jest rozdrażniony. En Chine, un Américain est grand. → W Chinach Amerykanin jest [odbierany jako] wysoki (tj. jeśli jakiś Amerykanin znajdzie się w Chinach). 
W zdaniach wyrażających jakąś normę, którą osoba powinna przestrzegać, używa się rodzajnika nieokreślonego. Porównaj: Un détective est discret. → Detektyw jest dyskretny (zwraca się uwagę, że powinien być, niekoniecznie rzeczywiście jest). Le détective est discret. → Detektyw jest dyskretny (generalnie detektyw to osoba dyskretna). Niektóre przymiotniki nie nadają się do użycia w takich konstrukcjach, ponieważ nie można upominać kogoś w związku z cechami niezależnymi od naszej woli, np. intelligent, malheureux. Można jednak stosować czasowniki, np. Un homme ne pleure pas. → Mężczyzna nie płacze.
Rodzajnik nieokreślony jest używany w zdaniach tautologicznych typu Il ne fait aucune distinction : pour lui, un chien est un chien. → On nie robi żadnego rozróżnienia – dla niego pies to pies. Stosować go można w porównaniach ze stopniem wyższym przymiotnika, jeśli występuje w obu porównywanych rzeczownikach, np. Un avion est plus rapide qu’une voiture. → Samolot jest szybszy od samochodu. Występuje także wtedy, kiedy mówi się nie o rodzaju, ale o jednym z podrodzajów, np. Un avion, l’Airbus, est rapide. → Samolot [jeden z rodzajów] Airbus jest szybki. ale: L’avion est rapide. → Samolot jest szybki (rodzaj). 
Rzeczowniki w orzeczniku mogą być używane zarówno z rodzajnikiem nieokreślonym, jak i określonym (w tym przypadku podmiot również musi być z rodzajnikiem określonym), np. Le carré est le rectangle équilatéral. (nie: un carré) → Kwadrat jest prostokątem równobocznym. Le sanglier est devenu une espèce invasive en Flandre. → Dzik stał się gatunkiem inwazyjnym we Flandrii.
Z nazwami ogólnymi w liczbie mnogiej w funkcji podmiotu używa się tylko rodzajnika określonego, zarówno zastępując un/une, jak i le/la: Un livre doit être lu avec beaucoup d’attention. → Książka powinna być czytana z dużą uwagą. Les livres doivent être lus avec beaucoup d’attention. → Książki powinny być czytane z dużą uwagą. Le Français aime le fromage et le vin. → Francuz lubi ser i wino. Les Français aiment le fromage et le vin. → Francuzi lubią ser i wino. Liczba mnoga w zdaniach ogólnych występuje, gdy cechy przypisuje się poszczególnym przedmiotom należącym do rodzaju (jak w przypadku nieokreślonego w liczbie pojedynczej), ale niekoniecznie wszystkim (jak w przypadku określonego w liczbie pojedynczej). Dla podkreślenia, że chodzi o wszystkie przedmioty danego rodzaju, należy dodać zaimek uogólniający tous, np. Toutes les jeunes filles doivent se faire vacciner contre la rubéole. → Wszystkie młode dziewczyny muszą się zaszczepić przeciwko różyczce. Poza tym w niektórych przypadkach użycie rzeczownika w liczbie mnogiej jest bardziej naturalne, np. Les fruits sont riches en vitamines. → Owoce są bogate w witaminy.
Rodzajniki nieokreślone w zdaniach ogólnych przy rzeczownikach liczby mnogiej występują w ramach wyjątku w zdaniach oznaczających egzystencję, gdzie podmiot został przesunięty za czasownik. Porównaj: Les fantômes existent. Il existe des fantômes. → Duchy istnieją.
W roli innej niż podmiot nazwom ogólnym użytym w liczbie pojedynczej z rodzajnikiem nieokreślonym często odpowiadają w liczbie mnogiej nazwy ogólnie również z takim rodzajnikiem, przede wszystkim, jeśli nadal oznaczają otwarty zbiór możliwych czynności i zdarzeń, np. Ne me dérange pas quand je reçois un client. → Nie przeszkadzaj mi, kiedy przyjmuję klienta. Ne me dérange pas quand je reçois des clients. → Nie przeszkadzaj mi, kiedy przyjmuję klientów. Jeśli jednak wyrażane są cechy stałe, postawy psychiczne, reguły postępowania, to używa się rodzajnika określonego w liczbie mnogiej, np. On ne peut pas punir un enfant de cet âge. → Nie można karać dziecka w tym wieku. On ne peut pas punir les enfants de cet âge. → Nie można karać dzieci w tym wieku. Tworząc zdania oznaczające otwarte serie czynności, stosuje się rodzajnik nieokreślony, a w przypadku oznaczania umiejętności, specjalnych dyspozycji do wykonania danych czynności, stosuje się rodzajnik określony. Porównaj: Il soigne des malades. → On leczy chorych. Ce cap franchi, Lucas commence à soigner les malades. → Ukończywszy kurs, Lukas zaczyna leczyć chorych (zdobycie umiejętności leczenia). Elle conduit des voitures de course. → Ona prowadzi samochody wyścigowe. Elle conduit bien les voitures de course. → Ona potrafi dobrze prowadzić samochody wyścigowe. 
Rodzajnik określony stosuje się, kiedy zaznacza się fakt, że ktoś jest przeznaczony do pewnych działań, funkcji, np. Les députés font les lois. → Posłowie tworzą ustawy (zamiast des lois, bo podkreśla się, że do tego celu zostali wybrani). Ce produit tue les insectes. → Ten produkt zabija owady (bo to substancja owadobójcza). Cet automate poinçonne les tickets de métro. → Ten automat kasuje bilety na autobus (bo to kasownik). Analogicznie, jeśli mówi się o ogólnych prawidłowościach wynikających z pewnych stałych cech, np. Une publicité efficace attire les clients. → Efektywna reklama przyciąga klientów.. Jeśli jednak chodzi o możliwość zaistnienia zdarzeń, zdarzenia niedokonane wielokrotne (podobne do polskich czasowników typu czytywać, jadać), stosuje się rodzajnik nieokreślony, np. La neige provoque des accidents de la route. → Śnieg powoduje [nieraz] wypadki drogowe.
Policzalnych nazw nieprzedmiotowych z intencją ogólną używa się z rodzajnikiem określonym dla oznaczania rodzajów zdarzeń, zwłaszcza mówiąc o dyspozycjach, skłonnościach, przeznaczeniu. Nieokreślony rodzajnik występuje natomiast przy opisie zdarzeń lub związków między nimi, które mogą się w pewnych sytuacjach zaktualizować. Zdanie Julien fausse des dates, dénature ou suppose des faits. rejestruje postępki Juliena, wylicza, że fałszuje daty, wypacza lub domniemywa fakty. Zdanie Julien fausse les dates, dénature ou suppose les faits. sugeruje dodatkowo, że te czyny ujawniają jego naturalne skłonności, że postępki te wynikają z jego charakteru, postawy. Porównaj: Parfois, elle doit supporter des plaisanteries et des humiliations. → Czasami musi znosić dowcipy i upokorzenia. Elle supporte mal les plaisanteries. → Ona źle znosi dowcipy. Elle supporte les grossièretés avec humilité. → Ona z pokorą znosi akty grubiaństwa.
Nazwy mogą pełnić funkcję orzecznika w związku z czasownikami posiłkowymi takimi jak être, devenir, sembler, rester, paraître, apparaître, avoir l’air, s’avérer, se montrer, również w stronie biernej, np. être nommé, être élu, être considéré. Mogą również pełnić funkcję dopełnienia orzekającego przy odpowiednikach czynnych powyższych form biernych, np. nommer, élir, considérer. W języku polskim orzecznik jest wyrażany narzędnikiem, dlatego łatwo go odnaleźć w zdaniach typu: Prezydentem Rzeczypospolitej Polskiej był elektryk. oraz Prezydent Rzeczypospolitej Polskiej był elektrykiem. W języku francuskim jedyna różnica polega na tym, że nazwa w funkcji podmiotu przestawnego wymaga zawsze rodzajnika nieokreślonego. W związku z tym pierwsze zdanie przetłumaczone zostałoby jako Le président de la République de Pologne était un électricien. a drugie Le président de la République de Pologne était électricien.
Do nazw, których w orzeczniku na ogół używa się bez rodzajnika, należą cechy stałe jak zawód, narodowość, wyznanie, przekonania, status społeczny. Brak rodzajnika w tym wypadku powoduje, że zdanie niesie neutralną informację, czym się dana osoba zajmuje, jakiej jest narodowości, o jakich przekonaniach itd., np. Mon père était devenu charpentier. → Mój ojciec został cieślą. Je n’ai jamais été communiste. → Nigdy nie byłem komunistą. Il est Belge mais sa mère est née en Macédoine. → On jest Belgiem, ale jego matka urodziła się w Macedonii. Nazwy, które oznaczają cechę niestałą, sporadyczną są używane z rodzajnikiem nieokreślonym. Jeśli więc przykładowo ktoś popełnia morderstwa (stale, aspekt niedokonany), nie używa się rodzajnika, ale jeśli komuś zdarzyło się popełnić morderstwo (jednostkowy fakt lub niewystarczająca podstawa do dokonywania uogólnień, aspekt dokonany), to używa się rodzajnika nieokreślonego. Porównaj: Il se sentait coupable de sa mort, il avait l’impression d’être un meurtrier. → Czuł się winnym jego śmierci, miał wrażenie, że jest mordercą. Il est assassin et voleur mais il veut changer sa vie. → On jest zabójcą i złodziejem, ale chce zmienić swoje życie. En cette occasion, il n’a pas été un acteur, mais un spectateur. → Nie był tym razem aktorem, ale widzem. Il n’est pas acteur, il est un spectateur. → On nie jest aktorem, on jest widzem. Rodzajnik nieokreślony w takich przypadkach odgrywa rolę indywidualizującą, wyróżnia w pewien sposób daną osobę. Qui est-il? Il est un voyageur ? Non, il est notre capitaine. Il s’appelle Christophe Colomb. Il est voyageur et découvreur. → Kim on jest? On jest pasażerem? Nie, on jest naszym kapitanem. Nazywa się Krzysztof Kolumb. Jest podróżnikiem i odkrywcą. Gérard et moi étions copains autrefois. → Gerard i ja byliśmy kiedyś kolegami (cecha stała). Ces créatures étaient des hommes comme nous. → Te stworzenia były ludźmi jak my (ogólne nazwy osobowe użyte do identyfikacji). Porównaj: Ce médecin est assassin. → Ten lekarz jest mordercą (jest lekarzem oraz mordercą). Ce médecin est un assassin, il fait mourir ses patients par ignorance. → Ten lekarz jest mordercą, przez swoją niewiedzę sprawia, że jego pacjenci umierają.
Również możliwe jest użycie rodzajnika nieokreślonego, jeśli wyróżnia się osobę przez dodatkową treść wartościującą. Taki wartościujący charakter może być wzmacniany przez odpowiednią intonację. Tu es un écrivain ! Tes textes sont magnifiques. → Ty to jesteś pisarzem! Twoje teksty są wspaniałe. J’ai une faim ! → Ależ jestem głodny! N’étant pas peintre, il était un peintre. → Nie będąc malarzem [zawodowo], był malarzem [w mojej ocenie]. Tu es un père. → Ty to jesteś [prawdziwym] ojcem.
Po czasowniku posiłkowym être połączenie przyimka de z nazwą niepoliczalną poprzedzoną rodzajnikiem nieokreślonym lub nawet przymiotnikiem (użytym jak rzeczownik z rodzajnikiem) nadaje silny ładunek ekspresji, podkreślenie, np. C’est d’un sale ! → To jest dopiero syf! Ce type est d’une impudence ! → Ten typ jest strasznie bezczelny!
Rodzajnik jest pomijany, gdy nazw typu homme, femme, enfant używa się dla określenia wieku lub właściwego dla danych osób sposobu bycia, np. Je suis homme et rien de ce qui est humain ne m’est étranger. → Człowiekiem jestem i nic, co ludzkie, nie jest mi obce. lorsque j’étais petit garçon → kiedy byłem małym chłopcem.
Przwyczajenia, choć są stałymi cechami, zwykle wymagają użycia rodzajnika nieokreślonego, np. Il est un fumeur. → On jest palaczem. Jeśli jednak cecha ta jest istotna w jakiejś nieprywatnej sytuacji, to nie ma rodzajnika, np. w pytanie w restauracji Vous êtes fumeur ou non-fumeur ? → Jest pan osobą palącą czy niepalącą? Istnieją ponadto pewne konstrukcje składniowe, gdzie obecność lub brak rodzajnika nie jest związana z charakterem nazwy. Zwroty takie jak c’est..., ce sont... avoir l’air de... zawsze wymagają użycia rodzajnika nieokreślonego, np. Dit-moi, ai-je l’air d’un vagabond ? → Powiedz mi, wyglądam jak włóczęga? C’est un poète. → To jest poeta.
Do nazw ogólnych osobowych, które w funkcji orzecznika wymagają zawsze rodzajnika nieokreślonego, należą nazwy ekspresywne i wyrażające ocenę, także w użyciu metaforycznym, np. charlatan → szarlatan, diable → diabeł, flatteur → pochlebca, macho, héros → bohater, np. Ma petite amie est un ange. → Moja dziewczyna jest aniołem. J’étais un cobaye. → Byłem królikiem doświadczalnym. (dosł. świnką morską). Rodzajnik nieokreślony pojawia się przed nazwami rzeczownikowymi o postaci przymiotników (świadczy, że przymiotnik ten odgrywa rolę rzeczownika). Porównaj: Il est un avare. → On jest skąpcem. Il est avare. → On jest skąpy. 
Porównaj również następujące zdania, w których można użyć rodzajnika określonego lub go pominąć: Leur intelligence était la ruse. Leur intelligence était ruse. W pierwszy zdaniu stwierdza się, że jedyną lub dominującą cechą ich inteligencji była przebiegłość. Drugie zdanie stwierdza, że ich inteligencja to tak naprawdę wcale nie inteligencja a przebiegłość, pokrywa się z nią i wyczerpuje w niej. W innym przykładzie Sa langue est la musique. → Jego językiem jest muzyka (muzyka służy mu do przekazywania myśli, komunikacji, używa jej zamiast języka). Sa langue est musique. → Jego językiem jest muzyka (język, w którym mówi, jest muzyką, jest piękny jak muzyka lub tak brzmi). W większości jednak zdań taka wymienność jest niemożliwa, np. Le travail est pour elle le plaisir. → Praca jest dla niej przyjemnością. W tym przypadku nie można pominąć rodzajnika, bo choć przyjemność może być jedynym, wyłącznym odczuciem wywołanym przez pracę, to jednak praca nie może przestać być pracą i w zamian stać się przyjemnością. 
Nazwy ogólne w roli orzecznika w zdaniach ogólnych występują z rodzajnikiem nieokreślonym, np. La tortue est un reptile. → Żółw jest gadem. L'or est un métal. → Złoto jest metalem. Podobnie w przypadku nazw przedmiotowych (nieosobowych) w użyciu szczegółowym, które pełnią funkcję orzecznika, np. Cette machine est un lave-vaisselle. → Ta maszyna to zmywarka. W podniosłym stylu literackim możliwe jest użycie orzecznika bez rodzajnika, np. La vie est combat. → Życie to walka.
Zdania zawierające orzecznik z rodzajnikiem określonym zwykle mają znaczenie identyfikacyjne. Porównaj: Vous êtes des plombiers ? Oui, nous le sommes. → Są panowie hydraulikami? Tak, jesteśmy. Vous êtes les plombiers ? Oui, c’est nous. → Są panowie tymi hydraulikami [po których dzwoniłem]? Tak, to my.
Z rodzajnikami określonymi używane są liczebniki porządkowe, jeśli oznaczają element zbioru uporządkowanego. W przeciwnym razie łączą się z rodzajnikiem nieokreślonym. Porównaj: Après avoir lu le troisième chapitre je me suis endormi. → Po przeczytaniu trzeciego rozdziału zasnąłem (trzeci w kolejności). Emmanuel Kant est le premier qui a abordé la notion d’objectivation. → Immanuel Kant jest pierwszym, który poruszył pojęcie obiektywizacji (spośród ludzi, filozofów). J’ai trois assistants et maintenant je cherche un quatrième. → Mam trzech asystentów i teraz szukam czwartego (nie ma tu szeregu uporządkowanego). J'ai plusieurs questions. Une première, c’est la question du sens. → Mam kilka pytań. Pierwsze to pytanie o sens (pytania nie są uporządkowane numerycznie).
Rodzajnik nieokreślony łączy się na ogół z nazwami policzalnymi; z niepoliczalnymi łączy się rodzajnik cząstkowy. Niektóre rzeczowniki jak vin, pain, fromage będące normalnie nazwami niepoliczalnymi mogą stać się nazwami policzalnymi, kiedy oznaczają pojedyncze, wyodrębnione porcje tych substancji, np. une tasse de thé (filiżanka kawy) → un thé; une statue de marbre (posąg z marmuru) → un marbre. Można użyć również takich nazw w liczbie mnogiej, np. Il a bu des bières. → Wypił [kilka] piw. Czasami takie policzalne nazwy powstają w wyniku redukcji nazw złożonych z nazwy substancji i jej odmiany, np. un vin może oznaczać jakieś nieokreślone wino z kategorii le vin blanc (wino białe), le vin mousseux (wino musujące) itp., np. Je leur versais le whisky, un whisky produit à partir d’orge malté. → Lałem im whisky, whisky wytworzone ze słodu jęczmiennego. W powyższym przykładzie przy słowie whisky za pierwszym razem użyto rodzajnika określonego, ponieważ nie chodzi tu o konkretną porcję a o zwrócenie uwagi o rodzaj substancji; podobnie w przypadku: Elle a plogné les doigts dans l’huile. → Zanurzyła palce w oleju.
Z pewnymi rzeczownikami policzalnymi można stosować rodzajnik cząstkowy, jeśli chodzi o niezidentyfikowaną bliżej ilość. Porównaj: Elle mange du gâteau, du poisson. → On je ciasto (kawałek), rybę (niekoniecznie jedną). Elle mange des gâteaux, des poissons. → Ona je ciasta, ryby. Niektóre rzeczowniki trudno jest policzyć, stąd stosuje się rodzajnik cząstkowy, np. du riz → ryż (des grains de riz → ziarenka ryżu), du raisin → winogrona (des grains/baies de raisin → jagody winogron), ale: des lentilles → soczewica, des groseilles → porzeczki. Niektóre rzeczowniki tworzące pewną całość stosuje się często z rodzajnikiem cząstkowym, np. de la salade → sałata, du céleri → seler; inne z rodzajnikiem w liczbie mnogiej, np. des épinards → szpinak.
Rodzajnik cząstkowy występuje w zwrotach porównawczych przy rzeczownikach niepoliczalnych tam, gdzie przy policzalnych stałby rodzajnik nieokreślony, np. Ça entre comme dans du beurre. → Wchodzi jak w masło.
Po przyimku par w dopełnieniu zdań w stronie biernej wymagany jest z rzeczownikami niepoliczalnymi rodzajnik określony zamiast cząstkowego, na zasadzie: Le feu a détruit l’édifice. → Ogień zniszczył budynek. L’édifice a été détruit par le feu. → Budynek został zniszczony przez ogień.
Rodzajnik cząstkowy jest pomijany w związkach z wyrazami wymagającymi użycia przyimka de, np. la vallée baignée de soleil → dolina skąpana w słońcu.
Metaforycznie można użyć rodzajnika cząstkowego po zwrocie il y a, mówiąc o posiadaniu pewnych cech kojarzonych z jakąś postacią, podobieństw. Mogą również występować w takich konstrukcjach nazwy własne, np. Il y a en lui du Machiavel. → Jest w nim coś makiawelicznego. Il y avait du temple dans cet arbre géant. → W tym potężnym drzewie było coś na podobieństwo świątyni.
Nazwy nieprzedmiotowe, niepoliczalne, odsyłające do czystej jakości (cechy, stanu, procesu itp.) występują z rodzajnikiem określonym, np. Il craint la ridicule. → On boi się śmieszności (ale: Il craint de paraître ridicule. → On boi się wyjść na śmiesznego). La jalousie me tue de l'intérieur. → Zazdrość zabija mnie od środka. Je te conseille la prudence / de la prudence. → Zalecam ci ostrożność / zachowanie [pewnej] ostrożności. Poza tym zamiast rodzajnika określonego w La terreur l’envahit. → Ogarnęła ją zgroza. można użyć rodzajnika nieokreślonego właśnie dla podkreślenia pewnej nieokreśloności – Une terreur l’envahit. → Ogarnęła ją nieopisana [jakaś] zgroza.
Jako dopełnienie bliższe standardowo wymagany jest rodzajnik cząstkowy, jeśli mówi się o posiadaniu danej cechy (avoir) lub powodowaniu posiadania (faire avoir), np. trouver (twierdzić, że ktoś ma cechę), exiger (wymagać, by ktoś miał cechę), provoquer, éveiller, déclencher (powodować, by ktoś miał cechę), np. Le changement exige de la détermination. → Zmiana wymaga determinacji. J’y vois du travail, mais je ne trouve pas de talent. → Widzę tutaj [włożoną] pracę, ale nie znajduję talentu. Autrefois, cet homme m'inspirait du dégoût. → Kiedyś ten człowiek wywoływał u mnie wstręt.
Rzeczowniki niepoliczalne z rodzajnikiem cząstkowym oznaczają niepełny zakres pojęcia, ograniczony jej stopień, dlatego zdanie Elle a de l’élégance. mniej zaznacza cechę elegancji w porównaniu z użyciem przymiotnika Elle est élégante.
Jeśli przed rzeczownikiem znajduje się przymiotnik, poprawne jest użycie de przed nimi, np. J’ai mangé de bonne viande. → Zjadłem dobre mięso, choć w języku codziennym jest to raczej niepowszechna reguła i mówi się J’ai mangé de la bonne viande. Czasami można jednak dokonać pewnego rozróżnienia: Versez-moi de meilleur vin. → Niech mi pan naleje lepszego wina (niż to, które już piłem). Versez-moi du meilleur vin. → Niech mi pan naleje [jakiegoś] lepszego wina (z tych lepszych, które pan ma).
Z reguły nazw osobowych, nazw miejscowości używa się bez rodzajnika, np. un œuvre de Jean-Paul Sartre → dzieło Jeana-Paula Sartre’a. Stockholm est la capitale de la Suède. → Sztokholm jest stolicą Szwecji. Nazwa Christ → Chrystus może być używana zarówno bez rodzajnika, jak i z rodzajnikiem określonym. Rodzajnika nie używa się też w przypadku apostrof, zawołań, np. Aux armes, citoyens ! → Do broni, obywatele!. W języku polskim rzeczownikom takim odpowiada wołacz, np. Bonjour, voisine ! → Dzień dobry, sąsiadko! Garçon, l’addition, s’il vous plaît ! → Kelner, rachunek proszę. Użycie rodzajnika określonego jest nacechowane stylistycznie, nadaje poufały charakter, np. Raconte-moi un conte, l’oncle Melchior. → Opowiedz mi bajkę, wujaszku Melchiorze. Użycie rodzajnika określonego konieczne jest po słowach Monsieur, Madame, Mademoiselle, np. Madame la présidente → pani prezydent; Monsieur le chat, dit la petite souris, laissez-moi m’en aller. → Panie kocie, mówi myszka, proszę pozwolić mi odejść.
W niektórych nazwiskach występuje nierozerwalnie rodzajnik określony pisany dużą literą (np. La Rochefoucauld, La Fontaine), który nie zachowuje się jak typowy rodzajnik, ponieważ w związkach z przyimkami de, à nie następuje ściągnięcie, np. une exposition consacrée à Le Corbusier → wystawa poświęcona Le Corbusierowi. Podobnie niektóre miasta mają stały rodzjanik pisany dużą literą, np. La Nouvelle-Orléans → Nowy Orlean, La Mecque → Mekka, Le Pirée → Pireus, La Havane → Hawana. 
Nazwy osobowe również są w pewnych przypadkach używane z rodzajnikami. Imitując język włoski, rodzajnika określonego używa się z nazwiskami znanych malarzy, pisarzy, artystów włoskich, czasem również francuskich związanych z Włochami, np. le Caravage → Caravaggio, l’Arioste → Ludovico Ariosto, le Tasse → Torquato Tasso, le Pérugin → Pietro Perugino. Na zasadzie imitacji rodzajnik pojawiał się również przed nazwiskami słynnych śpiewaczek i artystek, głównie włoskich nazwisk, np. la Callas → Maria Callas, la Malibran → Maria Malibran. Nazwy osób można poprzedzać rodzajnikiem dla wyrażenia pogardy, lekceważenia, np. la Montespan zamiast Madame de Montespan, la Pompadour. W ludowym języku poufałym rodzajnik może być użyty z imionami (rzadziej z nazwiskami), aby podkreślić, że dana osoba jest jedyną w danej wsi, np. Il n’y a pas parmi vous la Julie ? → Nie ma wśród was [naszej] Julii?. Można w taki sposób również tworzyć nazwy od imienia męża, np. la Martine → Marcinowa. 
Nazwy własne mogą ponadto zostać użyte bezkontekstowo, z podkreśleniem wartości ogólnej i wtedy łączą się z rodzajnikiem nieokreślonym, np. Un Dupont est mort avant-hier soir. → Jakiś Dupont umarł przedwczoraj wieczorem. Gdyby użyto zdania bez rodzajnika Dupont est mort avant-hier soir, oznaczałoby to, że dla obu rozmówców ta osoba jest znana (analogicznie, gdyby nazwisko to zastąpić np. rzeczownikiem odpowiednio un policier i le policier). Przed imionami lub nazwiskami z rodzajnikiem nieokreślonym może występować zaimek certain lub imiesłówy nommé, dénommé, np. Une certaine Pauline a été victime d’un vol. → Pewna Paulina padła ofiarą kradzieży. un nommé Pierre → ktoś o imieniu Pierre. Ponadto w użyciu ogólnym w liczbie mnogiej można stosować rodzajnik określony, np. Les Adam ont leur fête le 24 décembre. → Adamowie obchodzą swoje święto 24 grudnia.
Nazwy własne mogą być użyte z rodzajnikiem nieokreślonym w celu świadomego uogólnienia, opierając się na jakichś ich charakterystycznych cechach znanych rozmówcom, np. Pourquoi un Le Pen est-il capable de séduire les électeurs ? → Dlaczego ktoś taki jak Le Pen jest zdolny uwieść wyborców?Czasami nazw własnych używa się w znaczeniu metaforycznym dla oznaczenia cech osobowościowych lub roli, dorobku danej osoby, np. Lui, c’est Socrate en personne. → On to jest Sokratesem we własnej osobie. Dodanie rodzajnika przy nazwach własnych użytych w sensie metaforycznym powoduje, że mają funkcję czysto charakteryzującą, zbliża je to do nazw pospolitych. Porównaj: Il n'est pas Casanova. → On nie jest Casanovą (Włochem żyjącym w XVIII w.). Il n'est pas un Casanova. → On nie jest casanovą (uwodzicielem). Ainsi réagirait un Tartuffe → Tak zareagowałby Świętoszek.
Nazwy własne mogą również być zastosowane metonimicznie, kiedy nie oznaczają jakiejś osoby, ale coś innego pozostającego z nią w jakimś stosunku, np. un La Fontaine → bajka La Fontaine’a. Porównaj: Renault a voulu acheter Citroën. → Renault chciało kupić Citroëna (producenci samochodów). Jean veut acheter une Mercedes (une voiture Mercedes). → Jean chce kupić mercedesa (samochód osobowy). Jean veut acheter un Mercedes (un camion Mercedes). → Jean chce kupić mercedesa (ciężarówkę).
Takie nazwy metonimiczne mogą być też używane bez rodzajnika dla oznaczenia dzieła jakiegoś twórcy w abstrakcji od składających się na to dzieło pojedynczych utworów, np. J’avais lu Flaubert, mais je n’ai jamais apprécié cet écrivan. → Czytałem Flauberta, ale nigdy nie ceniłem tego pisarza. W celu oznaczenia pewnej liczby utworów stanowiących nieokreśloną część dzieła twórcy stosuje się rodzajnik cząstkowy. W takim przypadku zawsze używa się rodzajnika du, nawet gdy nazwy należą do rodzaju żeńskiego lub zaczynają się na samogłoskę. Porównaj: Il m’a présenté Colette. → Pokazał mi twórczość Colette. Il ma présenté du Colette. → Pokazał mi pewne utwory Colette. Il m’a présenté une Colette. → Pokazał mi jakiś jeden utwór Colette.
W przypadku tytułów, w których znajduje się jeden główny rzeczownik z rodzajnikiem, zwykle tworzy się od niego formy ściągnięte, jeśli konstrukcja zdania tego wymaga, np. l’article consacré aux « Fleurs du mal » → artykuł poświęcony „Kwiatom zła”. Jeśli występują w tytule dwa rodzajniki lub tytuł jest zdaniem, możliwe jest tworzenie formy ściągniętej dla pierwszego, np. le héros du « Rouge et le Noir » → bohater [powieści] „Czerwone i czarne”; można także uniknąć formy ściągniętej – le héros de « Le Rouge et le Noir ».
Nazwy miejscowe (toponimy), poza nazwami miejscowości, na ogół wymagają rodzajnika określonego. Dotyczy to nazw kontynentów (l’Europe, l’Afrique), krajów, prowincji i regionów (la Bourgogne, l’Alsace), departamentów (la Loire), łańcuchów górskich (les Tatras, les Andes, les Alpes), mórz i oceanów (la Méditerranée, le Pacifique), rzek (la Seine → Sekwana, la Vistule → Wisła, le Rhône → Rodan).
przed nazwami wysp nieeuropejskich zwykle nie występuje rodzajnik: Cuba, Madagascar, Hawaï, Haïti, Java, Sumatra, Bornéo, Taiwan, Terre-Neuve → Nowa Fundlandia, ale: la Guadeloupe, la Martinique, la Nouvelle-Zélande, la Jamaïque (np. J’habite à la Réunion. Je viens de la Réunion). W przypadku zamorskich terytoriów Francji coraz częściej używa się przyimka en.
przed nazwami wysp europejskich zwykle występuje rodzajnik: la Sicile, la Crète, la Corse, l'Irlande ale: Malte, Chypre, a także Majorque, Rhodes i inne wyspy noszące nazwę taką samą jak miasto.
przed nazwami wysp w liczbie mnogiej występuje rodzajnik: les Canaries, les Comores.Przed nazwami krajów występuje rodzajnik określony, najczęściej żeński: la Pologne, la France. Rodzaju męskiego są m.in. le Canada, le Japon, le Maroc, le Portugal, le Danemark, le Brésil, le Luxembourg, le Mexique, le Venezuela, le Pérou, le Soudan, le Kenya, le Congo.
Gdy nazwa kraju występuje jako okolicznik miejsca, inaczej zachowują się rzeczowniki rodzaju żeńskiego, inaczej męskiego. Rodzajnik pomija się, gdy nazwy odgrywają rolę okoliczników miejsca w połączeniu z przyimkiem en – dotyczy to nazw rodzaju żeńskiego oraz męskiego zaczynających się na samogłoskę oznaczających kontynenty (en Europe → w Europie), kraje (en Hongrie → na Węgrzech, en Espagne → w Hiszpanii), niektóre wyspy (en Corse, en Sicile, en Sardaigne, en Nouvelle-Guinée). 
rodzaj męski zaczynający się na samogłoskę lub nieme h: Je vais en Irak, en Haïti, en Israël.Rodzajnik jest pomijany w związkach nazw z przyimkiem de. Często tworzą je czasowniki takie jak revenir de → powracać z, retourner de → wracać z, arriver de → przyjeżdżać z. Stąd Je reviens de France (nie: Je reviens de la France) → Wracam z Francji. Il revient d’Italie,  d’Irak, d’Haïti, d’Israël. → On wraca z Włoch, Iraku, Haiti, Izraela. Często również pomija się rodzajnik, gdy nazwy te pełnią funkcję przydawki, zwłaszcza w połączeniu z rzeczownikami odpowiadającymi powyższym czasownikom, również z nazwami kontynentów, np. le retour d’Afrique, de France, de Pologne, d’Égipte → powrót z Afryki, Francji, Polski, Egiptu.
W przypadku departamentów zwykle używa się przyimka dans, np. dans les Ardennes → w Ardenach, dans le Gers itd. Niektóre nazwy łączą się z przyimkiem en, np. en Ardèche, en Isère, en Savoie, en Haute-Saône, en Corse, en Bourgogne, en Bretagne, en Aquitaine.
Rodzajnik pomija się w połączeniu z przyimkiem de w złożonych nazwach departamentów francuskich rodzaju żeńskiego zaczynających się na spółgłoskę i fakultatywnie na samogłoskę, np. les habitants de Saône-et-Loire → mieszkańcy [departamentu] Saona i Loara. Dotyczy to także prowincji francuskich – pomija się rodzajniki fakultatywnie, ale dość często, np. revenir de Bretagne (de la Bretagne), d’Alsace (de l’Alsace) → wracać z Bretanii, Alzacji.
Rodzajniki pomija się także w historycznie utrwalonych nazwach godności, tytułach królewskich i książęcych, gdzie składnikiem jest nazwa państwa, królestwa lub księstwa w rodzaju żeńskim oraz męskim, gdy zaczyna się na samogłoskę, np. le roi de France → król Francji, la reine d’Angleterre → królowa Anglii, le tsar de Russie → car Rosji, le duc de Bourgogne → książę Burgundii, l’ambassadeur de Lituanie → ambasador Litwy; ale: l’empereur du Japon → cesarz Japonii, l’ambassadeur du Portugal → ambasador Portugalii.
Poza tym rodzajniki często pomija się przed krajami i regionami rodzaju żeńskiego, mówiąc o pochodzeniu, lokalizacji, np. les vins d’Italie → wina Włoch, les villes de Croatie → miasta Chorwacji, l’équipe de France → drużyna Francji (ale z rodzajem męskim – l’équipe du Danemark → drużyna Danii). Szczególnym przypadkiem jest wyraz historia. Historię własnego państwa postrzega się jako pewną „całość”, monument, dlatego mówi się l’histoire de France → historia Francji, ale l’histoire de l’Italie → historia Włoch.
Rodzajnik występuje, jednak jeśli przyimek de wyraża przynależność, nawet jeśli rzeczownik oznaczający kraj da się zastąpić przymiotnikiem, np. la capitale de la Grèce → stolica Grecji, l’économie de l’Allemagne → gospodarka Niemiec, les conquêtes de l’Angleterre → podboje Anglii.
W przypadku dwuczłonowych nazw nieprzedmiotowych wymagany jest rodzajnik określony, jeśli występuje duży stopień pewności realizacji czynności lub zdarzeń oraz nieokreślony, jeśli ten stopień pewności jest niski. Porównaj: Une levée des sanctions/ La levée des sanctions contre la Russie est inscrite dans l’ordre du jour. → Zniesienie sankcji przeciwko Rosji jest wpisane w harmonogram. Czasami użycie rodzajnika nieokreślonego, jeśli jest możliwe w danym przypadku również użycie rodzajnika określonego, może sugerować, że czynność jest realizowana tylko w ograniczonym zakresie. Porównaj: La décision d’un engagement de troupes a été prise après une discussion orageuse. → Decyzja o zaangażowaniu [w pewnym stopniu] wojsk została podjęta po burzliwej dyskusji. La décision de l’engagement de troupes a été prise après une discussion orageuse. → Decyzja o zaangażowaniu wojsk została podjęta po burzliwej dyskusji.
W trójczłonowych nazwach zawierających de pomija się rodzajnik, jeśli człon pierwszy i trzeci mogą utworzyć ze sobą sensowne wyrażenie, a drugi oznacza cechę stałą, niejednostkową i niepojedyncze zdarzenie. Porównaj: l’inefficacité de l’effort du vendeur → nieskuteczność wysiłku sprzedawcy (zamiast: l’inefficacité d’effort du vendeur), ale np. la profondeur de pensée du philosphe → głębokość myśli filozofa.
Porównaj wyrażenia une/la tentative de l’assassinat de Bernard oraz une/la tentative d’assassinat de Bernard. Można je przetłumaczyć jako próba zabójstwa Bernarda, ale tylko pierwsze jednoznacznie wskazuje, że to Bernard był ofiarą i taka wersja jest wybierana intuicyjnie. Drugie zdanie może oznaczać, że Bernard był ofiarą albo zabójcą – jest dwuznaczne. Takie zdania nie mają w drugim członie rodzajnika. Inny przykład: la crainte de l’incompréhension du présentateur → lęk przed niezrozumieniem prezentera, la crainte d’incompréhension du présentateur → lęk przed nierozumieniem prezentera lub lęk prezentera przed niezrozumieniem.
Nazwy złożone z rodzajnikiem nieokreślonym przy nazwie pobocznej mogą mieć charakter szczegółowy, mają odniesienie do ewentualnych lub zaistniałych pojedynczych zdarzeń. Porównaj: l’accusation d’un vol → oskarżenie o kradzież [konkretnego przedmiotu] i une accusation de vol → oskarżenie o [dokonanie czynu kwalifikowanego jako] kradzież. Podobnie une idée de mariage → myśl o małżeństwie [w ogóle] i l’idée d’un mariage → myśl o małżeństwie [z jakąś konkretną osobą]. Nazwy użyte z intencją ogólną z rodzajnikiem określonym i bez rodzajnika często konkurują ze sobą bez wyczuwalnej różnicy znaczeń, choć czasem mogą występować pewne preferencje trudne do systematyzacji, np. À la pensée du danger / À la pensée de danger, elle avait des frissons. → Na myśl o niebezpieczeństwie miała dreszcze.
W zasadzie rodzajnik powtarza się przed każdym rzeczownikiem, np. J'aime le jambon et le saucisson. → Lubię szynkę i kiełbasę. Nie powtarza się jednak rodzajnika, jeśli rzeczowniki są postrzegane jako pewna całość, np. les frères et sœurs → rodzeństwo, les us et coutumes → zwyczaje i obyczaje, les officiers, sous-officiers et soldats → oficerowie, podoficerowie i żołnierze, les pertes et profits → straty i zyski. W takich zestawieniach, jeśli używa się rzeczowników w liczbie pojedynczej, muszą być tego samego rodzaju. Kiedy drugi rzeczownik stanowi uzupełnienie pierwszego, bo chodzi o jedną osobę lub przedmiot, wtedy rodzajnika nie powtarza się, np. Je vous présente un ami et collaborateur de notre professeur. → Przedstawiam państwu przyjaciela i współpracownika [w jednej osobie] naszego profesora.
Jeśli przymiotniki stoją przy rzeczowniku, lepiej jest powtarzać rodzajnik z rzeczownikiem, jeśli nie tworzą żadnej „całości”, np. la vaisselle propre et la vaisselle sale  → naczynia czyste i brudne, la langue latine et la langue grecque → język łaciński i język grecki. Częściej jednak wykorzystuje się inną konstrukcję – les langues latine et grecque. Porównaj: les XVIIe et XVIIIe siècles, le XVIIe et le XVIIIe siècle, XVIIe–XVIIe siècle; En vente les mardis et vendredis. → W sprzedaży we wtorki i piątki. En vente les mardi et vendredi de chaque semaine. W sprzedaży we wtorek i piątek każdego tygodnia. Rodzajnik można pominąć w wyliczeniach, kiedy nazwy występują w jednorodnych szeregach, np. Les cambrioleurs ont tout volé : documents, meubles, ordinateurs. → Włamywacze wszystko ukradli: dokumenty, meble, komputery. Le musée conserve de nombreuses oeuvres d'artistes éminents : peintures, sculptures, collages. → Muzeum przechowuje liczne dzieła wybitnych artystów: obrazy, rzeźby, kolaże.
Pewne nazwy z dopowiedzeniem wypowiada się w jednym takcie intonacyjnym (bez pauz). Należą do nich nazwy rozwinięte z nazwą własną osobową i przydomkiem. Przydomek może być wyrażony pojedynczym rzeczownikiem lub przymiotnikiem – wtedy poprzedza go rodzajnik określony, albo nazwą złożoną – w tym wypadku można pominąć rodzajnik. Przykłady: Matthieu l'Évangéliste → Mateusz Ewangelista, Jacques le Fataliste → Kubuś Fatalista, Jack l'Éventreur → Kuba Rozpruwacz, Philippe le Bel → Filip Piękny, ale: Richard Cœur de Lion → Ryszard Lwie Serce, Jean sans Terre → Jan bez Ziemi. 
Można również wyróżnić nazwy rozwinięte, gdzie nazwa przyłączona poprzedza główną. Zwykle są traktowane jako nazwy jednostkowe i wymagają rodzajnika określonego, nawet jeśli sama nazwa własna wystarcza do identyfikacji, np. l’empéreur Frédéric → cesarz Fryderyk, le cardinal Richelieu → kardynał Richelieu, l’historien britannique Norman Davies → historyk brytyjski Norman Davies. Wyjątek stanowią słowa saint → święty i frère → brat zakonny, np. saint François d’Assise → św. Franciszek z Asyżu. 
Inną funkcję pełnią nazwy pospolite bez rodzajnika, które wyznaczają odmienną rolę danej osoby, tak jakby były zupełnie innymi osobami, np. Sartre écrivain est plus connu que Sartre philosophe dont les œuvres sont difficiles. → Sartre jako pisarz jest bardziej znany niż Sartre filozof, którego dzieła są trudne. Nazwy własne osobowe mogą także poprzedzać nazwy pospolite nieosobowe, np. nazwy ulic, kościołów, imprez, np. le plan Marshall → plan Marshalla, l’année Chopin → rok Chopina, la place Lénine → plac Lenina, la Tour Eiffel → wieża Eiffla. Jeśli jednak nazwa własna jest poprzedzona nazwą pospolitą (np. tytułem), wymagany jest przyimek de, np. la place du Général−Catroux (de + le) → Plac Generała Catroux.
Poza tym dopowiedzenie może być oddzielone od nazwy pauzą. Przedmiot lub osoba określona jest przez nazwę główną, a dołączone dopowiedzenie stanowi komentarz podkreślający pewne własności. Przyłączenia takie mogą mieć rolę bliską okolicznikom i informować o przyczynach, motywach działania, czasie. W takich przypadkach nie używa się rodzajnika. Przykłady: Paul, policier, aurait le droit d’intervenir. Simple étudiant, il ne le peut pas. → Paul jako policjant / gdyby był policjantem, miałby prawo zainterweniować. Jako zwykły student / Ponieważ jest zwykłym studentem, nie może tego zrobić. Vienne, capitale de l'Autriche, attire beaucoup de touristes. → Wiedeń, stolica Austrii, przyciąga wielu turystów. Enfant, il jouait à la balle. → Jako dziecko grał w piłkę. Brak rodzajnika nie dotyczy nazw wtrąconych, oddzielonych w zdaniu z obu stron, np. Le premier roi de Pologne, Boleslas, mourut 60 jours après son couronnement. → Pierwszy król Polski, Bolesław, umarł 60 dni po swojej koronacji. Nazwa przyłączona z rodzajnikiem określonym może być używana dla podkreślenia szczególnej cechy przez osobę wyznaczoną nazwą główną, często stosuje się przy niej wyrazy wartościujące, np. Jeanne d’Arc, l’héroïne célèbre, sauva la France. → Joanna d’Arc, sławna bohaterka, uratowała Francję. Porównaj: Pasteur, chimiste français, naquit en 1822. → Pasteur, chemik francuski, urodził się w 1822. Pasteur, le chimiste français, naquit en 1822. → Pasteur, ten słynny, wielki francuski chemik, urodził się w 1822. Pasteur, un chimiste français, naquit en 1822. → Pasteur, jeden z chemików francuskich, urodził się w 1822. Son frère, médecin, peut le guérir. → Jego brat, lekarz, może go wyleczyć (ma jednego brata). Son frère, le médecin, peut le guérir. → Jego brat, ten, który jest lekarzem, może go wyleczyć (ma kilku braci).
Szczególnie kłopotliwe może być prawidłowe wypowiadanie wyrazów les, des oraz le i de. W rodzajnikach les i des występuje głoska [e] lub [ɛ], podczas gdy w le i de w zależności od poprzedzających głosek występuje szwa [ə] lub nie występuje żadna samogłoska (tzw. chute du ə). Szwa w le i de wymawia się, jeśli wyrazy te występują na początku zdania. W środku zdania szwa wymawia się, jeśli głoskę tę poprzedzają co najmniej dwie wypowiadane spółgłoski: sur le lit /syʁ lə li/; avec le président /a.vɛk lə pʁe.zi.dɑ̃/. 
Szwa nie wymawia się, jeśli poprzedza je w wymowie tylko jedna spółgłoska: sous le lit /su l‿li/, chez le président /ʃe l‿pʁe.zi.dɑ̃/.
Odróżnianie wymowy le i les, de i des jest szczególnie istotne ze względu na fakt, że w mówionym języku francuskim często tylko po rodzajnikach można poznać, czy dany rzeczownik użyto w liczbie pojedynczej, czy mnogiej. Porównaj: Le chat miaule. /lə ʃa mjol/ → Kot miauczy. Les chats miaulent /le ʃa mjol/ → Koty miauczą.
Elizja jest obowiązkowa dla rodzajnika określonego poza h przydechowym: l’aéroport /l‿a.e.ʁo.pɔʁ/, l’école /l‿e.kɔl/ ale: le hazard /lə a.zaʁ/.
Łączenie międzywyrazowe jest obowiązkowe poza h przydechowym: un enfant /œ̃.n‿ɑ̃.fɑ̃/, les hommes /le.z‿ɔm/ ale: un hamster /œ̃ am.stɛʁ/.
Stanisław Karolak: Rodzajnik francuski w ujęciu funkcjonalnym. Kraków: Collegium Columbinum, 2004. ISBN 83-87553-84-0.
Ludomir Przestaszewski: Gramatyka języka francuskiego. Warszawa: Wiedza Powszechna, 2001. ISBN 83-214-1239-4.
Krystyna Stawińska: Repetytorium z gramatyki języka francuskiego. Warszawa: Wiedza Powszechna, 1996. ISBN 83-214-1204-1.
Maïa Grégoire: Grammaire Progressive du Français. Niveau débutant. CLE International, 2010. ISBN 978-209-038114-6.
Maïa Grégoire, Alina Kostucki: Grammaire Progressive du Français. Niveau perfectionnement. CLE International, 2012. ISBN 978-209-035359-4.
Lucile Charliac, Annie-Claude Motron: Phonétique Progressive du Français avec 600 Exercices. CLE International, 2001. ISBN 209033880-6.
Michèle Boulares, Jean-Louis Frérot: Grammaire Progressive du Français avec 400 Exercices. Niveau avancé. Paryż: CLE International, 1997. ISBN 209033872-5.
Maïa Grégoire, Odile Thiévenaz: Grammaire Progressive du Français avec 680 Exercices. Niveau intermédiaire. Paryż: CLE International, 2013. ISBN 978-209-038124-5.
Y Delatour, D Jennepin, M Léon-Dufour, B Teyssier: Nouvelle Grammaire du Français. Paryż: Hachette, 2004. ISBN 2-01-155271-0.
Maurice Grevisse, André Goosse: Le Bon Usage. Grammaire française. Bruksela: De Boeck Duculot, 2008. ISBN 978-2-8011-1404-9.
Michèle Grandmangin-Vainseine: Précis de Grammaire. CLE International, 2009. ISBN 978-2-09-035255-9.
Maria Łozińska, Ludomir Przestaszewski: O francuskim rodzajniku i jego ekwiwalentach. Warszawa: Wiedza Powszechna, 2000. ISBN 83-214-0687-4.
Maïa Grégoire, Odile Thiévenaz: Grammaire Progressive du Français avec 600 Exercices. Niveau intermédiaire. Paryż: CLE International, 2003. ISBN 2-09-033848-2.
Jean-Claude Chevalier, Claire Blanche-Benveniste, Michel Arrivé, Jean Peytard: Grammaire du français contemporain. Paryż: Larousse, 1997. ISBN 2-03-8000-44-1.
Stéphanie Callet: Répertoire des difficultés du français. Grenoble: Presses universitaires de Grenoble, 2013. ISBN 978-2-7061-1799-2.
Adolphe V. Thomas, Michel de Toro: Dictionnaire des difficultés de la langue française. Paryż: Larousse, 2006. ISBN 2-03-582696-9.
Collins Dictionaries: Easy Learning French Grammar. Glasgow: HarperCollins Publishers, 2004. ISBN 978-0-00719644-9.
Rodzina Karola IV (hiszp. La familia de Carlos IV) – zbiorowy portret olejny namalowany przez hiszpańskiego malarza Francisca Goyę przedstawiający króla Karola IV Burbona z najbliższą rodziną. Obecnie znajduje się w zbiorach Muzeum Prado w Madrycie.
W obliczu wydarzeń rewolucji francuskiej i ich konsekwencji dla ustroju monarchicznego, królewska para zamówiła portret mający świadczyć o sile i trwałości hiszpańskiej dynastii Burbonów. Goya rozpoczął pracę nad szkicami przygotowawczymi do tego dzieła wiosną 1800 roku. Z dziesięciu wykonanych szkiców zachowało się pięć, które są przechowywane w zbiorach Prado. Ostateczna wersja portretu przedstawiająca 14 postaci została namalowana w okresie między czerwcem 1800 a grudniem 1801 roku, kiedy obraz przedstawiono królowi. Obraz należał do prywatnej kolekcji Królewskiego Pałacu w Madrycie, gdzie po raz pierwszy został wymieniony w inwentarzu sporządzonym w 1814 roku. Decyzją króla Ferdynanda VII (który był jednym ze sportretowanych) w 1824 roku portret przeszedł do kolekcji niedawno założonego przez niego Muzeum Prado.
W 1942 roku nadano mu numer katalogowy P00726. W tym samym roku pojawił się w spisie dzieł muzeum opublikowanym przez Francisca Javiera Sancheza Cantona, ówczesnego wicedyrektora Prado. Obecnie obraz jest wystawiony w sali nr 32 w budynku Prado zaprojektowanym przez Juana de Villanueva.
Dzieło łączy w sobie różnorodne doświadczenia nabyte przez Goyę podczas wieloletniej pracy portrecisty. Jest to także jedna z jego najbardziej złożonych kompozycji, której najistotniejszymi poprzednikami są dwa grupowe portrety królewskie: Rodzina Filipa V Louisa-Michela van Loo (1743) i Panny dworskie Velázqueza (1656), a także zaginione dzieło Jacopa Amigoniego Ferdynand VI i Barbara Braganza ze swoim dworem. Istotnymi walorami obrazu są: użycie światła, redukcja przestrzennych punktów odniesienia i subtelne przedstawianiu osobowości, które podkreśla zdolność artysty do psychologicznej analizy portretowanych postaci.
Od 1789 roku Goya zajmował stanowisko nadwornego malarza króla Karola IV. Pracując na dworze (również za panowania Karola III) niejednokrotnie miał okazję malować królów, ale zawsze były to portrety indywidualne, nie grupowe. Wiosną 1800 roku, kilka miesięcy po tym, kiedy otrzymał oficjalne stanowisko na dworze, zlecono mu wykonanie dużego, zbiorowego portretu rodziny królewskiej. Najprawdopodobniej Goya został polecony królewskiej parze przez Manuela Godoya, pierwszego ministra króla i domniemanego faworyta królowej. Godoy był miłośnikiem sztuki i szczególnie cenił prace Goi. Dzięki zachowanej do naszych czasów korespondencji królowej Marii Ludwiki Parmeńskiej z Godoyem, można szczegółowo poznać proces powstawania tego portretu.
Goya zaczął pracować nad obrazem w maju 1800 roku, kiedy rodzina królewska wypoczywała w Pałacu w Aranjuez, jednej z rezydencji Burbonów. Między majem a lipcem artysta wykonał szkice przygotowawcze w postaci olejnych portretów przedstawiających każdego z członków rodziny królewskiej. Na życzenie królowej Goya portretował każdego z osobna, dzięki czemu monarchowie uniknęli długich i nużących godzin pozowania w grupie.
Praca nad właściwym portretem trwała między czerwcem 1800 a grudniem 1801 roku, kiedy obraz został przedstawiony królowi.
Historycy sztuki uważają, że portret nie wywołał entuzjazmu rodziny królewskiej, która spodziewała się bardziej efektownego dzieła, w stylu Rodziny Filipa V, autorstwa Van Loo. Mimo to, obraz nie został źle odebrany – Karol IV wyrażał się o nim ogólnikowo jako portrecie „wszystkich razem”. Wydaje się, że bohaterowie obrazu odnaleźli na nim swoje wierne podobizny, z których mogli być zadowoleni. Te wizerunki, podobnie jak wiele innych portretów Goi, odznaczają się szczególną szczerością i realizmem, gdyż malarz starał się nadać postaciom żywy i jednocześnie godny wygląd. Porównując wygląd postaci z portretu zbiorowego z innymi ich portretami z tego samego okresu można stwierdzić, że Goya okazał się obiektywny wobec członków rodziny królewskiej. Mimo to, w przeszłości często uważano ten portret za krytykę monarchii uzyskaną poprzez karykaturę i aluzje do mieszczańskiego (a nie królewskiego) wyglądu postaci. Goya jednak nie ośmieliłby się wyśmiewać swoich władców i najważniejszych pracodawców, gdyż niewątpliwie oznaczałoby to koniec jego kariery.
Z dziesięciu szkiców wykonanych przez Goyę w Aranjuez zachowało się jedynie pięć oryginałów (w zbiorach Prado: Infantka Maria Józefa, Infant Karol Maria Izydor, Infant Franciszek de Paula Burbon, Infant Antoni Burbon i Ludwik I Parmeński) oraz kilka kopii wykonanych przez Augustina Esteve znajdujących się w różnych muzeach i prywatnych kolekcjach (m.in. Infant Ferdynand VII w Metropolitan Museum of Art w Nowym Jorku). Wszystkie szkice charakteryzuje widoczny czerwonawy podkład. Fizjonomia postaci jest oddana z jeszcze większą precyzją niż na ostatecznym obrazie, widać, że szkice posłużyły artyście do wnikliwej analizy twarzy portretowanych. Szkice zostały przedstawione rodzinie królewskiej i zaakceptowane. Możliwe, że powstał także szkic przygotowawczy ostatecznego dzieła, który się nie zachował.
Większość postaci przedstawionych przez Goyę pozowała mu do obrazu osobiście podczas pobytu malarza w Aranjuez, a następnie w Pałacu Królewskim w Madrycie. Zaczynając od lewej strony, na obrazie (oprócz samego artysty za sztalugami [2]) widnieją: 
[1] infant Karol Maria Izydor, hrabia Molina (1788–1855), drugi syn Marii Ludwiki i Karola IV, pretendując do tronu wywołał wojny karlistowskie,
[3] infant Ferdynand (1784–1833), najstarszy syn Marii Ludwiki i Karola IV, przyszły król Hiszpanii,
[6] infantka Maria Izabela (1789–1848), trzecia córka Marii Ludwiki i Karola IV, przyszła królowa Sycylii,
[11] infantka Karolina Joachima (1775–1830), najstarsza córka Marii Ludwiki i Karola IV, królowa Portugalii lub jej siostra infantka Maria Amalia (1779-1798),
[14] infantka Maria Ludwika (1782–1824), druga córka Marii Ludwiki i Karola IV, przyszła królowa Etrurii jako żona Ludwika Parmeńskiego,
Kilka lat przed powstaniem obrazu w czasie rewolucji francuskiej król Ludwik XVI Burbon został zgilotynowany w Paryżu. Dynastia francuskich Burbonów stanęła przed realnym zagrożeniem, którego cień padał również na blisko spokrewnionych monarchów w Madrycie. Portret wykonany przez Goyę stał się manifestem kondycji hiszpańskiej monarchii. Goya przedstawia ród hiszpańskich Burbonów jako silną i liczną rodzinę, której potomkowie mają zapewnić przedłużenie rodu i władzy. Możliwe, że takie przesłanie zostało narzucone przez Karola IV, zwłaszcza że obraz powstał tuż przed przyjazdem do stolicy nowego francuskiego ambasadora Lucjana Bonaparte, brata Napoleona.
Nie jest to jednak typowe przedstawienie monarchów, gdyż na obrazie brakuje symboli władzy takich jak korona czy herb, które pojawiają się u Van Loo. Brak też odniesienia do „władzy nadanej z Bożej łaski”, którą na obrazie Jacopa Amigoniego symbolizował górujący nad postaciami anioł. Goya nie zastosował także motywu Van Loo, który przedstawił rodzinę Filipa V w pompatyczny sposób na tle szkarłatnych tkanin przypominających baldachim. Gesty przedstawionych postaci zdradzają ludzkie cechy typowe dla rodzinnych relacji i atmosfery: infantka Maria Izabela trzyma rumiane niemowlę blisko piersi przywołując na myśl karmienie, a młody infant Karol obejmuje starszego brata, za którym nieśmiało się chowa.
Nawiązując do Velázqueza, Goya umieścił na obrazie siebie samego jako malarza w służbie monarchii. Nie wykonał szkicu przygotowawczego własnej twarzy; wzorował się na swoim niedawnym Autoportrecie w okularach. Wcześniej zastosował ten zabieg malując swój pierwszy zbiorowy portret pt. Rodzina infanta don Luisa, na którym również pojawia się w trakcie pracy. Przedstawił na nim infanta Ludwika Antoniego otoczonego przez rodzinę, służbę i gości. Oryginalna kompozycja miała nieformalny charakter – zamiast oficjalnego portretu Goya wybrał scenę z codziennego życia rodziny infanta. Również w tym portrecie Goya skupił się na wiernym i obiektywnym oddaniu fizjonomii postaci.
Goya przedstawia członków rodziny królewskiej w pozycji stojącej, rozmieszczonych w układzie przypominającym fryz, podobnie jak w Pannach dworskich. Układ postaci ma widoczny charakter dynastyczny. Osią centralną kompozycji jest postać królowej (u Velázqueza jest to infantka Małgorzata) i w jej kierunku zbiegają się osie pozostałych postaci umieszczonych na lewo i na prawo od niej. Maria Ludwika została przedstawiona jako płodna królowa-matka. W opiekuńczym geście obejmuje ramieniem jedenastoletnią córkę Marię Izabelę, a jednocześnie trzyma stojącego po jej lewej stronie małego Franciszka za rękę. Sześcioletni chłopiec trzyma również króla za rękę, przez co łączy królewską parę. Wprawdzie to królowa znajduje się w centrum obrazu, ale król i jego następca Ferdynand (po lewej stronie w niebieskim stroju) stoją w pierwszej linii, z jedną stopą lekko wysuniętą do przodu. Za Ferdynandem widać infanta Karola Marię Izydora, który lekko podtrzymuje starszego brata w talii i wydaje się chować za jego plecami. Młoda kobieta, której twarzy nie można rozpoznać to wyobrażenie przyszłej żony Ferdynanda VII, której w momencie powstania portretu jeszcze nie znano. Wybór małżonki następcy tronu oznaczający politycznie przymierze z jedną z rządzących dynastii był na tyle ważny, że nieznana jeszcze osoba została umieszczona na portrecie. Przedwczesne włączenie jej do obrazu miało także być zapewnieniem o spodziewanym przedłużeniu rodu, gwarantowanym dodatkowo przez syna w ramionach infantki Marii Ludwiki. Według innych źródeł, gdy powstawał obraz, narzeczoną księcia Asturii była księżniczka Karolina von Sachsen–Weimar. Na wszelki wypadek, gdyby do małżeństwa nie doszło, nie pokazano jednak jej twarzy. I – jak się okazało – słusznie, ponieważ w 1802 Ferdynand poślubił inną księżniczkę – Marię Antoniettę, córkę Ferdynanda I, króla Obojga Sycylii. Kiedy książę się ożenił, Goya miał odmówić domalowania twarzy jego żony argumentując, że nie lubi przemalowywać swoich dzieł.
Małżeństwo po prawej stronie to Ludwik Parmeński i infantka Maria Ludwika trzymająca w ramionach niemowlę – Karola Ludwika. Obecność dzieci dodatkowo podkreśla więzy rodzinne postaci. Rodzeństwo króla zostało umieszczone na dalszym planie. Starsza dama po lewej to infantka Maria Józefa, siostra Karola IV, która nigdy nie wyszła za mąż i spędziła całe życie na dworze ojca, a później brata. Po prawej za Karolem IV stoi jego brat Antoni i najstarsza córka króla Karolina Joachima, królowa Portugalii lub jej siostra Maria Amalia. Ani Karolina Joachima, ani Maria Amalia nie mogły pozować Goi. W czasie powstania portretu Karolina Joachima przebywała już poza granicami Hiszpanii, a Maria Amalia zmarła dwa lata wcześniej. Według Manueli Meny Goya otrzymał za zadanie namalowanie kompletnej rodziny królewskiej, łącznie z tymi członkami, którzy już zmarli, jak infantka Maria Amalia, i tymi, którzy jeszcze do niej nie dołączyli, tak jak przyszła żona infanta Ferdynanda. 
Wydaje się, że większość postaci zwraca swój wzrok w jednym kierunku. Sugerowano, że spoglądają na niewidoczną na obrazie osobę Manuela Godoya, który swoją obecnością zakłóca pozowanie – a w domyśle również równowagę rodziny.
W tle widoczne są dwa obrazy o dużych rozmiarach. Dawniej uważano, że jeden z nich przedstawia motyw Lota i jego córek (kobiet zdominowanych przez seksualne żądze), co byłoby nawiązaniem do rozpasania dworu. Ta interpretacja, która wiąże się z uznaniem obrazu za karykaturę, kłóci się z pozycją Goi na dworze i licznymi powodami do wdzięczności, które miał wobec króla. W 2000 roku Prado zdecydowało się oczyścić portret; przeprowadzone prace pozwoliły stwierdzić, że oba obrazy w tle zostały wymyślone przez Goyę, gdyż w pałacu nie było podobnych dzieł. Obraz po lewej przedstawia scenę miłosną Herkulesa i Omfale, która przywołuje mitologiczne postaci półboga i królowej. Pejzaż po prawej, który przedstawiają bujną naturę z rzeką i morzem w oddali jest możliwą metaforą Nowego Świata.
Krytycy sztuki często zarzucali Goi, że przedstawione przez niego postaci mają niepochlebny lub nawet karykaturalnie odrażający wygląd. Z pewnością przyczyniły się do tego opinie malarzy takich jak Théophile Gautier, który nazwał obraz „portretem właściciela narożnego sklepiku i jego małżonki”. Także odwiedzający Prado Auguste Renoir był zaskoczony obrazem i stwierdził, że „król wygląda jak karczmarz, a królowa jak szynkarka”.
W rzeczywistości Goya skupił się na fizjonomii postaci oddając ją w możliwie najwierniejszy sposób – efekt karykatury był przez malarza niezamierzony. Cechuje go surowy obiektywizm; nie ukrywa wieku przedstawionych postaci, obnaża ich niedoskonałości, ale ich nie wyolbrzymia. Zachowane szkice przygotowawcze do obrazu świadczą o tym, jak wielką wagę przywiązywał do drobiazgowego przedstawienia twarzy postaci, które miały odzwierciedlać ich charakter lub stan ducha. Jednak odrzucenie wszelkich udoskonaleń i korekt dało miejscami okrutny (jak w przypadku starej infantki Marii Józefy) rezultat. Takie przedstawienie może wywodzić się z tradycji hiszpańskiego portretu, gdzie fizjonomia portretowanych podlegała ścisłemu rygorowi. Jednym z najlepszych przykładów stosowania tej zasady w twórczości hiszpańskich malarzy jest Portret papieża Innocentego X Velázqueza.
W czasie powstawania portretu królowa miała już 48 lat, urodziła ponad dziesięcioro dzieci i straciła wszystkie zęby (co tłumaczy grymas zaciśniętych warg). Jej wizerunek odpowiada innym portretom z tej samej epoki, a rodzinny obraz został przez nią zaakceptowany, a nawet wysoko oceniony. Poza króla jest bardzo uroczysta, a wyraz twarzy wskazuje na jego dobrotliwy charakter, chociaż tępe, nieobecne spojrzenie (podobnie jak u stojącego za nim brata) nieuchronnie wyraża bezmyślność. Z drugiej strony Goya uchwycił dziecięcą niewinność małego Franciszka de Paula, nieśmiały charakter infanta Karola i dziewczęcą słodycz Marii Izabelii.
Goya starał się zapewnić królewski i godny wygląd rodziny, podkreślając jednocześnie łagodny charakter panującego monarchy. Szczególną uwagę zwraca bogactwo strojów, klejnotów i orderów, które zdobią członków rodziny królewskiej. Zarówno damy, jak i kawalerowie noszą kosztowne szaty wykonane głównie z jedwabiu i aksamitu, według najnowszej mody i stylu empire. W przypadku króla jest to zdobiony frak w kolorze tabaki. Motywy z pokrytej brokatem sukni królowej są powtórzone na sukniach jej córki i innych dam. Mały Franciszek de Paula ma na sobie jednoczęściowy kostium w żywym czerwonym kolorze. Królowa oraz infantki Maria Izabela i Maria Amalia mają we włosach identyczną ozdobę w postaci złotej strzałki Kupidyna (zgodnie z francuską modą), podczas gdy u infantki Marii Ludwiki jest to półksiężyc. Wyróżnia się także nakrycie głowy infantki Marii Józefy wykonane z piór rajskiego ptaka, jej diamentowe kolczyki i wielka muszka przyklejona na skroni. Przedstawiane na obrazie klejnoty zostały najprawdopodobniej wykonane przez dworskiego jubilera, Francuza Leonarda Chopinota. Sama królowa zgromadziła słynną kolekcję biżuterii, która przewyższała wartością precjoza hiszpańskiej korony. Na obrazie Goi prezentuje efektowny naszyjnik z kamieni szlachetnych i ciężkie złote kolczyki. 
Wszystkie kobiety noszą szarfę Orderu Dam Królowej Marii Ludwiki, a królowa i infantka Maria Ludwika dodatkowo Order cesarzowej Marii Teresy Habsburg przyznawany jedynie damom z rodzin królewskich. Na piersi króla widać francuski Order Ducha Świętego, neapolitański Order Świętego Januarego oraz hiszpański Order Karola III i zawieszony na szyi Order Złotego Runa, którego był wielkim mistrzem. Nosi również symbole czterech hiszpańskich zakonów rycerskich: Kalatrawy, Montesa, Alcántara i Santiago, a lewą dłoń opiera na zdobionej rękojeści szabli. Infanci Ferdynand i Antoni oraz książę Ludwik I Parmeński są udekorowani podobnie jak król. Mały Franciszek de Paula nosi Order Karola III, Order Złotego Runa i Order Św. Januarego, a niemowlę Karol Ludwik jedynie Order Karola III.
Charakterystyczne jest użycie typowych dla Goi szybkich i pewnych pociągnięć pędzla, które według historyków zapowiadają impresjonizm. Impastowo nałożona farba imitująca odbłyski światła pozwala oddać jakości ubrań, odznaczeń i biżuterii – załamuje się na pięciu niebieskich szarfach Orderu Karola III, rękojeściach szpad, ozdobach we włosach dam. Rozproszone światło podkreśla żywe kolory szat, ale nie dociera w głąb salonu pozostawiając obrazy na ścianie i artystę za sztalugami w cieniu. Goya osiągnął harmonię kolorów pomiędzy dominującym złotem a odcieniami brązu, żółci i silnymi akcentami czerwieni.
W Hiszpanii w czasach Goi, w przeciwieństwie do innych krajów, portret grupowy nie był często praktykowany. Zdarzało się, że malowano np. grupy darczyńców Kościoła w celu ich upamiętnienia. Do portretów zbiorowych można także zaliczyć złożone kompozycje takie jak Pogrzeb hrabiego Orgaza El Greca czy Adoracja Najświętszego Sakramentu przez Karola II Claudia Coello. Jednak jedynym przykładem zbiorowego portretu rodziny królewskiej namalowanego przez hiszpańskiego malarza były do czasów Goi Panny dworskie.
Według Goi jego jedynymi mistrzami byli Velázquez, Rembrandt i natura. W 1778 roku otrzymał od króla zlecenie na wykonanie rycin powielających obrazy Velázqueza – była to dla niego okazja do wnikliwego studiowania prac artysty, którego podziwiał. W czasie powstawania królewskiego portretu Goya czuł się jeszcze bliżej związany z Velázquezem, gdyż podobnie jak on został mianowany nadwornym malarzem.
Rodzina Karola IV i Panny dworskie wykazują liczne podobieństwa, takie jak włączenie autoportretu malarza do kompozycji, czy obecność dwóch symetrycznie zawieszonych obrazów na ścianie w tle, a także liczne różnice. Brytyjski historyk sztuki Nigel Glendinning przypuszcza, że Goya umieścił samego siebie za wielkim płótnem na wzór Panien dworskich, aby oddać hołd Velázquezowi. Jednak w przeciwieństwie do niego Goya umieścił się na najdalszym planie, w cieniu swoich monarchów. Według Camona Aznara, Goya nie zdołał stworzyć równie złożonej gry światła i perspektyw jak Velázquez w Pannach Dworskich. Ograniczając przestrzeń wyeliminował także elementy barokowe, które posiadał obraz Velázqueza. Panny dworskie charakteryzuje oryginalny efekt iluzji i niedopowiedzenia czy zagadki stworzony poprzez odbicie pary królewskiej w lustrze oraz motyw pracującego malarza. Możliwe, że w wersji Goi lustro było ustawione w miejscu widza, naprzeciwko malarza i portretowanych osób. W ten sposób Goya, który znajduje się za plecami malowanych postaci, mógł faktycznie widzieć ich twarze i malować z tego miejsca. Ponadto, portretowana rodzina mogła jednocześnie obserwować siebie w lustrze i dokonywać bieżącej samooceny. W ten sposób portret Goi nie byłby wizją malarza, ale wyobrażeniem portretowanych osób o sobie samych.
Ograniczona i surowa przestrzeń Pałacu Królewskiego (Goya nie przedstawił żadnej z bogato zdobionych sal) nawiązuje do stanowiącego scenerię dla Panien Dworskich zniszczonego Alkazaru. Nawiązanie do obrazu Velázqueza miało również podkreślić związki dynastii habsburskiej i burbońskiej zasiadających na hiszpańskim tronie.
Rodzina Filipa V Van Loo była na hiszpańskim dworze Burbonów paradygmatem portretów grupowych. Ogromne płótno o wymiarach 408 x 520 cm zdobiło główny salon Pałacu Królewskiego w La Granja de San Ildefonso. Podobnie jak u Goi, obraz przedstawia pełną rodzinę królewską, której liczni członkowie świadczą o jej władzy. Charakterystyczna jest pełna przepychu dekoracja nadająca dziełu pompatyczny wyraz oraz wyidealizowane wizerunki członków rodziny królewskiej, mające na celu przybliżenie ich do ideału rasy i piękna. Te cechy zostały odrzucone przez Goyę, który ukazuje swoich monarchów w sposób bardziej ludzki, niemal zwyczajny.
Goya z pewnością miał okazję obejrzeć obraz włoskiego malarza Jacopa Amigoniego Ferdynand VI i Barbara Braganza ze swoim dworem, który obecnie jest uznawany za zaginiony. Zachowała się jedynie wykonana na jego podstawie rycina, na której widzimy kompozycyjne podobieństwa z obrazem Goi. Królewska para została ustawiona w podobny sposób – w centrum obrazu z członkami rodziny i dworzanami po obu stronach. Zamiast potomstwa, którego para nie posiadała, pojawiają się damy dworu i ministrowie.
Stefano Peccatori, Stefano Zuffi: Klasycy sztuki: Goya. Warszawa: Arkady, 2006, s. 62. ISBN 83-60529-14-0. OCLC 749548628.
Luciano di Pietro, Alfredo Pallavisini, Claudia Gianferrari: Geniusze sztuki: Goya. Warszawa: Krajowa Agencja Wydawnicza, 1987, s. 57-58.

Rok Benkovič (ur. 20 marca 1986 w Lublanie) – słoweński skoczek narciarski, były reprezentant słoweńskiej kadry A w skokach narciarskich, mistrz świata i brązowy medalista MŚ w 2005 roku, wicemistrz świata juniorów w 2003 roku.
W 2001 roku zajął piąte miejsce w konkursie o mistrzostwo świata juniorów w Karpaczu. Dwa lata później w konkursie tej samej rangi w Sollefteå zdobył srebrny medal.
W 2003 roku Benkovič uplasował się na czwartej pozycji w końcowej klasyfikacji Letniej Grand Prix w skokach narciarskich na igelicie. W sezonie 2003/2004 zajął 17. miejsce w Pucharze Świata.
W 2005 roku na normalnej skoczni w Oberstdorfie jako pierwszy w historii reprezentant Słowenii został mistrzem świata w skokach narciarskich. Na tej samej skoczni wraz z pozostałymi reprezentantami Słowenii zdobył brązowy medal w konkursie drużynowym. Na skoczni K-120 Benkovič został sklasyfikowany na piątej pozycji.
Mieszka w Kamniku, mieście w Alpach Kamnickich. Karierę skoczka narciarskiego rozpoczął w 1997 roku, a do reprezentacji Słowenii dołączył w 2001 roku. Po zakończeniu kariery sportowej w 2007 zajmował się fotografią i alpinizmem.
5 lipca w Velenje, podczas konkursu zaliczanego do klasyfikacji Letniego Pucharu Kontynentalnego 2002 Rok Benkovič zajął piąte miejsce. Przegrał wówczas z czterema innymi reprezentantami Słowenii – Robertem Kranjcem, Primožem Peterką, Damjanem Frasem i Peterem Žontą. Następnego dnia na tej samej skoczni Benkovič uplasował się na jedenastym miejscu. 3 sierpnia na normalnej skoczni w Oberstdorfie Słoweniec zajął 26. pozycję. 24 sierpnia w norweskim Rælingen był siódmy, a dzień później sklasyfikowany został na dwunastej pozycji. W ostatni dzień sierpnia na normalnej skoczni w Falun reprezentant Słowenii zajął trzynastą lokatę. 21 września w Calgary zajął siódme miejsce. Dzień później był drugi tuż za reprezentantem Korei Południowej – Choi Heung-chulem. Tym samym Benkovič po raz pierwszy w sportowej karierze stanął na podium międzynarodowych zawodów w skokach narciarskich. Sześć dni później na Utah Olympic Park ponownie stanął na podium, tym razem na trzecim miejscu za Clintem Jonesem i Simonem Ammannem. W ostatnim konkursie Letniego Pucharu Kontynentalnego 2002, 29 września w Salt Lake City Rok Benkovič był ósmy. W końcowej klasyfikacji LPK Słoweniec zgromadził 362 punkty, dzięki czemu zajął trzecie miejsce, przegrywając tylko ze Stefanem Pieperem i Kaiem Brachtem.
W sezonie 2001/2002 Rok Benovič po raz pierwszy w karierze wystartował w międzynarodowych zawodach w skokach narciarskich. 21 grudnia podczas konkursu Pucharu Świata w Predazzo zajął 48. miejsce, wyprzedzając Bjørna Einara Romørena i Yūki Yakusawę. Następnego dnia na tej samej skoczni Słoweniec zdobył pierwsze punkty Pucharu Świata, zajmując 26. pozycję. Były to jedyne występy Benkoviča w Pucharze Świata 2001/2002. W końcowej klasyfikacji rozgrywek zajął 77. miejsce.
26 grudnia 2001 Benkovič pierwszy raz wziął udział w zawodach Pucharu Kontynentalnego. Na skoczni w Sankt Moritz uplasował się na 18. miejscu. Dwa dni później w Engelbergu był 27. 12 stycznia na skoczni w Bischofshofen zajął czternaste miejsce, a dzień później był 33. 9 lutego we włoskim Gallio Słoweniec zajął najwyższe w sezonie miejsce, był szósty tuż za Jörgiem Ritzerfeldem, Mortenem Solemem, Frankiem Löfflerem, Bjørnem Einarem Romørenem i Bernhardem Metzlerem. Dzień później Rok Benkovič został sklasyfikowany na 21. miejscu. 16 lutego na dużej skoczni w Planicy Benkovič był siódmy. W ostatnich dwóch występach w sezonie 2001/2002, 2 i 3 marca w Schönwaldzie reprezentant Słowenii zajął 27. i 33. miejsce. W klasyfikacji generalnej Pucharu Kontynentalnego 2001/2002 Benkovič został sklasyfikowany na 77. miejscu, zdobywając 130 punktów.
W Letnim Pucharze Kontynentalnym 2003 Rok Benkovič wystartował tylko w jednym z dziesięciu konkursów. 4 lipca na skoczni w Velenje uplasował się na drugiej pozycji, przegrywając tylko z Jure Radeljem. Dzięki temu zdobył 80 punktów do klasyfikacji LPK i zajął 26. miejsce w końcowej tabeli.
W 2003 roku Rok Benkovič zadebiutował w Letnim Grand Prix w skokach narciarskich na igelicie. 9 sierpnia w drużynowym konkursie na skoczni w Hinterzarten, wraz z Damjanem Frasem, Robertem Kranjcem i Primožem Peterką zajął trzecie miejsce. Dzień później w konkursie indywidualnym Benkovič uplasował się na jedenastej pozycji, tym samym zdobywając pierwsze w karierze punkty do klasyfikacji Grand Prix. 14 sierpnia we francuskim kurorcie narciarskim, Courchevel zajął dziesiąte miejsce. 29 sierpnia na skoczni we włoskim Predazzo reprezentant Słowenii sklasyfikowany został na piątej pozycji. Dwa dni później na Bergisel w Innsbrucku Rok Benkovič zajął najwyższą w karierze pozycję w konkursie LGP. Był drugi, przegrywając jedynie z Maximilianem Mechlerem. Był to ostatni start Słoweńca w tej edycji Letniego Grand Prix. Łącznie zebrał 175 punktów, dzięki czemu uplasował się na czwartym miejscu, przegrywając z Thomasem Morgensternem, Akseli Kokkonenem i Martinem Höllwarthem.
Zimowy sezon 2002/2003 Benkovič rozpoczął od szesnastego miejsca w konkursie Pucharu Świata na skoczni Ruka w Kuusamo 30 listopada. Tydzień później w konkursach w Trondheim (7 grudnia i 8 grudnia) Słoweniec uplasował się na 41. i 42. miejscu. 14 grudnia i 15 grudnia w Titisee-Neustadt był 43. i 46., a 21 grudnia i 22 grudnia w Engelbergu dwukrotnie zajął 47. pozycję. 6 stycznia w Bischofshofen podczas ostatniego konkursu Turnieju Czterech Skoczni Rok Benkovič zajął czterdzieste miejsce. 9 marca na Holmenkollbakken w Oslo zajął najwyższe w karierze miejsce w indywidualnym konkursie zaliczanym do klasyfikacji Pucharu Świata. Uplasował się na ósmej pozycji. Pięć dni później w Lahti był 38. W ostatnim z konkursów Turnieju Nordyckiego 2003, 15 marca w Lahti został sklasyfikowany na 20. miejscu. W dwóch konkursach kończących sezon, 22 marca i 23 marca na Letalnicy w Planicy Rok Benkovič uplasował się na szesnastym i 21. miejscu. W łącznej klasyfikacji Pucharu Świata 2002/2003 reprezentant Słowenii sklasyfikowany został na 41. miejscu, zdobywając 83 punkty.
W pierwszych zawodach sezonu 2004 w Hinterzarten Rok Benkovič zajął dziesiąte miejsce. W następnym konkursie, w Courchevel ulokował się na trzeciej pozycji tuż za Adamem Małyszem i Martinem Höllwarthem. W kolejnych zawodach turnieju, 4 września w Zakopanem na Wielkiej Krokwi Słoweniec zajął 23. miejsce i zdobył osiem punktów do klasyfikacji. 8 września w Predazzo sklasyfikowany został na ostatnim, 50. miejscu. W następnym konkursie, 12 września na skoczni w Innsbrucku był 29. W zawodach na dużej skoczni w Hakubie był 25. i 38. W tabeli końcowej Letniego Grand Prix na igelicie 2004 zdobył 102 punktów, dzięki czemu zajął 19. miejsce. Do zwycięzcy tego cyklu imprezy, Adama Małysza stracił 418 punktów.
W zawodach inaugurujących sezon 2003/2004 w Pucharze Świata w skokach narciarskich, 28 listopada na skoczni Rukatunturi w Kuusamo Rok Benkovič zajął szesnaste miejsce. Tym samym zdobył 15 punktów do klasyfikacji PŚ. Nie udało mu się to dzień później na tej samej skoczni, gdyż zajął 36. miejsce. 6 grudnia na Granåsen w Trondheim Słoweniec był 13. 10 stycznia w Libercu w pierwszym konkursie po Turnieju Czterech Skoczni Rok Benkovič sklasyfikowany został na dziesiątym miejscu. Nazajutrz uplasował się siedem pozycji niżej. 17 stycznia na Wielkiej Krokwi w Zakopanem Benko był piętnasty, a dzień później czternasty. W jedynych w sezonie zawodach rozegranych na skoczni mamuciej, zaliczanych do klasyfikacji Pucharu Świata, 7 lutego w Oberstdorfie Benkovič zajął 17. pozycję. Tydzień później na dużej skoczni w Willingen zajął 37. lokatę. 28 lutego na skoczni K-120 w Salt Lake City reprezentant słoweńskiej kadry A zajął piąte miejsce, przegrywając tylko z Noriaki Kasai, Simonem Ammannem, Tommy Ingebrigtsenem i Roarem Ljøkelsøyem. W kończących sezon konkursach Turnieju Skandynawskiego Benkovič zajmował miejsca w czołowej piętnastce. Łącznie Rok Benkovič zdobył 343 punkty Pucharu Świata, dzięki czemu został sklasyfikowany na siedemnastej pozycji w końcowej klasyfikacji.
W pierwszym konkursie Turnieju Czterech Skoczni 2003/2004, 29 grudnia 2003 w Oberstdorfie Rok Benkovič zajął szóste miejsce, przegrywając z Sigurdem Pettersenem, Thomasem Morgensternem, Martinem Höllwarthem, Michaelem Uhrmannem i Noriaki Kasai. W noworocznym konkursie na skoczni w Garmisch-Partenkirchen Słoweniec został sklasyfikowany na 18. pozycji. 4 stycznia na Bergisel w Innsbrucku Benkovič był 17. W ostatnim konkursie Turnieju w Bischofshofen uplasował się na 31. miejscu. W końcowej klasyfikacji Turnieju Czterech Skoczni Rok Benkovič zajął 19. miejsce, uzyskując 814,6 punktu i tracąc 252 punkty do zwycięzcy, Sigurda Pettersena.
W indywidualnym konkursie o mistrzostwo świata w lotach narciarskich 2004 na Letalnicy w Planicy, 21 lutego Rok Benkovič zajął 21. miejsce. Uzyskał odległości: 174,5 m, 193,5 m, 189,5 m i 127 m, dzięki czemu zdobył 609,9 punktu. 22 lutego w konkursie drużynowym, wraz z Robertem Kranjcem, Primožem Peterką i Bine Zupanem zajął szóste miejsce, wyprzedzając cztery reprezentacje narodowe: Rosję, Polskę, Czechy oraz Białoruś. Benkovič uzyskał odległości równe 206 oraz 215 metrów, dzięki czemu zajął dwunaste miejsce w nieoficjalnej klasyfikacji indywidualnej tego konkursu.
W pierwszym indywidualnym konkursie LGP 2005, 7 sierpnia w Hinterzarten Rok Benkovič zajął ostatnie, 50. miejsce. Sześć dni później w Einsiedeln Słoweniec uplasował się na 14. pozycji. 14 sierpnia we francuskim kurorcie, Courchevel Benkovič był siódmy, tym samym zajmując najlepsze miejsce w tym cyklu Letniego Grand Prix. 27 sierpnia na Wielkiej Krokwi w Zakopanem reprezentant Słowenii był 31. Cztery dni później we włoskim Predazzo zajął 15. miejsce. 3 września w Bischofshofen Benkovič był 45. W dwóch ostatnich konkursach LGP 2005, 10 i 11 września na dużej skoczni w Hakubie sklasyfikowany został na 27. i 24. miejscu. Łącznie zdobył 81 punktów, dzięki czemu zajął 24. miejsce w końcowej klasyfikacji Letniego Grand Prix.
Sezon 2004/2005 w Pucharze Świata Rok Benkovič zainaugurował 27 listopada 2004 na skoczni Ruka w Kuusamo. Zajął wówczas 16. pozycję, co dało mu piętnaście punktów do klasyfikacji generalnej. Dzień później w konkursie na tej samej skoczni uplasował się na 22. miejscu. 4 grudnia na Granasen w Trondheim Benkovič był 24., a 5 grudnia na tej samej skoczni 22. 11 grudnia na dużej skoczni w Harrachovie Rok Benkovič został sklasyfikowany na 35. miejscu, a dzień później był 43. 9 stycznia 2005 roku w Willingen Rok Benkovič zajął 29. miejsce. 22 stycznia w Titisee-Neustadt reprezentant Słowenii uplasował się na 47. pozycji, a nazajutrz na tej samej skoczni był dwunasty. 29 i 30 stycznia podczas konkursów Pucharu Świata na Wielkiej Krokwi w Zakopanem Benkovič był 23. i 45. 11 lutego na skoczni we włoskim Pragelato Słoweniec zajął pierwsze w sezonie miejsce w czołowej dziesiątce zawodów Pucharu Świata. Był ósmy, przegrywając z Mattim Hautamäkim, Michaelem Uhrmannem, Thomasem Morgensternem, Martinem Höllwarthem, Stephanem Hocke, Jakubem Jandą i Kamilem Stochem. W ostatnich konkursach sezonu 2004/2005, 19 i 20 marca na słoweńskiej Letalnicy Rok Benkovič dwukrotnie zajął miejsca w czołowej dziesiątce konkursów. W pierwszym z nich był siódmy, a w drugim piąty. Sezon zakończył na 19. miejscu w klasyfikacji Pucharu Świata z dorobkiem 335 punktów.
W Turnieju Czterech Skoczni w sezonie 2004/2005 Rok Benkovič zajął 34. miejsce. W pierwszym z konkursów, 29 grudnia na Schattenbergschanze zajął ostatnie, 50. miejsce. Nie wystąpił dwa dni później w konkursie na skoczni w Garmisch-Partenkirchen, gdyż nie przeszedł kwalifikacji. 3 stycznia na Bergisel zajął 21. pozycję. Podczas ostatniego z konkursów, na skoczni w Bischofshofen był osiemnasty. Łącznie w Turnieju Czterech Skoczni Słoweniec zdobył 469,8 punktów.
W sezonie 2004/2005 Benkovič zajął siódmą lokatę w Turnieju Nordyckim. W pierwszym konkursie, 6 marca w Lahti uplasował się na piętnastym miejscu. Trzy dni później w Kuopio był ósmy. 11 marca w Lillehammer zajął 9. pozycję. W ostatnim konkursie, na skoczni Holmenkollbakken w Oslo zajął najwyższe w sezonie miejsce w Pucharze Świata. Był czwarty, przegrywając z Mattim Hautamäkim, Bjørnem Einarem Romørenem i Michaelem Uhrmannem. Łącznie w Turnieju Skandynawskim reprezentant Słowenii zdobył 1002,1 punktu.
19 lutego w konkursie o mistrzostwo świata na normalnej skoczni w Oberstdorfie, Rok Benkovič jako pierwszy Słoweniec w historii zdobył złoty medal. Drugiego zawodnika, Jakuba Jandę wyprzedził o 7,5 punktu. Dzień później w konkursie drużynowym na tej samej skoczni, wraz z Jure Bogatajem, Primožem Peterką i Jernejem Damjanem zdobył brązowy medal, przegrywając tylko z reprezentacjami Austrii i Niemiec. 25 lutego w indywidualnym konkursie na skoczni HS 137 Benkovič został sklasyfikowany na piątej pozycji za Janne Ahonenem, Roarem Ljøkelsøyem, Jakubem Jandą i Larsem Bystølem. Nazajutrz w konkursie drużynowym uplasował się na czwartym miejscu, przegrywając z reprezentacjami: Austrii, Finlandii i Norwegii.
W pierwszym konkursie LGP 2006 na skoczni w Hinterzarten Rok Benkovič uplasował się na 28. miejscu. W następnych zmaganiach, 8 sierpnia na skoczni Trampolino Dal Ben w Predazzo zajął jedenastą lokatę. W zawodach w Einsiedeln, 12 sierpnia zajął 25. miejsce, ex aequo z Georgiem Späthem. Na Wielkiej Krokwi w Zakopanem, 26 sierpnia zanotował 29. miejsce. 2 września na obiekcie w Kranju sklasyfikowany został na 19. pozycji. Był to ostatni występ Słoweńca w tym cyklu Letniego Grand Prix. Zdobył łącznie 47 punktów, dzięki czemu zajął 45. miejsce w końcowej klasyfikacji LGP 2006.
Pierwszy konkurs Pucharu Świata w sezonie 2005/2006 miał odbyć się 25 listopada w Kuusamo, jednak z powodu silnego wiatru zawody były kilkakrotnie przekładane. W efekcie 26 listopada odbyły się dwa konkursy. W pierwszym z nich Rok Benkovič zajął 26. miejsce, a w drugim był 32. 3 grudnia na skoczni w Lillehammer Benkovič był dziewiętnasty. Dzień później na tej samej skoczni uplasował się na szesnastej pozycji. 10 grudnia i 11 grudnia na dużej skoczni w Harrachovie Słoweniec dwukrotnie zajął 21. lokatę. Tydzień później w zawodach na skoczni Gross-Titlis w Engelbergu Rok Benkovič uplasował się na najlepszym w sezonie, ósmym miejscu. 28 stycznia na Wielkiej Krokwi w Zakopanem skoczek zajął 46. miejsce. Na następny dzień w konkursie na tej samej skoczni był 45. Do końca sezonu startował tylko w trzech konkursach, które zaliczane były do Turnieju Nordyckiego. W końcowej klasyfikacji Pucharu Świata w sezonie 2005/2006 Rok Benkovič zajął 27. miejsce, zdobywając łącznie 245 punktów.
W Turnieju Czterech Skoczni w sezonie 2005/2006 Rok Benkovič zajął dwunaste miejsce. W pierwszym z konkursów, 29 grudnia na Schattenbergschanze zajął siedemnaste miejsce. 1 stycznia 2005 na skoczni w Garmisch-Partenkirchen był trzynasty. Dwa dni później na Bergisel Wasiliew zajął dziesiątą pozycję. Podczas ostatniego z konkursów, 6 stycznia na skoczni w Bischofshofen był 13. W całym Turnieju zdobył łącznie 971 punktów, o 110,5 mniej od zwycięzców – Janne Ahonena i Jakuba Jandy.
W sezonie 2005/2006 Rok Benkovič uplasował się na 60. pozycji w Turnieju Skandynawskim. 5 marca na skoczni Salpausselkä w Lahti był 48. Dwa dni później na Puijo w Kuopio zajął 41. miejsce. Ze startów w pozostałych konkursach zrezygnował. W całym Turnieju Skandynawskim Słoweniec zdobył 166 punktów.
12 lutego 2006 roku podczas konkursu o mistrzostwo olimpijskie na normalnej skoczni w Pragelato Benkovič zajął przedostatnie, 49. miejsce, wyprzedzając tylko reprezentanta Estonii – Jaana Jürisa. Słoweniec oddał skok na odległość 87,5 metra Sześć dni później, podczas konkursu o mistrzostwo olimpijskie na skoczni K-125 reprezentant Słowenii zajął 29. miejsce po skokach na 118 i 113 metrów. Po pierwszej serii skoków zajmował 22. miejsce, ex aequo z Denisem Korniłowem. 20 lutego wraz z Robertem Kranjcem, Primožem Peterką i Jernejem Damjanem zajął dziesiąte miejsce w drużynowym konkursie olimpijskim.
14 stycznia 2006 roku Rok Benkovič po raz drugi w karierze wystartował w mistrzostwach świata w lotach narciarskich. Na skoczni Kulm w Tauplitz zajął 27. miejsce. Oddał skoki na odległości równe: 171, 163,5, 171,5 i 169,5 metra, co dało mu łącznie 605,1 punktu.
W pierwszym konkursie LGP 2006, 6 sierpnia na skoczni w Hinterzarten uplasował się na 28. miejscu. W następnych zmaganiach, 8 sierpnia na skoczni Trampolino Dal Ben w Predazzo zajął jedenastą lokatę. 12 sierpnia w Einsiedeln był 25. Na Wielkiej Krokwi w Zakopanem, 26 sierpnia zanotował 29. miejsce. 2 września na dużej skoczni w Kranju był dziewiętnasty. W klasyfikacji generalnej Letniego Grand Prix zajął 45. miejsce, zdobywając 47 punktów.
Sezon 2006/2007 Rok Benkovič rozpoczął od 56. pozycji na skoczni w Kuusamo 24 listopada. 2 grudnia w Lillehammer Benkovič uplasował się na 37. pozycji. Następnego dnia na tej samej skoczni był 43. 16 grudnia w Engelbergu Słoweniec zajął osiemnaste miejsce, tym samym zdobywając pierwsze punkty PŚ w sezonie. Dzień później na tej samej skoczni skoczek ze Słowenii został sklasyfikowany na 23. pozycji. 20 stycznia podczas konkursu na Wielkiej Krokwi w Zakopanem Rok Benkovič zajął 40. miejsce. W trakcie Turnieju Nordyckiego zajmował miejsca w czwartej i piątej dziesiątce zawodów. Łącznie w sezonie 2006/2007 Benkovič zdobył 21 punktów do klasyfikacji Pucharu Świata. Dało to 63. miejsce w końcowej klasyfikacji, ex aequo ze Szwedem – Andreasem Arénem.
W sezonie 2006/2007 Rok Benkovič zajął 51. miejsce w Turnieju Czterech Skoczni. 30 grudnia 2006 podczas pierwszego z turniejowych konkursów na Schattenbergschanze w Oberstdorfie Słoweniec zajął 31. miejsce. 1 stycznia 2007 podczas konkursu na skoczni w Garmisch-Partenkirchen Benkovič był 41. Ze startów w pozostałych konkursach zaliczanych do Turnieju Czterech Skoczni zrezygnował.
W sezonie 2006/2007 Rok Benkovič zajął 49. miejsce w Turnieju Nordyckim. 11 marca podczas konkursu w Lahti zajął 35. miejsce. Dwa dni później na Puijo w Kuopio był 47. 17 marca na Holmenkollbakken w Oslo został sklasyfikowany na 54. pozycji, a w ostatnim konkursie rozegranym na tej samej skoczni zajął 59. miejsce. W klasyfikacji generalnej Turnieju Nordyckiego Słoweniec zgromadził 263,2 punktu.
Podczas mistrzostw świata w skokach narciarskich w Sapporo Rok Benkovič wystartował tylko w jednym z konkursów. 3 marca na normalnej skoczni, po skokach na 89,5 i 87 metrów, co dało łączną notę równą 214 punktów, obrońca tytułu z Oberstdorfu z 2005 roku zajął 27. miejsce.
