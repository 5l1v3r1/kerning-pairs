
Tkacz (Philetairus socius) – gatunek małego ptaka z rodziny wikłaczowatych (Ploceidae). Występuje na terenie trzech afrykańskich państw: Namibii, Botswany i RPA. Nie jest zagrożony wyginięciem.
Tkacze osiągają długość 13–14 cm, przy masie ciała 24–32 g. Samiec i samica nie różnią się upierzeniem, a jedynym odróżniającym je zachowaniem jest śpiew samca. Siedliskiem P. socius są głównie obszary pustynne (jak Kalahari), półpustynne i sawanny. Żywi się w większości bezkręgowcami, takimi jak termity, chrząszcze, błonkoskrzydłe, larwy motyli, ćmy. Oprócz tego zjada ziarno. Wodę pozyskuje wyłącznie z pokarmu i procesów metabolicznych.
Ptaki tego gatunku budują ogromne gniazda, które mogą mieć nawet 7 m długości, osiągać masę ponad 1 tony i być zamieszkane przez pięćset osobników. Znajdują się w nich komory gniazdowe, w których samica składa do 6 jaj, jednak tkacze nie są zdolne do odchowania więcej niż 5 młodych z jednego lęgu. Inkubacja trwa 14–16 dni. Samiec i samica wysiadują na zmianę, a następnie dzielą się obowiązkami przy karmieniu młodych przez kolejne 21–23 dni. Do lęgu przystępują, mając przynajmniej 3 lata. Najstarszy odnotowany zaobrączkowany okaz przeżył 16 lat.
Po raz pierwszy gatunek opisał taksonomicznie John Latham w 1790, opierając się jednak na informacjach, których dostarczył szkocki żołnierz, odkrywca i botanik William Paterson. Opis Patersona uzupełniony ilustracjami gniazda i samego ptaka, ukazał się w dziele A narrative of four journeys into the country of the Hottentots, and Caffraria: In the years one thousand seven hundred and seventy-seven, eight, and nine, stanowiącym relację z czterech podróży odbytych w latach 1777–1779. Tkacza opisał po tym, jak w grudniu 1779 odwiedził okolice rzeki Oranje. Określił go jedynie mianem Loxia. Po raz drugi w historii zilustrował tkacza zoolog Andrew Smith – jego rysunek został opublikowany w 1849.
Paterson został wysłany do ówczesnej Kolonii Przylądkowej celem zebrania okazów roślin; nie napisał zbyt wiele o zwierzętach. Po raz pierwszy zobaczył tkacze, obserwując żyrafy. Holotyp musiał więc pochodzić z południowego Great Namaqualand (południowa Namibia).
Latham nadał nowemu gatunkowi nazwę Loxia socia. Obecnie (2015) akceptowana przez Międzynarodowy Komitet Ornitologiczny nazwa to Philetairus socius. IOC umieszcza gatunek w monotypowym rodzaju Philetairus, wyróżniając 3 podgatunki. Nie uznaje proponowanych Philetairus socis eremnus (Clancey, 1957) i Philetairus socius lepidus (Smith, 1837). Niektórzy autorzy, np. w Handbook of the Birds of the World, uznają P. socius za gatunek monotypowy na podstawie tego, że różnice pomiędzy podgatunkami są znikome – są to różnice w ubarwieniu, które zdaje się zależeć od koloru gleby w danym obszarze. Osiągane wymiary danych podgatunków nie są w pełni odpowiadające zmieniającej się kolorystyce i tylko w niewielkim stopniu mogą służyć do określania podgatunków.
Po raz pierwszy rodzaj Philetairus opisał Andrew Smith w 1837. George Ernest Shelley do rodzaju włączył też gromadnika siwogłowego, obecnie (2015) umieszczanego przez IOC w Pseudonigrita jako P. arnaudi. Zdaniem Smitha o ile przydział do rodziny był jasny, tak zagadkowa pozostała przynależność do rodzaju; najbliższe były Ploceus i Euplectes.
Przynależność do Ploceidae uznają m.in. autorzy The Howard and Moore Complete Checklist of the Birds of the World. Dowodem na przynależność gatunku do rodziny wróblowatych jest np. obecność 9 lotek I rzędu u wróbli rodzaju Passer i Philetairus oraz podobne wyniki elektroforezy białek obydwu gatunków.
Na podstawie wyników analizy sekwencji genu cytochromu b utworzono drzewo filogenetyczne, przedstawiające wzajemne relacje taksonów najbliżej spokrewnionych z rodzajem Philetairus:
Nazwa rodzajowa, Philetairus, pochodzi od greckiego słowa φιλεταιρος – filetajros – „lubiący swych towarzyszy” (φιλος filos – „kochający”, od φιλεω fileō – „kochać”; ἑταιρος hetajros – „towarzysz”). Nazwa odnosi się do zwyczaju gniazdowania w wielkich, wspólnych gniazdach; tkacz istotnie jest wysoce towarzyski. Nazwa rodzajowa zapisywana także jako Philetaerus, Philaeterus, Philhetaerus, Philoetaerus. Epitet gatunkowy socius oznacza z łaciny dzielący, sprzymierzony czy wspólny. Angielska nazwa ptaka brzmi sociable weaver – dosł. towarzyski wikłacz.
Tkacze osiągają długość 13–14 cm, przy masie ciała 24–32 g. Według Smitha u tkaczy występuje nieznaczny dymorfizm płciowy, czego nie potwierdza G. L. Maclean, według którego w upierzeniu tych ptaków nie ma oznak dymorfizmu. Wierzch głowy i grzbiet mają barwę brudnobrązową. Boki szyi, obszar między barkówkami oraz biegnący od okolic nóg w górę pas porastają pióra czarne lub ciemnobrązowe, ozdobione izabelowatymi krawędziami. Według Smitha u samca występuje czarna broda i krótki pasek okalający oko; u samicy brak na brodzie lub u nasady żuchwy czarnego, poza tym przypomina samca. Według G. L. Macleana rozróżnienie ptaków inaczej niż po zachowaniu jest niemożliwe. Według Doutrelant et al. (2004) dla ludzkiego oka tkacze są monomorficzne i w badaniach jedynie testy DNA mogą wskazać płeć ptaka. Głowę po bokach oraz spód ciała porastają pióra izabelowate (płowe). Zarówno lotki, jak i sterówki są ciemnobrązowe; sterówki na końcach przybierają barwę płową. Ogon ma zaokrąglony kształt (według Shelleya kwadratowy). Dziób o barwie jasnego rogu (bliżej końca biało-niebieski), stosunkowo długi, wyższy niż szerszy, ostro zakończony; jego górna krawędź jest zaokrąglona. Nozdrza są okrągłe, z tyłu sięgają do nich pióra. W kąciku dzioba występuje nieznaczna ilość piór szczeciniastych. Skrzydła po złożeniu sięgają do połowy ogona. W naturze nogi są szarobrązowe; doniesienia o innej barwie prawdopodobnie dotyczą zasuszonych okazów muzealnych. Osobniki młodociane wyróżniają lepiej uwidocznione piaskowobrązowe krawędzie piór na grzbiecie, nieznaczne czarne plamkowanie głowy i słabo zaznaczony łuskowaty wzór po bokach ciała. Czarną „maskę” na twarzy zyskują dopiero po pierwszym pierzeniu. Lotka 1 krótka, wąska, ostro zakończona; lotki 2, 3 i 4 są najdłuższe.
Różnice między podgatunkami obejmują jedynie kolorystykę, niestałą także w obrębie jednego podgatunku. Prawdopodobnie bierze się ona ze zróżnicowania ogólnej kolorystyki w środowisku życia ptaków. U przedstawicieli P. s. socius (n=55) długość skrzydła wynosi 71,5–80 mm (u ptaków z włączanego do podgatunku nominatywnego P. s. eremnus 71–79 mm). U 6 przebadanych ptaków z podgatunku P. s. xericus długość skrzydła wyniosła 75,5–81 mm, zaś u 8 osobników P. s. geminus – 72,5–75,5 mm. Długość ogona u poszczególnych podgatunków wynosi odpowiednio: 38–45,5 mm, 38,5–45 mm, 41,5–44 mm oraz 38,5–42 mm. Dziób u holotypu P. s. xericus miał długość 17,5 mm, skok – 20 mm.
Za: Maclean, G.L. 1973. The Sociable Weaver, Part 1: Description, distribution, dispersion and populations. Ostrich 44: 176-190
Podczas pierzenia (o największym nasileniu w maju) tkacze wymieniają 9 lotek I rzędu w kolejności od najbardziej wewnętrznej do najbardziej zewnętrznej. Wzrost nowej lotki trwa około miesiąca, najkrócej 3 tygodnie; u młodocianych czas ten skraca się do 2 tygodni. Pierzenie lotek II rzędu przebiega niezależnie od wymiany lotek I rzędu.
W 2006 ukazał się opis budowy plemnika tkacza i jego porównanie z plemnikiem innego wróblowego – smolarka łuskowanego (Myrmecocichla formicivora). Posiada cechy typowe dla plemników większości śpiewających, m.in. nie występuje substancja podakrosomalna (perforatorium), brak jest centrioli bliższej (mają ją jedynie pierwowróblowce), a centriola dalsza jest krótka. Akrosom ma długość 6,9 μm długości i formę podobnej do helisy struktury, jest 1,2 raza dłuższy od jądra. Samo jądro ma kształt nieznacznie falistego cylindra; jego długość wynosi 6,1 μm, a szerokość w najszerszym miejscu 0,8 μm. Przebiegająca przez wić aksonema ma typową budowę 9+2.
Tkacz zasiedla południowe krańce Afryki, od Prowincji Przylądkowej Północnej na północ poprzez Namibię po Park Narodowy Etoszy i na wschód do południowo-zachodniej Botswany oraz, na krańcach zasięgu, po dawny południowo-zachodni Transwal i Wolne Państwo Orania (obecne prowincje Wolne Państwo, Prowincja Północno-Zachodnia (Południowa Afryka) i Limpopo). Podgatunek P. s. geminus zamieszkuje północną Namibię, P. s. xericus – zachodnią Namibię, zaś podgatunek nominatywny pozostałą część zasięgu.
Tkacze są zdolne do przeżycia nawet w środowisku, w którym roczna suma opadów nie przekracza 80 mm. Najniższe roczne sumy opadów występują w południowo-zachodniej części zasięgu P. socius, najwyższe (600 mm) – na północy i wschodzie. Przedstawiciele podgatunku nominatywnego zamieszkują obszary z rozrzuconymi wydmami z czerwonego piasku pustyni Kalahari. Osobniki ciemniejsze, dwóch pozostałych podgatunków, zamieszkują krainę geograficzną Karru, półpustynie (obrzeża pustyni Namib) oraz solniska.
Tkacz jest ptakiem, który ze względu na występowanie w skrajnie suchym i gorącym środowisku, budzi zainteresowanie naukowców badających adaptacje ptaków do tolerowania wysokiej temperatury otoczenia. Spoczynkowe tempo metabolizmu tkaczy zaczyna rosnąć, gdy temperatura otoczenia przekroczy 35 °C, od ok. 13,2 mW/g masy ciała do 17,7 mW/g przy temperaturze 52 °C. Przy temperaturze otoczenia wynoszącej poniżej 40 °C średnia temperatura ciała tkaczy utrzymywała się na stałym poziomie około 41,3 °C, jednak powyżej tej temperatury temperatura ciała tkaczy zwiększała się o 0,32 °C na każdy kolejny stopień wzrostu temperatury otoczenia. W temperaturze 50–52 °C stwierdzono gwałtowne załamanie zdolności termoregulacyjnych organizmu tkaczy. Stwierdzono, że ta krytyczna temperatura jest zależna od masy ciała ptaka: jest niższa u lżejszych osobników, a wyższa u cięższych. Jednocześnie stwierdzono, że tkacze wykazują relatywnie wolniejsze tempo wzrostu metabolizmu spoczynkowego i utraty wody (związanego z odparowywaniem jej z organizmu w celu jego ochłodzenia) wraz ze wzrostem temperatury otoczenia, spośród porównywanych południowoafrykańskich gatunków. Badacze spekulują, że może to być mechanizm przystosowania do bytowania w suchym środowisku. Tempo przemiany materii tkaczy żyjących na wolności na Kalahari (field metabolic rate) oszacowano na 48,7 ± 10,1 kJ/dzień. To znacznie niższa wartość niż u ptaków podobnych rozmiarów żyjących w umiarkowanym pod względem wilgotności środowisku.
Elementem, który może wspomagać utrzymanie homeostazy temperaturowej ciała u tkaczy, są gniazda. Ptaki, prócz używania gniazd do rozrodu, odpoczywają w nich i śpią również poza sezonem lęgowym. Masywne gniazda pełnią rolę „bufora” chroniącego P. socius przed zbyt wysoką lub zbyt niską temperaturą. Przykładowo podczas zimowych nocy na Kalahari temperatura może spaść poniżej 0 °C (i nierzadko osiąga wartości niższe nawet od –5 °C), zaś latem często przekracza 40 °C. Tymczasem w gnieździe tkaczy podczas jednych z badań w 2010/2011 utrzymywała się temperatura 4,4–36,2 °C (mediana: 22,3 °C). W jednej komorze może zmieścić się około 5 tkaczy. Gdy ptaki odpoczywają w niej podczas mroźnej nocy, temperatura wewnątrz komory przewyższa temperaturę powietrza poza gniazdem aż o 18–23 °C.
Zdolność do buforowania temperatury otoczenia w poszczególnych komorach gniazdowych kolonii zależy od ich położenia – te leżące bardziej centralnie w kolonii lepiej buforują temperaturę niż te położone na obrzeżach.
Tkacze są ptakami owadożernymi, dietę uzupełniają pokarmem roślinnym, głównie ziarnami. W przeanalizowanych żołądkach 120 osobników pokarm zwierzęcy stanowił 78,9% suchej masy spożytego pokarmu: były to głównie owady, w większości osobniki termita z gatunku Hodotermes mossambicus, do tego niewielkie prostoskrzydłe, larwy motyli, nieco chrząszczy, błonkoskrzydłych i dorosłych przedstawicieli Lepidoptera (jednak wyłącznie ciem). Termity zdają się stanowić ważne źródło pożywienia zarówno tkaczy, jak i innych kręgowców na Kalahari – jedzą je nawet szakale, orły i sokołowate. Wśród pokarmu roślinnego dominowały niezidentyfikowane nasiona traw.
Według badań z 1996 przeciętnie tkacze na Kalahari pobierają dziennie 4,6 ml wody – w całości pozyskanej z pożywienia (nasion i bezkręgowców) i procesu oddychania komórkowego. W stanie dzikim ptaki tego gatunku nie piją w ogóle.
U tkaczy obojga płci występuje filopatria; zwłaszcza samce są silnie związane z kolonią i nie podejmują migracji na większe odległości. Samice częściej niż samce opuszczają kolonie, rozpraszają się wcześniej i przebywają dalsze dystanse; ogółem są mniej związane z miejscem pobytu swojej kolonii niż samce. Spośród zbadanych ptaków jedynie 7,5–15,6% zmieniło kolonię, w której żyło. Samice opuszczają kolonię, średnio rzecz biorąc, po 3 latach życia, a samce – po 4. Może to być jednak nieco zawyżony wynik, gdyż przypuszczalnie nie wszystkie osobniki zostały złapane zaraz po oddaleniu się od kolonii. Bardziej prawdopodobne wartości to 3 lata dla samców i 2 lata dla samic, co pokrywałoby się z wiekiem, w którym przystępują do rozrodu. Badania wykazały również, że stopień pokrewieństwa opuszczającego kolonię ptaka względem reszty tkaczy z danej kolonii nie ma znaczenia i dalsze lub bliższe pokrewieństwo nie stanowi przyczyny opuszczenia towarzyszy. Dodatkowo oddalające się osobniki miały według badaczy nikłą szansę na spotkanie spokrewnionego osobnika w docelowej kolonii.
Na podstawie badań obrączkowanych ptaków stwierdzono, że w warunkach naturalnych tkacze mogą dożywać co najmniej 14–16 lat. Wraz ze zwiększeniem liczby pomocników lęgowych zwiększa się prawdopodobieństwo przeżycia samicy, ale nie samca. Nie jest jasne, dlaczego śmiertelność samców w grupach z dużą liczbą pomocników jest większa. Wysnuto 5 hipotez, mogących wyjaśniać te zjawisko, podejrzewa się, że może to być efektem np.: konkurencji wewnątrz grupy o gniazdującą samicę, konkurencji poza grupą lub też wzrostem liczby sytuacji, w których ptak angażuje się w zachowania, przy których inny osobnik agresywnie ukazuje swoją dominację – częściej angażują się w takie sytuacje właśnie samce tkaczy. Podobne zjawisko występuje u gniazdujących kooperatywnie chwostek szafirowych (Malurus cyaneus). Pozytywny wpływ pomocników na przeżywalność samic był największy w odniesieniu do młodych samic, a zanikał u starszych samic. Zaobserwowano, że zwiększeniu przeżywalności samic towarzyszy zmniejszenie wielkości jaj składanych przez samice w obecności pomocników. Produkcja jaj jest kosztowna energetycznie, ponadto tkacze mają długi sezon rozrodczy, trwający do 10 miesięcy, w jego trakcie samica może złożyć do 14 zniesień. Jest to duży wysiłek, który może przyczyniać się do wysokiej śmiertelności samic. Autorzy sugerują, że oszczędności energetyczne u samic wynikające ze zmniejszonej alokacji energii w reprodukcję, które są możliwe dzięki obecności pomocników, są też przyczyną poprawy przeżywalności samic. Dzięki pomocnikom, dożywiającym pisklęta, zmniejszenie wielkości jaj nie odbywa się kosztem kondycji piskląt, które, mimo że gorzej początkowo uposażone przez matkę, rosną równie szybko jak pisklęta wykluwające się z większych jaj u par bez pomocników.
Ptaki zasiedlające kolonię gniazdową są średnio rzecz biorąc ze sobą bardziej spokrewnione, niż z innymi osobnikami z populacji, samce są bardziej spokrewnione ze sobą niż samice, jednak średnio pokrewieństwo to nie jest silne. W obrębie kolonii pokrewieństwo samców malało w miarę zwiększania odległości od komór lęgowych, zasiedlanych przez poszczególne osobniki. To ustrukturyzowanie genetyczne przekłada się na strukturę socjalną, spokrewnione samce w obrębie kolonii częściej wchodziły w interakcje społeczne (kooperacja, wspólne gniazdowanie etc.).
Samce-pomocnicy pomagają więcej niż samice-pomocnicy, zarazem w potomstwie par, które mają pomocników, jest więcej samców niż w potomstwie par gniazdujących bez pomocników. Zaburzony stosunek płci w lęgach (do etapu podlotów) nie ma jednak wpływu na ogólną proporcje płci w populacji (kolonii). Nie rozpoznano przyczyn tego zjawiska, naukowcy sugerują kilka możliwych wyjaśnień: 1) samce pomagając parze w wyprowadzaniu lęgów powodują, że bardziej opłaca się jej mieć w potomstwie więcej samców, które będą „spłacać” koszt inwestycji w tą płeć pomagając rodzicom w najbliższym sezonie, 2) zwiększona częstość samców w potomstwie par z pomocnikami jest konsekwencją tego, że jeden lub oba osobniki w parze są osobnikami szczególnie dobrze dostosowanymi lub stojącymi wysoko w hierarchii kolonii – w związku z tym ich synowie mają większą szansę „odziedziczyć” ten status, i samicy bardziej opłaca się produkować jaja, z których rozwiną się samce. Brak wpływu na proporcje płci w kolonii może wynikać z większej, dzięki obecności pomocników, przeżywalności samic, i mniejszej przeżywalności samców.
Tkacze wykorzystano w badaniach mających na celu ustalenie, jakie są mechanizmy sprzyjające inwestowaniu w dobra wspólne przez osobniki wchodzące w skład większej grupy socjalnej, i zapobiegające występowania efektu „tragedii wspólnego pastwiska” w populacjach.
Mimo niskiego średniego pokrewieństwa osobników w kolonii, dobór krewniaczy, związany z małą dyspersją samców, budujących nowe komory gniazdowe w pobliżu krewniaków, i tworzeniem struktur socjalnych (spokrewnieni pomocnicy gniazdowi), jest odpowiedzialny za faworyzowanie inwestycji we wspólne dobro, jakim jest struktura strzechy kolonii gniazdowej. Tym samym autorzy tych badań uważają, że kooperacja nastawiona na pomoc osobnikom spokrewnionym może przynosić korzyści nie tylko osobnikom spokrewnionym w obrębie małych grup rodzinnych, ale także w dużych koloniach, składających się ze słabo spokrewnionych osobników, i przeciwdziałać efektom „tragedii wspólnego pastwiska”.
Tkacze zdają się konkurować o komory lęgowe położone w centralnej części gniazda lub głęboko ukryte; prawdopodobnie wtedy maleje szansa na zabicie młodych przez drapieżniki. W najbardziej centralnych komorach gnieżdżą się ptaki najstarsze, młodsze muszą zadowolić się komorą na obrzeżu konstrukcji.
Jaja tkaczy mogą zostać zjedzone przez kobry przylądkowe (Naja nivea) i jajożery (Dasypeltis scabra). Właśnie drapieżniki, w tym głównie kobry przylądkowe razem z dysfolidami (Dispholidus typus), odpowiadają za blisko ¾ przypadków śmierci piskląt.
Na drzewach C. erioloba, na których lęgły się badane wikłacze, żyły również scynki Trachylepis striata – zjadały martwe pisklęta, które wypadły z gniazda, jednak nigdy nie wchodziły do komór, jeśli odwiedzały gniazdo, to wyłącznie część służącą za dach. Sokolik czerwonooki (Polihierax semitorquatus) może zjadać pisklęta, zarówno te jeszcze nagie, jak i już opierzone. Ptaki reagują na jego obecność zdenerwowaniem i zaczynają alarmowanie. Inaczej postępują w przypadku pojawienia się polującego na dorosłe osobniki jastrzębiaka małego (Micronisus gabar), w którego obecności pozostają cicho pod osłoną.
Z konstrukcji wznoszonych przez tkacze mogą korzystać również inne gatunki zwierząt. Sokoliki czerwonookie nie budują własnych gniazd i na obszarach, na których współwystępują z tkaczami, zajmują ich gniazda. Przypadki polowań na młode, choć występują, są prawdopodobnie sporadyczne. Oprócz sokolików z konstrukcji mogą skorzystać niektóre osowate i założyć gniazdo pod gniazdem wikłaczy. W komorach gniazdowych P. socius mogą nocować, nawet w 8 osobników, głowaczki białolice (Tricholaema leucomelas), które wyganiają z nich uprzednich lokatorów.
Czasami dziwogony żałobne (Dicrurus adsimilis) gniazdują na tym samym drzewie co tkacze. Na podstawie tego, że dziwogony wydając donośne, gwiżdżące głosy ostrzegały o ataku raroga górskiego (Falco biarmicus) badacze stwierdzili, że przynosi to tkaczom pożytek.
Z tkacza opisano nowy gatunek babeszji – Babesia socius – oraz Myrsidea ledgeri, pasożyta z rodziny Menoponidae. Na piórach i w gniazdach tkacza odkryto nowy gatunek zaleszczotka, Sociochelifer metoecus z rodziny Cheliferidae. Autorzy zasugerowali, że między dwoma gatunkami zachodzi mutualizm – zaleszczotki, korzystając z w miarę stabilnego środowiska, jakim jest gniazdo tkacza, polują na niewielkie bezkręgowce, pasożytujące na ptakach.
P. socius jest gatunkiem, u którego występuje gniazdowanie kooperatywne. Nie przy wszystkich lęgach pomagają „pomocnicy”; przykładowo, w pewnej kolonii badanej w 2000 około 82% par (z 56) miało swoich pomocników. Za to w 1999 w tej samej kolonii jedynie 30% par było asystowanych przez inne ptaki – wzrost w kolejnym roku był wynikiem dołączenia podrośniętego potomstwa do pomocników. Część osobników w kolonii nie gniazduje nigdy. Wśród ptaków z 19 kolonii badanych w latach 1999–2001 sześć kilometrów od Kimberey 50% pomocników było dzieckiem jednego z gniazdujących ptaków, 43% – dzieckiem obu gniazdujących ptaków, a 7% prawdopodobnie w ogóle nie było spokrewnionych z gniazdującą parą. O ile pomocnicy będący jednorocznymi młodymi są spokrewnieni przynajmniej z jednym osobnikiem pary, której pomagają, to starsi, dwuletni pomocnicy, zwykle nie są spokrewnieni z parą, której pomagają.
Tkacze nie wyprowadzają lęgów jedynie w porze suchej. Maclean badał te ptaki na pustyni Kalahari w miejscu, w którym średnia roczna suma opadów wynosiła 226 mm; niekiedy ich okres lęgowy trwał nawet 9 miesięcy. Na długość okresu rozrodczego muszą wpływać również inne czynniki; po opadach rzędu 139,1 mm w marcu/kwietniu 1965 ptaki gniazdowały przez kolejne 9 miesięcy, ale gdy w styczniu/lutym 1966 spadło 129,3 mm deszczu w przeciągu kilku dni, ptaki gniazdowały nieco ponad 3 miesiące. Tkacze nie wiążą się w pary na całe życie, jednak dawne pary mogą ponownie połączyć się, gdyż ptaki mają tendencje do zajmowania określonych okolic gniazda. Prawdopodobnie spółkowanie u P. socius zachodzi głównie w komorach gniazdowych. W ciągu roku samica wikłacza może złożyć nawet 9 (według innego źródła do 14 zniesień w ciągu 10 miesięcy, głównie w celu kompensacji strat spowodowanych przez węże żerujące na jajach) zniesień; u ptaków badanych w latach 1999/2000 parze udawało się odchować najwyżej 3 lęgi.
Zdaniem G. L. Macleana u tkaczy nie występuje wokalizacja, którą można by uznać za pieśń. Według N. E. Colliasa i E. C. Collias pieśń istnieje i jest jedynym istotnym zachowaniem różniącym samce tkaczy od samic. Pieśń P. socius trwa niemal dokładnie sekundę. Pojedyncze dźwięki mają częstotliwość 1,0–5,7 kHz, trwają od 0,025 do 0,08 s. Przerwa między nimi to około 0,035–0,08 s, nie licząc dłuższej przerwy po drugim dźwięku (0,12 s).
Gniazda budowane przez tkacze są pod wieloma względami jednymi z najbardziej spektakularnych konstrukcji budowanych przez ptaki.
Nietypowe gniazdo opisał już Paterson, odkrywca gatunku. Zaznaczył, że tkacze budują swe gniazda na mimozach (patrz: ilustracja po prawej). Swoje wrażenia opisał tak:
Wielkość kolonii gniazdowych jest zróżnicowana, mogą one liczyć od 5 do 300–500 osobników. Olbrzymie gniazda stanowią efekt pracy kilku pokoleń wikłaczy, a używane mogą być przez kolejne kilkadziesiąt lat, niekiedy ponad wiek.
Według danych z 1972 tkacze najchętniej zakładają swoje gniazda na Vachellia erioloba (syn. A. giraffae Willd.). Inne używane drzewa to Vachellia haematoxylon, Boscia albitrunca, kokerboom (Aloe dichotoma), Acacia tortilis, Rhus lancea, Ziziphus mucronata, Colophospermum mopane. Sporadycznie konstrukcje mieszczą się na gatunkach obcych, eukaliptusach (Eucalyptus) i Prosopis. Zdarza się, że niewystarczająco wytrzymały konar, np. V. erioloba, załamuje się pod ciężarem gniazda. Gniazda tkacze lokują także na obiektach pochodzenia antropogenicznego; zwykle są to słupy podtrzymujące linie wysokiego napięcia, ale i konstrukcje wsporcze, konstrukcje podtrzymujące przewody trakcyjne, wieże kratownicowe wiatrowych pomp wodnych i różnych zbiorników oraz dźwigary różnych budowli. W paśmie Asbestos Mountains w RPA ptaki budują gniazda także na zboczach skalnych. Według danych z 1972 gniazdo może być umieszczone na wysokości od niecałych 1,6 m po około (szacunkowo) 16 m. W Transgranicznym Parku Narodowym Kgalagadi podczas badań w 1964–1966 średnia wysokość gniazda nad gruntem wynosiła 5,5 m. Gniazda mogą być grube na ponad metr i długie na kilka metrów, nawet do 7; niekiedy takie konstrukcje osiągają masę ponad 1 tony. Konstrukcja dzieli się na dwie części: dach i właściwą konstrukcję (Maclean określił je mianem superstrucure i substructure). Dach nie dzieli się na części przynależne do poszczególnych grup (jak komory); stanowi wspólną część, każdy ptak może na nim przesiadywać lub budować. Część właściwa przylega do konarów, zawiera również komory gniazdowe. Zbudowana jest niemal w całości z suchych źdźbeł traw, np. Aristida ciliata. Przeważnie ptaki wybierają źdźbła długości 10–20 cm. Dach konstrukcji składa się z patyków, również tych z kolcami; ptaki zdają się nie preferować żadnego z tych typów. W komorze gniazdowej można wyszczególnić przedsionek (próg) komory oraz jej wyściółkę. Do komory prowadzi najwyżej 25-centymetrowy tunel o średnicy 6–7 cm; wiedzie pionowo w górę. Sama komora liczy około 15 cm średnicy, przylega do jednego z boków tunelu. Komory nie zachodzą na siebie ani nie zlewają się. Próg zwykle zbudowany jest z zielonych źdźbeł traw; jeżeli akurat są dostępne świeże rośliny zielne (np. celozja srebrzysta (Celosia argentea), Helichrysum argyrosphaerum i Tribulus zeyheri), ptaki użyją ich części. Gruba wyściółka składa się z miękkich materiałów roślinnych, np. z wiech traw z rodzaju Aristida, włochatych liści H. argyrosphaerum, postrzępionych źdźbeł. Niekiedy tkacze dodają także pióra i materiały pochodzenia ludzkiego – wełnę, bawełnę i kawałki ubrań. Otwory wejściowe komór gniazdowych zawsze znajdują się na spodzie konstrukcji. Na jednym drzewie może znajdować się więcej niż 1 konstrukcja.
Przeważnie materiały do budowy gniazda pochodzą z bliskiej okolicy (do 100 m od miejsca konstrukcji), jednak po powrocie z żerowania większość ptaków przynosi jakiś materiał do gniazda, tak więc mogą przynieść go nawet z odległości 1,5 km. Dystans, jaki przebywają ptaki, by znaleźć materiał na wyściółkę, jest zależny od pory roku; w porze deszczowej materiał występuje pospolicie. Ptaki przenoszące źdźbło łapią zawsze za jego koniec (nigdy za środkową część). Większość materiałów używanych przez tkacze nie jest giętka i może być jedynie powtykana, nie wpleciona, w odpowiednie miejsca.
Podczas eksperymentu z 1972 dziesięć ptaków z pustyni Kalahari przeniesiono 9 października do woliery zewnętrznej, gdzie zapewniono im dostatek różnorodnych materiałów budulcowych, w tym wiech owsa głuchego (Avena fatua), i konar drzewa Dovyalis caffra. Niedługo potem zaczęły budować gniazdo. Po dwóch dniach udało im się stworzyć skupisko nieregularnie rozmieszczonych źdźbeł, a 4. dnia utworzyły już część komory gniazdowej; wszystkie spały w niej. 19 października gniazdo nabrało masy, a tkacze rozpoczęły konstrukcję drugiej komory. 7 miesięcy później gniazdo stało się większe, bardziej zwarte, posiadało już dach oraz 5 komór. Gniazdo nie powstaje jako efekt konstruowania poszczególnych komór gniazdowych – struktura zwana strzechą lub dachem (thatch, superstructure) powstaje osobno i jest efektem kooperacji wielu osobników, wymagającym ciągłych nakładów od mieszkańców kolonii w celu utrzymania jego walorów użytkowych. Wszyscy członkowie kolonii lęgowej budują gniazdo, choć nie w równym stopniu, w największym stopniu w budowę i utrzymanie komór gniazdowych i strzechy angażują się samce, jednak to zaangażowanie może też zależeć od pozycji społecznej – samce stojące najniżej w hierarchii mogą angażować się w mniejszym stopniu niż samice. Osobniki młodociane próbują pomagać w budowie, gdy osiągną wiek 80 dni.
Podczas budowy ptaki pokazywały swą dominację na trzy sposoby: gwałtownym ruchem w stronę innego osobnika, wspinaniem się na niego jak przy kopulacji (tylko samce lub samce z młodocianymi) lub z pomocą postawy. Zauważono także zachowanie prawdopodobnie wskazujące na uległość; zdominowany osobnik oferował dominującemu pożywienie lub materiał na gniazdo. W trakcie badania jeden z samców oferował innym mączniki, jednak te niemal zawsze odrzucały pożywienie. Inny oferował dominującemu osobnikowi materiał na gniazdo, jednak ten rzadko przyjmował „prezent” i wbudowywał go w konstrukcję.
Prawdopodobnie największą liczbą młodych, które z powodzeniem mogą odchować tkacze, jest 5. Zdarzają się również lęgi liczące 6 jaj, jednak odchowanie już więcej niż pięciu piskląt w lęgu wydaje się niemożliwe, nawet w niezwykle sprzyjających warunkach. Tylko trzy inne gatunki na Kalahari miewają tak liczne lęgi (w nawiasie liczba jaj) – są to: remizek żółobrzuchy (Anthoscopus minutus; 4–10), namibijczak (Malcorus pectoralis; 3–7) oraz amadyny czerwonogłowe (Amadina erythrocephala; 3–7). Według wyników badań nad wpływem rozmiaru całej grupy (pary z pomocnikami, do 4) z 2010/2011, opublikowanych w PLOS ONE, masa poszczególnych jaj maleje wraz ze wzrostem liczby pomocników. Ogółem wyniosła 1,93–3,05 g. Drugie jajo z każdego zniesienia było znacząco cięższe od pierwszego. U gatunków gniazdujących kooperatywnie, gdzie grupy formują się jeszcze przez złożeniem jaj, obecność pomocników pozwala samicy włożyć mniej energii w produkcję jaj i tym samym zmniejszyć ich rozmiar. Podobne zjawisko zachodzi u kruków (Corvus corone) i chwostek szafirowych (Malurus cyaneus). Badacze zauważyli również, że samice gniazdujące bez pomocników składają jaja z mniejszą zawartością hormonów, zwłaszcza testosteronu, androstenedionu (A4) i kortykosteronu; wielkość grupy nie miała za to wpływu na zawartość karotenoidów w jaju.
Tkacze przeważnie rozpoczynają wysiadywanie już od złożenia pierwszego jaja. Jaja mierzą średnio 20,9 na 15,1 mm (dane dla 76 jaj z RPA). Inkubacja trwa blisko 14–16 dni. Podczas wysiadywania praktycznie nie zdarza się, by jaja zostały pozostawione bez opieki – wysiadujący osobnik zawsze czeka na swojego partnera. Nie jest jasne, dlaczego tak robią, mimo że ich jaja i tak są zakryte w komorze. Pisklęta klują się nagie i ślepe. U badanych w latach 1999/2000 tkaczy pisklęta wykluwały się przeciętnie z blisko ⅔ jaj, zaś na 132 obserwowane lęgi tylko w jednym zdarzyło się, że z żadnego jaja nie wykluło się młode. Po wykluciu rodzice wyrzucają skorupki jaj bezpośrednio pod gniazdo, co jest nietypowe dla wróblowych – przeważnie skorupki są wynoszone na pewną odległość od gniazda. Zależność między masą jaja a masą pisklęcia jest wprost proporcjonalna.
W latach 1999–2001 zostało zbadane 58 lęgów tkacza; spośród 170 piskląt 97 było samcami. Po 8 dniach ponownie zbadano młode. Okazało się, że w ośmiu lęgach umarło przynajmniej jedno pisklę (w lęgach bez pomocników – łącznie 4 samice i jeden samiec, w lęgach z pomocnikami – po 2 samce i samice), a w 13 lęgach nie przeżyło żadne młode; w przynajmniej 10 było to spowodowane drapieżnictwem ze strony węży. Z jaj par, którym pomagają inne tkacze, kluje się stosunkowo więcej samców niż z jaj par bez pomocników lęgowych. Jedno z możliwych wyjaśnień wiąże się z kosztownością wyprodukowania jaja z ptakiem danej płci. Dla samicy bardziej kosztowne jest wyprodukowanie jaja z samcem. Pisklęta płci męskiej są w nieznaczącym stopniu większe od piskląt płci żeńskiej – wśród zbadanych we wspomnianych badaniach młodych długość skoku piskląt samców wyniosła średnio 23,64 ± 0,105 mm, a samic – 23,36 ± 0,099 mm. Do tego świeżo opierzone samce (autorzy nie podali dokładnie dnia życia, opisali pisklę jako fledgling) ważyły średnio 29,25 ± 0,34 g (n=71), zaś samice 28,4 ± 0,409 g. Masa ciała piskląt (ważonych w 17. dniu życia) nie jest zależna od wielkości grupy.
Skóra pisklęcia ma barwę różową, a zajady w kącikach dzioba białokremową. Młode otwierają oczy po 7–10 dniach życia. Keratynowe, szpiczaste osłonki piór (ang. pins) zwykle pękają w 8. dniu życia. Ptaki pozostają w gnieździe przez kolejne 21–23 dni, następnie przez około tydzień powracają jeszcze do gniazda celem otrzymania pokarmu. Zwykle są w pełni opierzone po 21–24 dniach życia, jednak jeśli są niepokojone, mogą opierzyć się wcześniej. Dostają niemal wyłącznie pokarm zwierzęcy. Po ochłodzeniu pogody po deszczach na Kalahari licznie pojawiają się termity Hodotermes mossambicus, które stanowią doskonały pokarm dla młodych. Swoje młode karmią oba ptaki z pary (samce przynoszą więcej pożywienia); w przypadku tych badanych przez Macleana przerwy w dostawie pożywienia wynosiły 1–47 minut, przeciętnie dorosłe przylatywały z pokarmem co 15,4 min. W przypadku pomocników lęgowych samce są bardziej zaangażowane w karmienie i rzadziej opuszczają grupę niż samice. Nocą oboje rodzice śpią w komorze gniazdowej. Tkacze nie wynoszą odchodów z gniazda; już od 1. dnia życia pisklęta wypróżniają się na próg gniazda, skąd nieczystości spadają na ziemię. Gdy młodociane osobniki opuszczają gniazdo w wieku około 24 dni, ich zajady są już niemal niewidoczne; pozostaje jedynie żółta kreska w zgięciu dzioba. Potrafią po wyjściu z gniazda po raz pierwszy odnaleźć właściwą komorę, do tego rozpoznają swoich rodziców (i odwrotnie) pośród wielu innych ptaków w kolonii. Zdarza się, że podloty próbują żebrać o pożywienie przez kolejne 2 miesiące. Przez przynajmniej 4 miesiące pozostają w pobliżu kolonii; oddalenie się od niej w 1. roku życia jest rzadkie. Tkacze zaczynają się rozmnażać zwykle w 3. roku życia.
Przypuszczalnie pozytywny wpływ na rozwój młodych ma stabilizowanie temperatury przez wielkie gniazdo. Po całkowitym niepowodzeniu lęgu w okresie inkubacji jaj ptaki przystępują do ponownych lęgów dość szybko (średnio 10 ± 5,3 dnia dla 14 lęgów). W przypadku niepowodzenia już w etapie rozwoju piskląt para próbuje ponownie po 14 ± 10,7 dniach (dane dla 15 lęgów), zaś najdłuższe odstępy między kolejnymi przystąpieniami do rozrodu występują przy powodzeniu w danym lęgu (33,5 ± 16,2 dla 25 lęgów).
IUCN uznaje tkacza za gatunek najmniejszej troski (LC, Least Concern) nieprzerwanie od 1988. BirdLife International ocenia trend populacji jako stabilny, zaś zasięg występowania P. socius na 658 tys. km². Do tego wymienia 11 ostoi ptaków IBA, m.in. Park Narodowy Etoszy, Transgraniczny Park Narodowy Kgalagadi oraz Park Narodowy Augrabies Falls. Przez ostatnie 100 lat liczebność populacja wzrosła, gdyż ptaki z obszarów zadrzewionych mogły przenieść się na bezdrzewne, gdzie zaczęły gniazdować na strukturach utworzonych przez człowieka.
Ilustracja z 1989 przedstawiająca rozmieszczenie podgatunków tkacza (P. s. eremnus jest włączony do podgatunku nominatywnego)

Tłuszczakomięsak (łac. liposarcoma) – nowotwór złośliwy wywodzący się z adipocytów należący do grupy mięsaków tkanek miękkich. Wyróżnia się kilka podtypów histopatologicznych o dość odmiennej złośliwości, przebiegu klinicznym i typowych miejscach występowania. Tłuszczakomięsak należy do najczęstszych mięsaków tkanek miękkich u dorosłych, które jednak są dość rzadką grupą chorób nowotworowych w tej grupie wiekowej. Najczęstszym objawem nowotworu jest występowanie nieprawidłowej rozprężającej masy, która może zniekształcać kończynę lub pozostawać przez długi okres bezobjawowa w lokalizacji pozaotrzewnowej i wewnętrzbrzusznej. Guz może być rozpoznany na podstawie badań obrazowych, z których najważniejszą rolę pełni rezonans magnetyczny. Biopsja zmiany powinna być wykonywana, jednak w niektórych lokalizacjach często się z niej rezygnuje ze względu na typowy obraz radiologiczny i ograniczoną skuteczność leczenia neoadiuwantowego. Podstawą leczenia jest resekcja zmiany w granicach zdrowych tkanek. Chemioterapia oparta na antracyklinach i radioterapia pełnią pomocniczą rolę w zmianach zaawansowanych lub guzach o dużym ryzyku nawrotu. Rokowanie silnie zależy od typu histopatologicznego nowotworu i możliwości jego chirurgicznego usunięcia.
Tłuszczakomięsak może występować w każdej lokalizacji, jednak najczęściej pojawia się w udzie i przestrzeni pozaotrzewnowej. Powstaje raczej w głębokich tkankach miękkich oraz trzewiach co odróżnia go od tłuszczaka, który jest nowotworem łagodnym. Stanowi około 20% wszystkich mięsaków tkanek miękkich u dorosłych.
Na podstawie cech morfologicznych i mutacji cytogenetycznych wyróżnia się kilka podstawowych typów tłuszczakomięsaka o różnej historii naturalnej i rokowaniu. Wyróżnia się tłuszczakomięsaka dobrze zróżnicowanego (ang. well-differentiated liposarcoma) – inaczej tłuszczaka atypowego (ang. atypical lipomatous tumor) – tłuszczakomięsaka śluzowatego (myxoid liposarcoma), tłuszczakomięsaka odróżnicowanego (dedifferentiated liposarcoma), tłuszczakomięsaka wielopostaciowego (pleomorphic liposarcoma) oraz tłuszczakomięsaka nieokreślonego (mixed-type liposarcoma, liposarcoma not otherwise specifid, liposarcoma NOS).
Stanowi 40–45% wszystkich przypadków tłuszczakomięsaka. Jest to guz lokalnie złośliwy, często wytwarzający liczne wznowy miejscowe, ale niemal nie daje przerzutów odległych, o ile nie ulegnie odróżnicowaniu. Najczęstszymi lokalizacjami są kończyny (około 40%), tułów (30%) i przestrzeń pozaotrzewnowa (20%), rzadziej pojawia się w klatce piersiowej (5%) i okolicy głowy i szyi (3%). Makroskopowo jest to duży, dobrze odgraniczony guz o guzkowej powierzchni. Zwykle jest to pojedynczy guz, choć w przestrzeni pozaotrzewnowej może być to kilka guzów. Przybiera kolor od żółtego do białego w zależności od udziału w nim adipocytów, zwłóknienia i obszarów śluzowatych. W dużych guzach mogą występować obszary martwicy tłuszczowej. Mikroskopowo dojrzały tłuszczakomięsak składa się z dojrzałych proliferujących adipocytów ze znacznym zróżnicowaniem wielkości komórek. Ogniskowo jest widoczna atypia jądrowa z nadbarwliwymi (hiperchromatycznymi) jądrami. Komórki te mają tendencję do gromadzenia się w pobliżu przegród łącznotkankowych. Również komórki zrębowe są nadbarwliwe i wielojądrowe. Wiele lipoblastów zawiera pojedyncze lub liczne wakuole w cytoplazmie.
W 10% przypadków tłuszczakomięsak dobrze zróżnicowany ulega odróżnicowaniu. Makroskopowo jest to duży wieloguzkowy guz koloru żółtego zawierający lite obszary o szarym kolorze (obszary odróżnicowania), często ze strefami martwicy i krwotoków. Stopień odróżnicowania jest zmienny. Ryzyko odróżnicowania prawdopodobnie jest większe w zmianach zaotrzewnowych i innych głębokich lokalizacjach w porównaniu do kończyn, gdzie ryzyko wydaje się mniejsze. W 90% odróżnicowaniu ulega tłuszczakomięsak de novo, a tylko w 10% nawrotowy. Obok obszarów dobrze zróżnicowany występują obszary nisko zróżnicowanego mięsaka. Obszary odróżnicowane mają zmienny obraz i mogą przypominać niezróżnicowanego mięsaka wielopostaciowego albo pośredniego lub wysokiego stopnia śluzakowłókniakomięsaka (myxofibrosarcoma). Nowotwór charakteryzuje się bardzo dużą skłonnością do nawrotów, które pojawiają się w 40% przypadków, a w przypadku lokalizacji pozaotrzewnowej niemal zawsze. Przerzuty odległe występują w 20% przypadków.
Jest to drugi co do częstości typ tłuszczakomięsaka, stanowi 40% przypadków tłuszczakomięsaków. Do grupy zalicza się nowotwór dawniej osobno klasyfikowany jako tłuszczakomięsak okrągłokomórkowy. W 66% przypadków jest zlokalizowany w udzie, znacznie rzadziej w przestrzeni pozaotrzewnowej lub tkance podskórnej. Zwykle są to dobrze odgraniczone wieloguzkowe guzy wewnątrzmięśniowe, koloru jasnobrązowego, o galaretowatym przekroju. Guzy są zbudowane z okrągłych lub owalnych prymitywnych mezenchymalnych komórek z wczesnych etapów lipogenezy i zmiennej liczby małych sygnetowatych lipoblastów w śluzowatym zrębie z charakterystycznym wzorem unaczynienia.
Nowotwór często wykazuje skłonność do nawrotów lokalnych i u 33% chorych dochodzi do powstawania przerzutów odległych, co jest zależne od stopnia złośliwości histologicznej. Ten typ mięsaka ma tendencje do tworzenia przerzutów i wieloogniskowych nowotworów synchronicznych lub metachronicznych (pojawienie się nowego ogniska nowotworu w pewnym odstępie od rozpoznania ogniska pierwotnego). Przerzuty i nowotwory synchroniczne mają tendencję do pojawiania się w nietypowych miejscach w obrębie tkanek miękkich z dużą zawartością tkanki tłuszczowej (przeciwna kończyna, pacha, przestrzeń zaotrzewnowa) oraz kości, szczególnie do kręgosłupa, a dopiero w drugiej kolejności pojawiają się przerzuty do płuc. Odróżnienie choroby synchronicznej od przerzutowej jest bardzo trudne i jest możliwe tylko poprzez dokładną analizę różnorodności cytogenetycznej komórek nowotworowych.
Jest to mięsak o dużym stopniu złośliwości. Zlokalizowany jest głównie w głębokich tkankach miękkich w obrębie kończyn, częściej w kończynie dolnej niż górnej. Rzadziej występuje w tułowiu, przestrzeni pozaotrzewnowej, śródpiersiu, skalpie, w okolicy jąder i oczodole. Stanowi poniżej 5% wszystkich typów tłuszczakomięsaków. Makroskopowo często jest to twardy, wieloogniskowy, duży guz o średnicy nawet powyżej 10 cm o kolorze białym do żółtego. W wielu przypadkach występują strefy martwicy lub śluzowate obszary. Mogą być guzami dobrze odgraniczonymi lub naciekającymi. Mikroskopowo jest zbudowany z różnej liczby polimorficznych lipoblastów w tle do wielopostaciowego mięsaka. Zwykle nowotwór składa się z wrzecionowatych komórek nowotworowych o wielu postaciach oraz pęczków wrzecionowatych i okrągłych komórek przemieszanych z wielojądrzastymi gigantycznymi komórkami (podobnymi do komórek niezróżnicowanego mięsaka pleomorficznego – UPS). Również może składać się z polimorficznych, wielowodniczkowych lipoblastów z dziwacznymi, hiperchromatycznymi, półokrągłymi jądrami. Często są widoczne wewnątrzkomórkowe lub zewnątrzkomórkowe eozynofilne kropelki, rzadko występuje naciek zapalny. Choć ten typ tłuszczakomięsaka zawiera wielopostaciowe lipoblasty, to brak wysoko zróżnicowanych składników tłuszczakowatych odróżnia go od typu odróżnicowanego. Klinicznie bardzo często występują przerzuty, które dotyczą aż 50% chorych. Początkowo lokalizują się w płucach.
Jest to guz wykazujący jednocześnie cechy tłuszczakomięsaka śluzowatego, okrągłokomórkowego, dobrze zróżnicowanego, odróżnicowanego i polimorficznego. Ten typ nowotworu dotyczy głównie osób starszych. Pojawia się najczęściej w przestrzeni zaotrzewnowej lub jamie brzusznej, a rzadziej w obrębie kończyn. Makroskopowo jest dużym zielonożółtym wieloogniskowym guzem zawierającym torbielowate i lite obszary. Mikroskopowo charakteryzuje się występowaniem obszarów śluzowatych, które pozwalają odróżnić go od tłuszczakomięsaka dobrze zróżnicowanego, szczególnie w lokalizacji wewnątrzbrzusznej lub zaotrzewnowej, w której tłuszczakomięsak śluzowaty występuje rzadziej. Faktycznie typowo powstaje w wyniku zwyrodnienia śluzowatego lub odróżnicowanie tłuszczakomięsaka dobrze zróżnicowanego z cechami podobnymi do śluzakowłókniakomięsaka (myxofibrosarcoma-like dedifferentiated liposarcoma).
Jest to rzadki nowotwór dotyczący przede wszystkim ludzi dorosłych pomiędzy 50 a 65 rokiem życia. Stanowi przynajmniej 20% mięsaków tkanek miękkich u osób dorosłych. Zapadalność na tłuszczakomięsaka wynosi 6 przypadków na milion. Szczytowa częstość występowania przypada na czwartą i piątą dekadę życia, choć rzadko może pojawiać się około dwudziestego roku życia. Tłuszczakomiesak śluzowaty częściej dotyczy ludzi młodych. Podtyp wielopostaciowy (pleomorficzny) dotyczy przede wszystkim ludzi powyżej 50 roku życia. U dzieci jest to rzadki nowotwór, gdyż stanowi od 2% do 3% wszystkich mięsaków tkanek miękkich, przy czym najczęstszym podtypem jest tłuszczakomięsak śluzowaty stanowiący 90% przypadków tłuszczakomięsaka u dzieci.
Objawy są uzależnione od lokalizacji i histologicznego typu guza. Zwykle są to zmiany bezbolesne i długo bezobjawowe. Często są one głęboko zlokalizowane i mogą osiągać spore rozmiary. Szczególnie duże guzy mogą występować w przestrzeni zaotrzewnowej, gdzie nierzadko przekraczają 20 cm średnicy. W literaturze są opisywane przypadki guzów o masie nawet 20–40 kg w tej lokalizacji. Szacuje się, że 20% guzów w momencie rozpoznania ma wielkość przekraczającą 10 cm. Często są wykrywane przypadkowo. Guzy wewnątrzbrzuszne powodują ściśnięcie narządów jamy brzusznej, co powoduje powstawanie nieokreślonego uczucia dyskomfortu w brzuchu, utratę masy ciała, a w przypadku dużych guzów znaczne zniekształcenie brzucha. Tłuszczakomięsak śluzowaty zwykle występuje jako duży bezbolesny guz w głębokich tkankach miękkich kończyn, często powodując powstanie widocznego i macalnego guza. Długa historia choroby i niedawny szybki wzrost guza, który najłatwiej zaobserwować na kończynach, sugerują tłuszczakomięsaka odróżnicowanego. Tłuszczakomięsak wielopostaciowy objawia się jako twarda rozprężająca masa, często stwierdza się krótką historię choroby.
Tłuszczakomięsak, podobnie jak inne mięsaki jest wykrywany w badaniach obrazowych, z których największą rolę pełni rezonans magnetyczny (MRI). Ponadto, w przeciwieństwie do innych mięsaków tkanek miękkich, rozpoznanie tłuszczakomięsaka może być postawione poprzez badania obrazowe.
Badaniem obrazowym mającym największe znaczenie dla postawienia rozpoznania tłuszczakomięsaka jest rezonans magnetyczny, a mniejszą przydatność wykazuje tomografia komputerowa (TK). Ta druga technika znajduje zastosowanie w diagnostyce przerzutów w płucach oraz zmian w przestrzeni pozaotrzewnowej, gdzie jej skuteczność jest porównywalna do rezonansu magnetycznego. Do wstępnej diagnostyki może być stosowana ultrasonografia (USG).
Tłuszczakomięsak dobrze zróżnicowany w rezonansie magnetycznym na ogół przypomina tkankę tłuszczową, podczas gdy guzy o niskim zróżnicowaniu są zmianami beztłuszczowymi. Tłuszczakomięsak dobrze zróżnicowany przybiera formę słabo unaczynionego guza o intensywności sygnału odpowiadającemu tkance tłuszczowej, z grubymi przegrodami łącznotkankowymi zawierającymi guzkowate elementy nietłuszczowe. W rezonansie magnetycznym w obrazach T1-zależnych wykazuje niski lub pośredni sygnał i wysoki sygnał w obrazach T2-zależnych. Zwykle guz jest dobrze odgraniczony.
Tłuszczakomięsak śluzowaty z powodu mniejszego odsetka tkanki tłuszczowej, charakteryzuje się dużą zawartością wody w tkankach guza, co jest wykrywalne w MRI, TK i USG. Wykrycie niewielkiej ilości tkanki tłuszczowej w przegrodach lub niewielkich zmianach ogniskowych umożliwia rozpoznanie 80-95% przypadków guza. W tłuszczakomięsaku śluzowatym obraz zależy od ilości tkanki tłuszczowej, materiału śluzowatego, stopnia komórkowości, unaczynienia i martwicy. Tłuszczakomięsak śluzowaty w MRI w obrazach T1-zależnych zwykle wykazuje niski sygnał i obraz może zawierać w mniejszej proporcji wysoki sygnał. W guzie występują koronkowe, linearne lub bezpostaciowe ogniska tkanki tłuszczowej. W części z tych guzów w obrazie T1-zależnym nie uwidaczniają się strefy tłuszczowe i w tych guzach w obrazach T2-zależnych jest obserwowany homogenny lub heterogenny wysoki sygnał. Przegrody mogą dawać słaby sygnał w obrazie T2-zależnym. Po podaniu kontrastu gadolinowego następuje wzmocnienie obrazu guza. Guz jest dobrze odgraniczony.
Tłuszczakomięsak odróżnicowany typowo zawiera składniki o obrazie tłuszczakomięsaka dobrze zróżnicowanego oraz ogniskowe nietłuszczowe masy. Granice guza mogą być dobrze lub słabo odgraniczone. Guzy posiadają heterogenny lub mieszany niski, pośredni lub wysoki sygnał w obrazach T1 i T2-zależnych. W części nietłuszczowej mogą być widoczne krwotoki lub martwica. Po podaniu środka cieniującego guzy wykazują wybitne wzmocnienie kontrastowe o heterogennym wzorze. Występowanie dominującej ogniskowej zmiany powyżej 1 cm w tłuszczakomięsaku dobrze zróżnicowanym sugeruje odróżnicowany tłuszczakomięsak.
Tłuszczakomięsak wielopostaciowy jest widoczny jako zmiany mięsakowate o wysokiem stopniu zróżnicowania, z niewielkimi ilościami tkanki tłuszczowej, które w 60-75% przypadków umożliwiają rozpoznanie. Często są widoczne ogniska krwotoczne i martwica. Cechują się mieszanym niskim, pośrednim lub wysokim sygnałem w obrazach T1 i T2-zależnych. Po podaniu kontrastu guzy wykazują wybitne wzmocnienie kontrastowe o heterogennym wzorze.
Tłuszczakomięsak dobrze zróżnicowany oraz odróżnicowany charakteryzuje się występowaniem dodatkowego chromosomu pierścieniowego, który powstaje z amplifikowanego regionu 12q14-15, występuje on w 80% przypadków. Region zawiera geny MDM2 oraz CDK4 – białka MDM2 i CDK4 mogą być przydatne w diagnostyce tłuszczakomięsaka dobrze zróżnicowanego i odróżnicowanego. Również nadekspresja genu p16 może być przydatna w diagnostyce różnicowej tych guzów.
W 90-95% przypadków tłuszczakomięsaka śluzowatego i okrągłokomórkowego występuje translokacja t(12;16)(q13-14;p11), w wyniku której dochodzi do połączenia genów CHOP (DDIT3) oraz TLS (FUS), w rezultacie ekspresji połączonych genów powstaje hybrydowe białko CHOP-TLS (FUS-DDIT3), będące czynnikiem transkrypcyjnym, i które zwiększa zdolność przyłączania kinazy CDK2 do białek cytoszkieletu. Jest to bardzo czuły i swoisty marker tłuszczakomięsaka śluzowatego i okrągłokomórkowego. Obecność translokacji t(12;16)(q13-14;p11) prawdopodobnie nie ma wpływu na rokowanie. Rzadziej występuje translokacja t(12;22)(q13;q12), która prowadzi do fuzji genów DDIT3 i EWSR1. W jej wyniku dochodzi do produkcji białka fuzyjnego DDIT3-EWSR1.
W tłuszczakomięsaku wielopostaciowym obserwuje się wiele różnych zmian cytogenetycznych. Najczęstszymi aberracjami są dodatkowe regiony 20q13 (90% guzów), 5p13-p15 (70%), 17p11.2-p12 (65%) 1q21-q22 (57%), 9q22 (57%), 1p21 (50%), 6p21 (50%), 6q23-q24 (50%), a rzadziej 7p15, 7p22, 7q11, 7q22, 12q24, 22q13, 17q25 oraz delecje regionów 12p13 (50%), 13q21 (43%), 11q22-q23 i 13q14.
Biopsja jest standardowym postępowaniem po stwierdzeniu zmiany mogącej odpowiadać mięsakowi. Wykonuje się biopsję gruboigłową z wielu miejsc guza, a przy niewielkich zmianach powierzchniowych biopsję wycinającą. Biopsja cienkoigłowa nie jest zalecana. Biopsja może spowodować niedoszacowanie złośliwości histologicznej nowotworu. Jednak większość pozaotrzewnowych guzów jest rozpoznawana za pomocą badań obrazowych bez wykonania biopsji, ponieważ chemioterapia lub radioterapia neoadiuwantowa prawdopodobnie nie jest skuteczna. Powinna być wykonana, gdy guz przestrzeni zaotrzewnowej zawierający tłuszcz prawdopodobnie nie będzie możliwy do całkowitej resekcji lub wykazuje podobieństwo do naczyniakomięśniakotłuszczaka. Biopsja jest częściej wykonywana w zmianach zlokalizowanych w kończynach, w których stosuje się neoadiuwantową chemioterapię. Biopsja powinna być zaplanowana w taki sposób, aby jej przebieg w tkankach i blizna mogły być usunięte podczas zabiegu chirurgicznego usuwającego guza.
Całkowita chirurgiczna resekcja guza jest najskuteczniejszą metodą postępowania w chorobie zlokalizowanej. Zakres resekcji jest uzależniony od lokalizacji guza i jego typu histopatologicznego. Standardowo stosuje się szerokie wycięcie z zakresie zdrowych tkanek (tzw. mikroskopowo ujemny margines chirurgiczny – resekcje R0). Sama wielkość marginesu resekcji jest uzależniona od podtypu histopatologicznego. Makroskopowo ujemne marginesy resekcji (resekcje R0 i R1) są osiągane u 80% leczonych.
Tłuszczakomięsak dobrze zróżnicowany w obrębie kończyn najczęściej jest leczony za pomocą procedur oszczędzających kończynę przed amputacją. Powinien być zachowany margines wynoszący przynajmniej 1-2 cm. Jeśli ten margines nie jest możliwy z powodu bezpośredniego przylegania do pęczka naczyniowo-nerwowego lub kości to guz należy dokładnie usunąć z nienaruszoną powięzią, pochewką powrózka naczyniowo-nerwowego lub okostną. Jeśli tłuszczakomięsak dobrze zróżnicowany otacza powrózek naczyniowo-nerwowy może być konieczna resekcja struktur. Miąższ nerki rzadko jest zajęty przez nowotwór i w przypadku jej naciekania usunięcie powięzi nerki jest wystarczające. W przypadku braku ujemnych mikroskopowo marginesów (resekcja R1) należy rozważyć reoperację ośrodkach referencyjnych, a w przypadku resekcji bez zachowanych makroskopowo ujemnych marginesów (resekcja R2) reoperacja jest obligatoryjna.
Bardzo istotna jest lokalna kontrola choroby, szczególnie przy podtypach dobrze zróżnicowanych, które rzadziej tworzą przerzuty. W przeciwieństwie do lokalizacji w kończynach, w przypadku mięsaków zlokalizowanych w obrębie jamy brzusznej i tułowia większość zgonów następuje w efekcie niekontrolowanej wznowy miejscowej i uszkodzenia sąsiednich istotnych życiowo narządów, a nie w konsekwencji powstawania przerzutów odległych. W guzach na kończynach zgony są rzadsze i zwykle są skutkiem wytworzenia się przerzutów. Jeśli resekcja radykalna nie jest możliwa, to wykonuje się resekcje cytoredukcyjne, które mogą zmniejszyć nasilenie objawów, ryzyko powikłań oraz wydłużyć przeżycie. Nie ma konsensusu co do skuteczności powtarzanych operacji cytoredukcyjnych. Jednak w niektórych ośrodkach referencyjnych często wykonuje się reoperacje, ponieważ uważa się, że nawet niekompletne reoperacje mogą złagodzić objawy i prawdopodobnie wydłużyć przeżycie.
W leczeniu mięsaków tkanek miękkich radioterapia jest standardowym postępowaniem po szerokiej resekcji głębokich guzów o wielkości powyżej 5 cm i wysokiej złośliwości histologicznej (G2-G3). Często również głębokie zmiany o wysokiej złośliwości histologicznej, ale wielkości mniejszej niż 5 cm są leczone radioterapią, mimo braku konsensusu co do skuteczności tego leczenia. Lokalna kontrola choroby oraz przeżycie nie zależą od harmonogramu radioterapii, a od wystąpienia wczesnych lub późnych powikłań. Gdy przewiduje się, że powikłania rany operacyjnej będą problematyczne – lepszym rozwiązaniem jest radioterapia adiuwantowa, niż neoadiuwantowa, którą można rozważyć, gdy nie przewiduje się powikłań chirurgicznych.
Jednak zastosowanie radioterapii w leczeniu tłuszczakomięsaka jest kontrowersyjne, choć są pewne dowody na skuteczność radioterapii adiuwantowej, która może pomóc w lokalnej kontroli choroby. Znajduje ona zastosowanie głównie w leczeniu guzów zaotrzewnowych lub wewnątrzbrzusznych oraz w zmianach o niskiej złośliwości na kończynach. Radioterapia kończyn może umożliwić operację zachowującą kończynę, chroniąc ją przed amputacją oraz poprawia wskaźnik lokalnej kontroli guza w tej lokalizacji.
Korzyści z adiuwantowej radioterapii w guzach pozaotrzewnowych i w jamie brzusznej nie są wystarczająco udokumentowane. Część badań wskazuje na redukcję ryzyka wznowy i polepszenie kontroli lokalnej choroby. W przypadku tłuszczakomięsaka dobrze zróżnicowanego w lokalizacji pozaotrzewnowej wykorzystanie radioterapii nie jest uzasadnione, ponieważ jej stosowanie znacząco podnosi chorobowość leczonych. Prawdopodobnie otrzymanie przedoperacyjnej radioterapii nie jest korzystne dla chorych nawet w sytuacji pooperacyjnych dodatnich marginesów. Tłuszczakomięsak śluzowaty najlepiej odpowiada na radioterapię i radioterapia może być stosowana, gdy istnieją przerzuty odległe. Radioterapia może być skuteczną metodą paliatywnego leczenia przerzutów tłuszczakomięsaka śluzowatego.
Kilka badań wskazuje na pewną skuteczność chemioterapii neoadiuwantowej lub adiuwantowej w tłuszczakomięsaku śluzowatym. Jednak metaanaliza z 2008 roku sugeruje brak wpływu tej terapii na przeżycie. Prawdopodobnie największe korzyści w chemioterapii neoadiuwantowej lub adiuwantowej uzyskują chorzy na tłuszczakomięsaka śluzowatego w młodym wieku o wysokim ryzyku nawrotu.
W zaawansowanej chorobie nowotworowej z przerzutami stosuje się chemioterapię. Poszczególne typu tłuszczakomięsaka znacząco różnią się wrażliwością na cytostatyki. Zgodnie z wytycznymi ESMO (European Society for Medical Oncology) w leczeniu mięsaków tkanek miękkich, w tym tłuszczakomięsaka, stosuje się chemioterapię opartą na antracyklinach, głównie doskorubicynę.
Doksorubicyna z połączeniu z ifosfamidem jest skuteczna w leczeniu tłuszczakomięsaka śluzowatego, w którym odsetek odpowiedzi w badaniu klinicznym wynosił 48% w porównaniu z 18% odsetkiem odpowiedzi dla pozostałych typów tego nowotworu. Również inne badania wskazują na jego skuteczność. Jest to zalecane połączenie, gdy pozwala na to stan ogólny leczonego i guz wykazuje odpowiedź na te połączenie.
W leczeniu tłuszczakomięsaka śluzowatego skuteczna jest również trabektedyna, która według zaleceń ESMO jest lekiem drugiego rzutu w leczeniu tego podtypu tłuszczakomięsaka.
W tłuszczakomięsaku dobrze zróżnicowanym podaje się doksorubicynę w monoterapii, która charakteryzuje się około 12% odsetkiem odpowiedzi. Połączenie doksorubicyny z innymi cytostatykami, w tym ifosfamidem, prawdopodobnie podnosi odsetek odpowiedzi, jednak nie obserwuje się wzrostu przeżycia.
Połączenie gemcytabiny i docetakselu jest związane w niewielkimi odpowiedziami w odróżnicowanym tłuszczakomięsaku.
W przypadku braku zgody chorego na okaleczającą operację w obrębie kończyn lub nieoperacyjnego guza opcją terapeutyczną może być izolowana perfuzja kończyny z interferonem α i melfalanem.
Tłuszczakomięsak cechuje się stosunkowo dobrym rokowaniem w porównaniu do innych mięsaków tkanek miękkich u dorosłych. Najlepszym rokowaniem charakteryzuje się tłuszczakomięsak dobrze zróżnicowany i śluzowaty, które mają niski wskaźnik występowania przerzutów. Typ odróżnicowany i wielopostaciowy charakteryzuje się znacznie gorszym rokowaniem.
Czynnikami rokowniczymi są: typ histologiczny guza, wieloogniskowość nowotworu, kompletność resekcji oraz zachowanie integralności guza podczas resekcji. Chorzy z niekompletną resekcją (R2) guza wykazują znacząco gorsze wskaźniki przeżycia. Dla guzów w obrębie tułowia wielkość guza powyżej 5 cm jest niekorzystnym czynnikiem rokowniczym, jednak w lokalizacji pozaotrzewnowej wielkość guza nie jest czynnikiem prognostycznym. Średnia mediana przeżycia całkowitego wynosi około 60-83 miesięcy, a pięcioletnie przeżycie swoiste dla choroby około 60%.
Rokowanie w tłuszczakomięsaku dobrze zróżnicowanym silnie zależy od jego lokalizacji, która decyduje o możliwości szerokiego wycięcia guza. Ryzyko nawrotu tłuszczakomięsaka dobrze zróżnicowanym w kończynach wynosi 40%, w tułowiu 70%, a w przestrzeni pozaotrzewnowej aż 90%, co jest związane z trudnościami w uzyskaniu ujemnych marginesów wycięcia. Jednak w typie dobrze zróżnicowanym samo przeżycie całkowite (OS) nie wykazuje znaczących różnic w różnych lokalizacjach i wynosi około 115 miesięcy, przy czym jednocześnie pięcioletnie przeżycie swoiste dla choroby (DSS) jest znacząco gorsze w lokalizacji pozaotrzewnowej. Pięcioletnie przeżycie swoiste dla choroby wynosi w lokalizacji w kończynach 98%, w tułowiu 93% i w przestrzeni pozaotrzewnowej 87%.
W typie śluzowatym i okrągłokomórkowym do czynników ryzyka należą: wiek powyżej 45 lat, duży guz powyżej 10 cm, odsetek typu okrągłokomórkowego powyżej 5% i obecność martwicy nowotworu. Nowotwór wieloogniskowy charakteryzuje znacząco gorsze rokowanie. W typie śluzowatym nie zawierającym stref z okrągłych komórek przeżycie pięcioletnie osiąga około 70-90% chorych. W zmianach zawierających odsetek typu okrągłokomórkowego powyżej 5% przeżycia pięcioletnie są znacznie gorsze i osiąga je około 50% chorych.
Typ odróżnicowany charakteryzuje się około 50% odsetkiem przeżyć pięcioletnich. Typ wielopostaciowy rokuje źle. Często dochodzi do rozwoju przerzutów odległych i chorzy często umierają w krótkim czasie od rozpoznania. Odsetek przeżyć pięcioletnich wynosi około 40%.
Podejrzanie mięsaka jest stawiane na podstawie badania klinicznego oraz biopsji z badaniem cytologicznym. Ostateczne rozpoznanie jest stawiane na podstawie badania histopatologicznego. Leczenie polega na możliwie radykalnym zabiegu chirurgicznym lub postępowaniu paliatywnym. Przy nieradykalnym zabiegu bywa stosowana radioterapia i chemioterapia, jednak ich skuteczność jest nieokreślona. Podobnie jak u ludzi ryzyko nawrotu zależy od stopnia radykalności zabiegu, lokalizacji i wielkości guza oraz stopnia złośliwości histologicznej guza.
Mięsaki po raz pierwszy zostały wydzielone jako osobna grupa nowotworów przez Rudolfa Virchowa. Jako pierwszy podał on opis tłuszczakomięsaka w 1857 roku. W 1916 roku H. E. Robertson zebrał serię 50 przypadków tego nowotworu. W 1935 roku James Ewing rozszerzył kryteria diagnostyczne tego nowotworu. W 1969 roku WHO opublikowała pierwszą wersję zasad klasyfikacji mięsaków. Obecnie obowiązująca, trzecia wersja tej klasyfikacji, została wydana w 2002 roku.
Vincent T. DeVita, Theodore S. Lawrence, Steven A. Rosenberg: Devita, Hellman & Rosenberg’s Cancer: Principles & Practice of Oncology. Wyd. 8. Lippincott Williams & Wilkins, 2008. ISBN 978-0-7817-7207-5.Christopher D.M. Fletcher, K. Krishnan Unni, Fredrik Mertens: Pathology and Genetics of Tumours of Soft Tissue and Bone. Lyon: IARC Press, 2002.Murray F. Brennan, Cristina R. Antonescu, Robert G. Maki: Management of Soft Tissue Sarcoma. Springer Science & Business Media, 2012.Steven P. Meyers: MRI of Bone and Soft Tissue Tumors and Tumorlike Lesions: Differential Diagnosis and Atlas. Thieme, 2011. ISBN 978-1-58890-251-1.
Dominik T. Schneider, Ines B. Brecht, Thomas A. Olson, Andrea Ferrari: Rare Tumors In Children and Adolescents. Springer Science & Business Media, 2012. ISBN 978-3-642-04197-6.
Tom Clancy’s Rainbow Six Siege – strzelanka pierwszoosobowa taktyczna skupiająca się na walkach pomiędzy atakującymi a obrońcami. Gra nawiązuje do technothrillera Tęcza Sześć (ang. Rainbow Six) Toma Clancy’ego. Za jej produkcję odpowiadało kanadyjskie studio Ubisoft Montréal, a przy tworzeniu darmowych dodatków i aktualizacji pomagało niemieckie studio Ubisoft Blue Byte. Grę wydała firma Ubisoft, a jej premiera odbyła się 1 grudnia 2015 roku na platformy Microsoft Windows, PlayStation 4 i Xbox One.
Pracę nad grą rozpoczęto tuż po skasowaniu produkcji gry Rainbow 6: Patriots, która była przeznaczona na konsole siódmej generacji. Gra powstała na silniku AnvilNext i wykorzystuje technologię Realblast Destruction, która umożliwia tworzenie podatnego na zniszczenia środowiska. Produkcja nastawiona jest na rozgrywki wieloosobowe i podejmuje tematykę starć operatorów jednostek specjalnych z różnych części świata.
Gra została dobrze przyjęta przez recenzentów i graczy uzyskując średnią ocen w agregatorach Metacritic i GameRankings wahającą się w zależności od platformy pomiędzy 72/100 a 79/100. Recenzenci chwalili grę za realizm rozgrywki, duże możliwości destrukcji otoczenia, dobrze zaprojektowane mapy do rozgrywki wieloosobowej, oprawę dźwiękową oraz nacisk na komunikację i współpracę graczy przy wykonywaniu zadań. Krytykowali natomiast za przeciętna grafikę, problemy z działaniem serwerów w pierwszych dniach po premierze oraz brak kampanii dla pojedynczego gracza. Po premierze gra otrzymała dziewięć dodatków zwanych operacjami, które zapewniły nowych operatorów (postaci grywalnych) i mapy. Kolejne trzy są w produkcji.
Tom Clancy’s Rainbow Six Siege to pierwszoosobowa strzelanka taktyczna. W premierowej wersji gry można wcielić się w członków pięciu jednostek antyterrorystycznych: GIGN (Francja, także Operation Chimera), GSG9 (Niemcy), SAS (Wielka Brytania), Specnaz (Rosja, także Operation Chimera), oraz SWAT (Stany Zjednoczone); w aktualizacjach dla wszystkich ukazali się także operatorzy jednostek: JTF2 (Kanada, Operation: Black Ice), Navy Seals (Stany Zjednoczone, Operation: Dust Line), BOPE (Brazylia, Operation: Skull Rain), SAT (Japonia, Operation: Red Crow), GEO (Hiszpania, Operation: Velvet Shell), SDU (Chiny, Operiation: Blood Orchid), 707th (Korea Południowa, Operation: White Noise) oraz GROM (Polska, Operation: Blood Orchid; Operation: White Noise). W podstawowej wersji gry do każdej jednostki należało czterech różnych operatorów. Nowe operacje dodawały kolejnych dwóch, lub trzech operatorów, którzy posiadają unikalne umiejętności i ekwipunek. Operatorzy są podzieleni na dwie grupy: atakujących, czyli antyterrorystów i obrońców, czyli terrorystów. Istnieje także możliwość wcielenia się w rekruta, czyli postać, która nie posiada wyspecjalizowanego ekwipunku i jest przeznaczona głównie dla początkujących graczy. Aby odblokować operatora i dodatki do broni, gracz musi wydać punkty rozgłosu, które otrzymuje w trakcie gry za przybliżanie drużyny do zwycięstwa i wykonywanie zadań, lub zakupić kredyty w sklepie Uplay. Punkty rozgłosu umożliwiają graczowi także awans na wyższy poziom doświadczenia. Po odblokowaniu bohatera gracz może obejrzeć krótki film prezentujący postać, jej ekwipunek i umiejętności. Przy pomocy kredytów w grze można odblokować skórki premium do broni (malowania broni), doładowania rozgłosu oraz odblokować operatorów.
Gra ma tryby rozgrywki wieloosobowej polegające na rywalizacji dwóch drużyn złożonych z pięciu graczy oraz tryby kooperacji, w której pięcioosobowa drużyna próbuje wygrać z postaciami sterowanymi przez sztuczną inteligencję. Do pierwszej grupy trybów zaliczają się: odbicie zakładnika (drużyna obrońców przetrzymuje zakładnika, a atakujący próbują go odbić), bomba (jedna drużyna podłożyła dwie bomby na mapie, a druga musi je rozbroić) oraz zabezpieczenie terenu (atakujący muszą zająć wyznaczony teren, w czym próbują im przeszkodzić obrońcy). Drużyna obrońców może wygrać, jeżeli zabije wszystkich atakujących, lub jeżeli upłynie czas, który mieli na wykonanie akcji atakujący. Atakujący mogą wygrać, jeżeli zabiją wszystkich terrorystów, lub jeżeli wykonają przydzielone im zadanie.
Rozgrywka rozpoczyna się od przydzielenia jednej drużynie roli atakujących, a drugiej obrońców. Następnie gracze wybierają operatorów, którymi zamierzają sterować w trakcie rundy. Każdy z operatorów cechuje się poziomem opancerzenia, szybkości oraz innym ekwipunkiem. Operatorzy mogą mieć na wyposażeniu bronie takiej jak karabiny szturmowe, strzelby, pistolety maszynowe, lekkie karabiny maszynowe, pistolety i tarcze balistyczne. Gracz może zamontować na broniach operatorów dodatki takie jak: celowniki, tłumiki, kompensatory, przedłużenia lufy, uchwyty, czy lasery. Na początku rundy następuje faza rozpoznania terenu po stronie atakujących, którzy sterując dronami próbują namierzyć cel akcji. W tym samym czasie obrońcy przygotowują się do odparcia szturmu poprzez m.in. wzmocnienie ścian, barykadowanie drzwi i okien, niszczenie dronów przeciwnika oraz rozstawienie pułapek i innego pomocnego osprzętu. Gracze po stronie defensywnej mogą mieć na wyposażeniu: barykady, panele wzmacniające powierzchnie płaskie (t.j. ściany, czy podłogi), druty kolczaste, komórki nitro, pistolet reanimacyjny, płytki pancerne zapewniające dodatkową odporność na obrażenia, detonowane ładunki gazowe,  zakłócacz sygnału, który zapobiega zdalnym detonacjom, przerywa łączność oraz uniemożliwia sterowanie dronami, panele pancerne, które służą do barykadowania drzwi i okien, detektor pulsu, urządzenie podłączające pod napięcie metalowe elementy, system obrony reaktywnej, który unieszkodliwia wrzucone do pomieszczenia przez przeciwników granaty, pułapki wybuchowe montowane w futrynach drzwi i framugach okien, rozkładany lekki karabin maszynowy, rozkładane maty powalające , latającego drona ogłuszającego uderzeniami sonicznymi, przenośne kamery, wyciszony pistolet z amunicją poddźwiękową, wytrzymałe lustra weneckie, które mogą być wmontowane w barykady i ściany, miny z trującymi kolcami, miny błyskowo-dźwiękowe, Jedna z postaci ma umiejętność cichego poruszania się dającą możliwość bezgłośnego zbliżenia się do wroga, obezwładnienia go i zmuszenia do wyjawienia pozycji sojuszników, na wyposażeniu jednej postaci jest także kombinezon taktyczny zakłócający działanie dronów przeciwnika. Ponadto na każdej mapie rozlokowane są kamery, do których podglądu dostęp ma drużyna obrońców, jednak atakujący w trakcie rozgrywki mogą je zniszczyć. Gracze ofensywni mogą mieć ekwipunek taki jak: granaty odłamkowe, błyskowe i dymne, ładunki wyważające, miny przeciwpiechotne, młot do wyważania, granaty elektromagnetyczne, które mogą zniszczyć urządzenia elektryczne, granatnik, ładunek wyważający, który umożliwia przebijanie się przez wzmocnione powierzchnie, rozkładaną tarczę balistyczną, drony elektryczne, które mogą zniszczyć elektroniczne urządzenia, lub ranić przeciwnika, tarczę taktyczną, która może oślepiać przeciwnika, wykrywacz elektroniki, aktywny celownik termowizyjny, ładunki kasetowe, podczepianą pod karabin strzelbę, kasetowe granaty błyskowo-dźwiękowe, przezroczyste tarcze bojowe montowane na karabinach szturmowych, kuszę taktyczną, która wystrzeliwuje bełty z gazem duszącym i dymnym, gogle, które podświetlają ślady stóp, granatnik z amunicją hukowo-błyskową oraz burzącą z zasięgiem ograniczonym lotem parabolicznym oraz taktyczny palmtop „Logic Bomb” umożliwiający hakowanie kamer defensywy oraz dzwonienie na telefony przeciwników. Ponadto każdy z graczy atakujących ma na wyposażeniu drona, którego może używać do rozpoznania na początku rundy, o ile urządzenie nie zostało zniszczono przez wrogów. Postać gracza może przyjąć trzy pozycje: stojącą, kucającą i leżącą. W pozycji stojącej gracz może biegać, jednakże podobnie jak niszczenie otoczenia, powoduje to hałas, który mogą usłyszeć przeciwnicy. Atakujący mają na wyposażeniu także linki do wspinania się i opuszczania z budynków. Każdy z graczy rozpoczyna rundę z 100 punktami życia. W grze nie zaimplementowano autoregeneracji zdrowia, a zabity gracz jest wykluczony z pola walki do końca rundy. W każdym trybie występuje bratobójczy ogień oraz istnieje możliwość podniesienia rannego towarzysza, który po reanimacji powraca do gry z połową zdrowia. Duża cześć powierzchni w grze nie stanowi ochrony dla gracza, gdyż jest zniszczalna. Gracz ma możliwość wychylania się zza osłon i celowania. Po zakończeniu rundy, role drużyn się odwracają. Rozgrywka toczy się do trzech lub czterech zwycięstw, w zależności od rodzaju rozgrywki – towarzyskiej lub rankingowej. Gracz, którego postać zginie, nadal może pomagać drużynie poprzez śledzenie obrazu z kamer i oznaczanie celów.
Wraz z trzecim dodatkiem pojawiła się aktualizacja wprowadzająca możliwość gry w trybie realistycznym. Usunięto w nim informacje ułatwiające rozgrywkę poprzez wprowadzenie minimalistycznego interfejsu, likwidację możliwości oznaczania wrogów, usunięcie potwierdzenia zabicia przeciwnika oraz zgodne z rzeczywistością zarządzaniem magazynkami i amunicją.
Do drugiej grupy trybów zaliczają się tryby kooperacji lub gry w trybie „samotnego wilka” występujące w grze pod wspólną nazwą Terrohunt. W Terrohunt gracze mogą wybrać jeden z trzech poziomów trudności rozgrywki. Zadaniem graczy w zależności od trybu jest: eliminacja wrogów, którzy z każdą rundą przybywają w większej liczbie; ochrona zakładnika, odbicie zakładnika, lub rozbrojenie bomby. Wraz z Operacją Chimera pojawiło pierwsze kooperacyjne wydarzenie dla trzech osób, które było dostępne od 6 marca 2018 do 3 kwietnia 2018 roku. Gracze, którzy wzięli w nim udział musieli zmierzyć z zainfekowanymi mieszkańcami miasteczka Truth or Consequences.
Gra zawiera tryb treningowy dla pojedynczego gracza, czyli tzw. sytuacje. Każda misja zawiera zadanie główne i trzy cele opcjonalnie – za wykonanie każdego z celów gracz otrzymuje gwiazdkę. Po ukończeniu wszystkich sytuacji gracz może zagrać (samodzielnie, lub w kooperacji) w jedyną fabularną misję – „Artykuł 5”. Ponadto gra zawiera tryb obserwatora, dzięki któremu gracz może obejrzeć rozgrywkę innych użytkowników. Tryb ten pozwala na dowolne poruszanie kamery po mapie, podgląd kamer graczy oraz dostęp do wszelkich informacji o operatorach biorących udział w walkach i ich celach.
W grze obecne są pakiety Alfa, które gracze mogą zdobywać poprzez granie. Pakiety te mogą być otwierane i zawierają tylko kosmetyczne skórki dla postaci oraz ekwipunku. Przedmioty z pakietów nie wprowadzają żadnej przewagi dla graczy.
4 listopada 2011 roku zapowiedziano grę Rainbow Six: Patriots, a w grudniowym numerze magazynu Game Informer podano szczegóły produkcji. Jednakże 10 czerwca 2014 roku podczas konferencji firmy Ubisoft na targach E3 2014 ogłoszono, że produkcja gry została anulowana już w pierwszym kwartale 2012 roku, a w produkcji znajduje się nastawiona na rozgrywki wieloosobowe gra Tom Clancy’s: Rainbow Six Siege. Według firmy Ubisoft powodem zaprzestania prac nad Patriots; w której gracze mogliby wcielić się zarówno w członków terrorystycznej grupy True Patriots, ich ofiary oraz żołnierzy jednostki specjalnej Tęcza Sześć; była bliska premiera konsol ósmej generacji – gra była produkowana na konsole siódmej generacji (PlayStation 3 i Xbox 360) oraz komputery osobiste. Przyczyną anulowania produkcji gry mogło być także powstanie grupy terrorystycznej F.E.A.R. (skrót od Forever Enduring Always Ready). Organizacja powstała pod koniec 2011 roku z inicjatywy amerykańskiego żołnierza Isaaca Aguiguiego, który założył ją po śmierci żony i nienarodzonego dziecka. Były żołnierz stwierdził, że do utworzenia grupy terrorystycznej zainspirowała go fabuła Rainbow Six: Patriots, o której przeczytał w Game Informerze. Organizacja zrzeszała kilku byłych żołnierzy z bazy Fort Stewart i działała około jednego miesiąca. Wszyscy jej członkowie zostali schwytani, a lider grupy dostał dożywocie bez możliwości przedterminowego zwolnienia – w trakcie śledztwa okazało się, że Aguigui oprócz dowodzenia organizacją planującą przeprowadzenie serii zamachów, także zabił swoją ciężarną żonę i wydał rozkaz zabójstwa jednego z członków F.E.A.R. oraz jego dziewczyny.
Wraz z zapowiedzią Tom Clancy’s: Rainbow Six Siege ogłoszono, że gra ukaże się na komputery osobiste oraz konsole PlayStation 4 i Xbox One. Zaprezentowano wtedy także pierwszy film ukazujący rozgrywkę i ujawniono, że gra będzie działała na silniku AnvilNext 2.0. 17 lipca 2014 roku zaprezentowano zwiastun gry, a w serwisie Twitch można było obejrzeć stream z sesji rozgrywek wieloosobowych. W marcu 2015 roku pojawił się kolejny zapis rozgrywki z gry, rozpoczęły się zapisy do alfa testów gry w wersji na komputery osobiste oraz we włoskim sklepie internetowym GameStop pojawiła się informacja, że premiera gry odbędzie się 16 października 2015 roku. Zamknięte testy wersji alfa gry rozpoczęły się 7 kwietnia 2015 roku, a zakończyły 13 kwietnia 2015 roku. W maju 2015 roku ujawniono, że premiera gry odbędzie się 13 października 2015 roku. Podczas targów E3 2015 pokazano pierwszy zwiastun trybu dla pojedynczego gracza oraz zwiastun rozgrywek kooperacyjnych Terrorist Hunt. Zapowiedziano, że beta testy gry rozpoczną się 24 września 2015 roku na wszystkich platformach, na których ma się ukazać pełna wersja gry. W sierpniu 2015 roku przesunięto premierę na 1 grudnia 2015 roku. Zamknięte beta testy zostały podzielone na dwie fazy – pierwsza z nich rozpoczęła się 21 września 2015 roku pod nazwą Technical Test i jej celem było sprawdzenie obciążenia serwerów odpowiedzialnych za obsługę trybu multiplayer oraz zliczanie statystyk graczy. Dostęp do Technical Test otrzymały osoby wylosowane spośród wszystkich chętnych na udział w zamkniętych beta testach. Właściwe beta testy, dostępne dla pozostałych zapisanych osób rozpoczęły się 24 września 2015 roku na Microsoft Windows, PlayStation 4 i Xbox One. Początkowo beta testy miał trwać do 28 września, jednakże z powodów technicznych przedłużono je najpierw do 1 października, a następnie do 4 października 2015 roku. 31 października 2015 roku firma Ubisoft poinformowała, że gra osiągnęła złoty status. W listopadzie ogłoszono, że gra będzie wspierana przez co najmniej rok od momentu premiery. 25 listopada 2015 roku rozpoczęły się kolejne otwarte beta testy gry, które trwały do 29 listopada 2015 roku.
Rainbow Six Siege działa w rozdzielczości 1080p na PlayStation 4 i 900p na Xbox One. Na obu konsolach działa w 60 kl./s we wszystkich trybach rozgrywki oprócz Terrorist Hunt, który jest renderowany w 30 kl./s. Zmniejszona liczba wyświetlanych klatek związana jest z zaawansowanymi algorytmami sztucznej inteligencji. Gra dostępna jest w trzynastu wersjach językowych: brazylijskiej odmianie języka portugalskiego, angielskiej, chińskiej, czeskiej, francuskiej, hiszpańskiej, holenderskiej, japońskiej, koreańskiej, niemieckiej, polskiej, rosyjskiej i włoskiej.
Na potrzeby Rainbow Six Siege opracowano technologię Realblast, która umożliwia tworzenie lokacji w dużej części podatnych na zniszczenie. Część ścian, sufitów i podłóg; wszystkie okna i barykady; a także wiele mniejszych elementów stanowiących wyposażenie budynków może być zniszczonych przy pomocy broni palnej, ładunków wybuchowych oraz innych elementów stanowiących wyposażenie operatorów. Gracze wykorzystują zniszczalne środowisko m.in. tworząc niewielkie dziury do obserwacji innych pomieszczeń lub do ostrzeliwania wrogów przez ściany. W grze obecne są technologie filtrowania temporalnego i temporalne wygładzanie krawędzi, które pozwalają zapewnić bardzo płynną rozgrywkę tylko przy nieznacznym pogorszeniu jakości wyświetlanej grafiki. Ponadto w Rainbow Six Siege w wersji na komputery osobiste zaimplementowano łącznie siedem opcji wygładzania krawędzi. W lipcu 2016 roku, w grze zaimplementowano także system ochrony przed oszustwami BattleEye, który skanuje pamięć komputera w poszukiwaniu oprogramowania służącego do omijania zabezpieczeń gry. Już w pierwszym tygodniu działania programu pozwolił on na zablokowanie 3800 nieuczciwych graczy.
Ben Frost i Paul Haslinger skomponowali ścieżkę dźwiękową do gry, która została wydana także samodzielnie 1 grudnia 2015 roku w wersji cyfrowej.
Gra zadebiutowała 1 grudnia 2015 roku, natomiast 19 czerwca 2016 roku premierę miała wersja Starter Edition, w której to koszt odblokowania operatorów (wyłączając tych dodanych w DLC) jest zwiększony. Gracz, aby odblokować postać, musi zapłacić większą ilość punktów rozgłosu, które otrzymuje w trakcie gry lub może zakupić w sklepie Uplay. Gra otrzymała także trzy edycje specjalne: Art of Siege Edition (zawiera: płytę z grą, kolekcjonerskie pudełko, pakiet złotych skórek Gold Skins Pack do wszystkich rodzajów broni w grze, 120–stronicowy przewodnik taktyczny, który opisuje operatorów, mapy i bronie), Gold Edition (zawiera: płytę z grą i przepustkę sezonową) oraz Tactical Elite Edition (zawiera: wszystkie elementy z Art of Siege Edition i przepustkę sezonową) i jedną edycję kolekcjonerską (zawiera: steelbook, plecak, czapkę z daszkiem, karabińczyk, przewodnik taktyczny „Art of Siege” i przepustkę sezonową). Posiadacze Rainbow Six Siege w wersji na konsolę Xbox One mają możliwość pobrania za darmo gier Tom Clancy's Rainbow Six Vegas i Tom Clancy's Rainbow Six Vegas 2.
16 grudnia 2015 roku Ubisoft wydał darmowy pakiet tekstur w rozdzielczości 4K zatytułowany Ultra HD Texture Pack. 9 lutego 2016 roku odbyła się premiera DLC Operation: Black Ice, 11 maja 2016 ukazał się drugi dodatek Operation: Dust Line, 2 sierpnia 2016 roku swoją premierę miało trzecie rozszerzenie zatytułowane Operation: Skull Rain, a 17 listopada 2016 roku zadebiutował czwarty dodatek zatytułowany Operation Red Crow. Gracze z przepustką sezonową mają dostęp do nowych dodatków tydzień wcześniej. Wszystkie dodatki są darmowe i większość z nich rozszerza grę o dwóch operatorów oraz jedną mapę. Posiadacze przepustki sezonowej dostają operatorów bez potrzeby kupowania ich za wirtualną walutę w grze, a także mogą nimi grać tydzień wcześniej niż inni. We wrześniu 2016 roku Ubisoft rozpoczął rozsyłanie ankiet skierowanych do graczy z pytaniem o to, jaką zawartość chcieliby otrzymać wraz z drugą przepustką sezonową, gdyby taka pojawiła się w 2017 roku. 13 listopada 2016 roku za pośrednictwem oficjalnego profilu gry w serwisie Twitter i na oficjalny streamie na Twitchu potwierdzono, że gra będzie wspierana przez kolejny rok, doczeka się drugiej przepustki sezonowej oraz czterech kolejnych dodatków. Dodatki będą wydawane w 2017 roku w trzymiesięcznych odstępach. Większość z nich będzie zawierała jedną mapę i dwóch operatorów. Rozszerzenia zaoferują operatorów z Hiszpanii, Hongkongu, Polski i Korei Południowej. Piąty dodatek (pierwszy w drugim sezonie) zadebiutował 21 lutego 2017 roku i został zatytułowany Operation Velvet Shell. 12 maja 2017 roku twórcy Rainbow Six: Siege ogłosili, że po premierze piątego dodatku zajęli się naprawą i usprawnianiem działania gry. Wydali szósty dodatek nazwany Operation Health. Dodali także, że nie mają już w planach wydania mapy osadzonej na terenie Polski oraz, że pierwszy operator jednostki GROM zadebiutuje wraz z siódmym dodatkiem, a drugi w momencie premiery ósmego dodatku. W listopadzie 2017 roku Ubisoft zapowiedział trzy kolejne cztery sezony gry i ujawnił podstawowe informacje o aktualizacjach planowanych na 2018 rok. Mają one zawierać ośmiu operatorów, dwie mapy (jedna osadzona we Włoszech, a druga w Maroko) oraz kooperacyjną misję dla trzech graczy rozgrywającą się na terenie miasta Truth or Consequences w stanie Nowy Meksyk. Pod koniec 2017 roku wydawca gry rozpoczął także sprzedaż trzeciej przepustki sezonowej zawierającej ośmiu operatorów oraz pomniejsze dodatki m.in. przyspieszające zdobywanie wirtualnej waluty oraz zawierające kosmetyczne przedmioty.
Podczas tworzenia darmowych dodatków i aktualizacji Ubisoft Montréal był wspierany przez niemieckie studio Ubisoft Blue Byte. Na panelu w czasie turnieju Six Invitational 2018, Ubisoft zapowiedział, że aktualnie w planach nie znajduje się kontynuacja Rainbow Six Siege, a gra będzie wspierana przez mniej więcej 10 lat.
W marcu 2016 roku rozpoczął się pierwszy sezon ligi Tom Clancy's Rainbow Six Pro League w wersji na komputery osobiste i konsolę Xbox One, w którym pula nagród wyniosła 100 tysięcy dolarów. Pierwsze mecze zostały rozegrane 4 marca 2016 roku w Polsce, w ramach Intel Extreme Masters w Katowicach. Finały rozgrywek odbyły się 22 kwietnia 2016 roku dla graczy Xbox One na imprezie PAX East w Bostonie i 7 maja 2016 roku w Kolonii dla graczy komputerowych. Sezon drugi rozpoczął się 30 maja 2016 roku na platformie Xbox One i 2 czerwca 2016 dla graczy korzystających z komputerów osobistych. Pula nagród wzrosła do 150 tysięcy dolarów. Finały rozgrywek odbyły się 30 lipca 2016 roku dla graczy Xbox One w Burbank w Kalifornii i 6 sierpnia 2016 roku w Kolonii dla graczy komputerowych. Sezon trzeci rozpoczął się 29 sierpnia 2016 roku na platformie Xbox One i 1 września 2016 dla graczy korzystających z komputerów osobistych. Pula nagród ponownie wyniosła 150 tysięcy dolarów.
Platformą wiodącą dla rozgrywek sportu elektronicznego są komputery osobiste. Na tej platformie funkcjonują trzy ligi: Pro League, Challenger League i GO4, natomiast na PlayStation 4 i Xboksie One dostępne są dwie ligi: Major League i GO4.
Według wydawcy gry jeden z turniejów z serii Six Invitational z pierwszej połowy 2018 roku w szczytowym momencie rozgrywek oglądało ponad 321 tysięcy widzów. Sumaryczny czas oglądania turnieju wyniósł ponad 6,2 miliona godzin.
Gra spotkała się z pozytywnymi reakcjami recenzentów i graczy uzyskując średnią ocen w agregatorach Metacritic i GameRankings wahającą się w zależności od platformy pomiędzy 72/100 a 79/100. Recenzenci jako zalety gry wymieniali między innymi: realizm rozgrywki, duże możliwości destrukcji otoczenia, dobrze zaprojektowane mapy do rozgrywki wieloosobowej, oprawę dźwiękową oraz nacisk na komunikację i współpracę graczy przy wykonywaniu zadań. Natomiast do wad, które dostrzegli, zaliczały się głównie: przeciętna grafika, problemy z działaniem serwerów w pierwszych dniach po premierze oraz brak kampanii dla pojedynczego gracza.
Łukasz Winkel z serwisu Eurogamer stwierdził, że pomimo niezbyt dużej zawartości gra nie nudzi i występuje w niej syndrom „jeszcze jednej misji”. Recenzent docenił możliwość destrukcji otoczenia, zrealizowania celów na wiele sposobów oraz różnorodność operatorów. Zauważył jednak, że we wszystkich trybach gracze przeprowadzają podobne działania i wykonanie zadań polega zazwyczaj na przejęciu pomieszczenia. Podobne odczucia co do produkcji miał krytyk serwisu Gry-Online. Także docenił mnogość operatorów i unikalny ekwipunek każdego z nich. Chwalił możliwość niszczenia różnych elementów map, a o samych mapach napisał, że są pełne szczegółów i klimatyczne. Recenzent jako zaletę wymienił także nacisk na współpracę i komunikację w grze oraz tryb kooperacji Terrorist Hunt. Jako wadę produkcji wymienił brak kampanii dla pojedynczego gracza, choć docenił jej namiastkę w postaci misji Article 5. Podobnie jak recenzent strony Eurogamer skrytykował małe zróżnicowanie rozgrywki w różnych trybach. Krytyk zauważył także, że oprawa graficzna nie jest najlepsza, a kod sieciowy w momencie premiery gry potrafił zepsuć przyjemność z rozgrywki. Ryan McCaffrey z serwisu IGN także docenił konstrukcję map i możliwość destrukcji wielu elementów w nich umieszczonych. Spodobała mu się rozgrywka oraz oprawa dźwiękowa, jednakże skrytykował system odblokowywania operatorów, gdyż stwierdził, że jest zbyt czasochłonny. Jako zaletę także wymienił różnorodność map, a jako wadę podobieństwo wszystkich trybów do siebie. Chris Carter z Destructoid stwierdził, że pomimo tego, iż system mikropłatności zawarty w grze może rozzłościć gracza, to jednak korzystanie z niego nie jest konieczne i można go zignorować. W swojej recenzji napisał także, że jedyne problemy na jakie natrafił, występowały tuż po uruchomieniu gry, jednak nie trwały one długo i gra dalej zawsze działała przez wiele godzin bardzo stabilnie. Według niego pomimo, że w grze nie ma zbyt dużej ilości trybów i map, to gracz cały czas doświadcza „świeżych” przeżyć z rozgrywki. Ben Griffin z portalu GamesRadar skrytykował małą ilość zawartości dla pojedynczego gracza i detekcję obrażeń w grze. Docenił jednak możliwość destrukcji otoczenia, która wymaga według niego taktycznego podejścia do rozgrywki. Jako zalety wymienił także balans asymetrycznej rozgrywki, dobrze zaprojektowane mapy oraz powiew świeżości w gatunku pierwszoosobowych strzelanin. Podobnie jak krytyk Destructoid napisał, że mikrotransakcje są niepotrzebne. Matt Bertz z serwisu Game Informer także skrytykował wykrywanie obrażeń w grze i przeciętną grafikę. Zauważył, że gra jest przeznaczona do rozgrywki wieloosobowej, a fani rozgrywki jednoosobowej nie znajdą tutaj zbyt wiele zawartości dla siebie. Jako zalety wymienił możliwość niszczenia środowiska, oświetlenie w grze oraz oprawę dźwiękową. Jacek Smoliński z magazynu CD-Action stwierdził, że gra stara się być bardziej wiarygodna niż Counter-Strike, a jej konstrukcja przypomina Star Wars: Battlefront, gdyż podobnie jak strzelanina osadzona w uniwersum Gwiezdnych wojen koncentruje się na rozgrywkach wieloosobowych oraz „oferuje rozbudowany rozwój profilu gracza i posiadanych przezeń postaci”, a także rozgrywa się w „ograniczonej przestrzeni kilkunastu map”. Krytyk docenił także możliwość niszczenia otoczenia oraz szybkie tempo akcji. Zauważył, że produkcja wymaga dużej współpracy i komunikacji pomiędzy graczami, przez co według niego „w randomie [jest] praktycznie niegrywalna”. W swojej recenzji napisał także, że gra ma potencjał e-sportowy i została stworzona dla zawodowych graczy, gdyż aby nauczyć się grać w tę produkcję potrzeba bardzo dużo czasu. Odmienne zdanie miał Adam Grochocki z serwisu PSSite, który stwierdził, że „gra z przypadkowo dobraną ekipą naprawdę ma sens”, a gracze nawet bez komunikacji próbują współpracować. Recenzent określił tryb rozgrywek wieloosobowych jako „genialny i wybitny”, jednakże skrytykował brak kampanii dla pojedynczego gracza.
Rainbow Six Siege wraz z innymi produkcjami firmy Ubisoft t.j. Far Cry 3 i Far Cry 4, The Division, czy Watch Dogs było krytykowane za pogorszenie jakości finalnej wersji gry względem zwiastunów i pokazów z rozgrywek prezentowanych wcześniej na targach gier komputerowych. Pojawiły się opinie, że zwiastun z E3 był wyreżyserowany, a rzeczywista rozgrywka jest dynamiczna podobnie jak w serii Counter-Strike, czy Battlefield. W przypadku Rainbow Six Siege zauważono, że wersja pre-alfa gry prezentowana na E3 2014 miała lepszą grafikę, jeszcze większe możliwości destrukcji otoczenia, bardziej realistycznie zachowującą się postać zakładniczki, bardziej zaawansowany ekran planowania szturmu przez drużynę atakujących, a także zawierała animację zjazdu po linach z helikoptera przez członków drużyny atakujących na początku rundy.
Rainbow Six Siege było nominowane do nagród na Game Critics Awards Best of E3 2014 w kategoriach: Best of Show , Best PC Game, Best Action Game i Best Online Multiplayer, jednak udało jej się zdobyć statuetkę tylko w kategorii Best PC Game. Rok później na Game Critics Awards Best of E3 2015 gra była nominowana w kategoriach Best PC Game, Best Action Game oraz Best Online Multiplayer, lecz tym razem nie zdobyła żadnej statuetki. W 2016 roku gra zyskała nominację do nagrody BAFTA w kategorii Best Online Multiplayer, którą ostatecznie zdobyło Rocket League.
Według raportów firmy NDP  Rainbow Six Siege było siódmą najchętniej kupowaną grą na rynku amerykańskim w grudniu 2015 roku. Siódmą lokatę gra zajęła także w styczniu 2016 roku. W lipcu 2016 roku znalazła się na dziesiątej pozycji, a miesiąc później na szóstej. Raporty firmy NDP uwzględniają tylko sprzedaż egzemplarzy w wersji pudełkowej, pomijając przy tym dystrybucję elektroniczną.
Według danych organizacji VGChartz (z dnia 9 stycznia 2018 roku) gra sprzedała się w liczbie 3,5 miliona egzemplarzy w wersji na PlayStation 4, 2,21 miliona na konsolę Xbox One oraz 0,28 miliona na komputery osobiste. Dane uwzględniają tylko wersje pudełkowe.
W styczniu 2016 roku Rainbow Six Siege miało 5 milionów zarejestrowanych graczy, w lutym 2017 roku 15 milionów, w sierpniu 2017 roku 20 milionów, w grudniu 2017 roku 25 milionów, natomiast w kwietniu 2018 roku 30 milionów. W lutym 2017 roku podano także informację, że 3,9 miliona osób gra w ten tytuł przynajmniej raz w tygodniu, natomiast w sierpniu 2017 podano, że codziennie w tę produkcję gra co najmniej 2,3 miliona osób.

Topór (Bipenium, Kołki, Starża, Wścieklica) – polski herb szlachecki, jeden z najstarszych herbów polskich, noszący zawołanie Starza. Był najbardziej rozpowszechniony na ziemi krakowskiej, lubelskiej, sandomierskiej oraz na Mazowszu. Najwcześniejsza pieczęć z jego wizerunkiem pochodzi z 1282. Aktem unii horodelskiej został przeniesiony na Litwę. 
Spośród ponad 630 rodów (według obecnego stanu wiedzy – 639) używających Topora największe znaczenie uzyskali Tęczyńscy i Ossolińscy. Potwierdzeniem ich statusu były tytuły arystokratyczne i stosowne dodatki do herbów (patrz poniżej). Wysokie godności w państwie polskim piastowali również Tarłowie. Toporczykiem był także poeta i dramaturg Cyprian Kamil Norwid.
Najwcześniejsze źródło heraldyczne wymieniające herb to datowane na lata 1464–1480 Insignia seu clenodia Regis et Regni Poloniae polskiego historyka Jana Długosza. Zapisuje on informacje o herbie wśród 71 najstarszych polskich herbów szlacheckich we fragmencie: „Topor seu bipennis alba in campo rubeo, ex Polonica gente et a vetusto tempore, unde et proclamationem Starscha habet, ducens genus, cuius viri facundia et industria redolent”. Długosz blazonuje herb następująco:
Ród Starżów-Toporczyków zaczął pieczętować się Toporem nie wcześniej niż w XIII wieku. Możnowładca określany przez Piekosińskiego jako protoplasta rodu – palatyn Sieciech – używał na bitych przez siebie monetach znaku kreskowego nazywanego przez Piekosińskiego stanicą runiczną. Znak ten przypomina nieco godło Odrowąża lub Ogończyka, z umieszczonym nad nim krzyżykiem kawalerskim. Piekosiński, twórca teorii o runicznym pochodzeniu najstarszych polskich herbów, pisze, że jest to przekształcenie runy wiązanej, złożonej z run tyr i madr w młodszej formie. Jego oczywista odmienność od rysunku Topora wskazuje, że herb ten nie powstał z przekształcenia znaku przedheraldycznego, ale pochodzi z innego źródła.
Topór jest jednym z najstarszych z polskich godeł szlacheckich. Najstarszy znany wizerunek to pieczęć Żegoty, wojewody krakowskiego z lat 1282-5. Inne wczesne pieczęcie z Toporem pochodzą z lat: 1320 (Nawoj z Morawicy),1335 (Krzywosąd z Ostrowiec), 1348-49 (Wojciech, biskup poznański), 1352 (Andrzej, podkomorzy krakowski), 1376 (Drogomir), 1380 (Sędziwoj, wojewoda kaliski), 1387 (Drogosz z Chrobrza), 1389 (Sędziwoj z Szubina), 1397 (Jan z Tęczyna), 1413 (Jan Butrym), 1455 (Andrzej Tęczyński), 1442, 54, 66 (znak notariusza publicznego Jana z Morska). 
Według Alfreda Znamierowskiego, w źródłach pisanych herb jest wzmiankowany po raz pierwszy w 1401 roku. Józef Szymański przesuwa tę datę o siedem lat w przód.
W 1359 w lasach Płoniny na Wołoszczyźnie, w klęsce poniesionej przeciwko armii mołdawskiej, chorągiew Toporczyków miała wpaść w ręce nieprzyjacielskie (według Długosza miała się ona znajdować pod pieczą rycerza Nawoja z Tęczyna).
Aktem unii horodelskiej herb został przeniesiony na Litwę (przyjął bojar litewski Jan Butrym z Żyrmunów, adoptował wojewoda kaliski Maciej z Wąsosza).
Przez cały okres istnienia herbu, ustalone pozostawało ułożenie godła – w słup. Tak przedstawiały godło Topora najstarsze, XV-wieczne herbarze – Księga bractwa św. Krzysztofa, Herbarz Złotego Runa, Bergshammar i Stemmata polonica oraz Klejnoty Długosza. Takie też ułożenie powtarzali wszyscy późniejsi autorzy. Jedynymi wyjątkami od tej reguły były niektóre przedstawienia w sztuce sakralnej – na Świętym Krzyżu, na kilku chrzcielnicach z terenu Małopolski, na nagrobku Sławieńskiego we Włocławku oraz na zakrystii i kruchcie w Kraśniku przedstawiono godło w pas. Modyfikacjom podlegały też barwy godła (przy ustalonym, czerwonym polu). W Herbarzu złotego Runa ostrze jest srebrne, zaś toporzysko złote. Większość średniowiecznych przekazów rysuje jednak całe godło srebrne. Tak jest u Długosza, w Herbarzu Bergshammar i księdze brackiej.
Informacje o średniowiecznej postaci klejnotu zachowały się na pieczęci Jana Tęczyńskiego z lat 1442 i 1454. Jest nim topór w skos, jakby wbity w hełm. Nie przytaczają go herbarze Złotego Runa, Bergshammar, Stemmata polonica, ani Klejnoty. W Księdze brackiej uwieczniono klejnot, który powtarza godło z tarczy: topór srebrny zakończony złotym krzyżem i pękiem piór czerwonych i czarnych. Drugie wyobrażenie tego herbu w Księdze brackiej oddano w identycznych barwach, różnice polegają jedynie na braku złotego krzyżyka w klejnocie oraz barwach piór (srebrne, złote i czerwone).
Autorzy XVI-wieczni przyjęli kształt herbu taki jak na pieczęci Jana Tęczyńskiego. Tak czyni Paprocki w Gnieździe cnoty i Herbach rycerstwa polskiego. Autor ten zamieszcza herb w wersji pełnej, z labrami i klejnotem. Na skutek błędu rytownika w Herbach wizerunek zamieszczono jednak w lustrzanym odbiciu. Ponadto herb w takim kształcie przytaczają kontynuatorzy Długosza: Chiga, Lętowski, Kamyn i autor wersji arsenalskiej Klejnotów, a także Mikołaj Rej w Zwierzyńcu, Ambroży z Nysy i Bielski w Kronice, pozycje te nie podają jednak klejnotu. Kilka odmian w kształcie tego elementu pojawiło się w XVI wieku na epitafium S. Chroberskiego w Sandomierzu i nagrobku W. Dembińskiego w katedrze w Krakowie i Kościeleckiej w Kościelcu. Na tym pierwszym zabytku topór w klejnocie jest w pas, zaś na dwóch kolejnych klejnotem są dwa pióra strusie.
Paprocki wzmiankuje jeszcze odmiany barw pola herbu – błękitne i złote, pisząc, że właściwe, czerwone pole przysługuje Starżom, zaś odmienionych używają Kołkowie. Autor nie przytacza wizerunków tych odmian, pojawią się one w literaturze znacznie później.
W kwestii barw godła przeważa teraz złoto jako tynktura toporzyska. Srebro jako barwa tego elementu pojawia się tylko w Metryce Koronnej, datowanej na 1513. Nietypową odmianę barwną zamieszczono na miniaturze S. Samostrzelnika – godło jest tam całe złote.
Jan Aleksander Gorczyn, twórca XVII-wiecznego herbarza, podaje układ herbu standardowy, ale godło jest całe srebrne. Spowodowane jest to tym, że autor opierał się w tej kwestii na Długoszu. Wacław Potocki wprawdzie umieścił tylko rysunek godła (bez informacji o barwach), ale klejnot opisał słownie jako tautologiczny.
Pierwszy herbarz wieku XVIII, autorstwa Antoniego Swacha, będący kompilacją prac Bielskiego, Okolskiego i Jana Liwa Herbulta (1705), opisuje barwę całego topora jako srebrną, zaś pole jako błękitne, złote, lub czerwone. Natomiast najważnieszy herbarz wieku XVIII, autorstwa Niesieckiego, zamieszcza rysunek herbu w lustrzanym odbiciu.
Wizerunku Topora zabrakło u Ostrowskiego w Księdze herbowej rodów polskich, ponieważ doprowadził on pracę tylko do litery S. Zbigniew Leszczyc w Herbach szlachty polskiej podaje prawidłowy kierunek godła i klejnotu, ale daje nietypową tynkturę toporzyska – szarą. Chrząński natomiast, w swych Tablicach odmian, powiela błąd Niesieckiego. Podaje też szereg niepublikowanych wcześniej odmian, nieskojarzonych z żadnymi nazwiskami, z barwami pola – błękitną, złotą oraz jedną z klejnotem na opak, w skos. Leszczyc podaje oprócz tego nietypowe labry – czarne, podbite szarym. W lustrzanym odbiciu herb podaje też Emilian Szeliga-Żernicki w Die polnischen Stammwappen (1904).
Opracowania współczesne, jak Herbarz polski od średniowiecza do XX wieku Tadeusza Gajla i Herbarz rodowy Alfreda Znamierowskiego, wobec rozbieżności w historycznych przekazach, przyjmują jako podstawowy kształt herbu z pieczęci Jana Tęczyńskiego oraz z Gniazda cnoty Paprockiego. Tadeusz Gajl jednak zamieszcza odmiany barw i klejnotu z Chrząńskiego, z przywróconymi prawidłowymi kierunkami, powołując się na maszynopis uzupełnień do Księgi herbowej rodów polskich z 1983 roku.
Paprocki przypisuje zatem wszystkim Toporczykom pochodzenie od prostego młynarza. Interpretację tego podania podali Marek Cetwiński i Marek Derwich w książce herby, legendy, dawne mity:
Interpretacja ta wpisuje się w przedstawioną przez autorów ideę, zgodnie z którą polskie legendy herbowe mają źródło w słowiańskich mitach. Ten konkretny mit został zaliczony przez autorów do grupy mitów opowiadających o niebiańskim twórcy kultury.
Józef Szymański zgadza się z opinią Brücknera wyrażoną w Dziejach kultury i Encyklopedii..., że nazwa Topór (pisana też jako Topor) jest obrazowa. Podobnie Bipenium (Bipenna, Bipennis) które jest tłumaczeniem nazwy na łacinę. Wścieklica (pisane z łacińska Wszczyclicze) i Starża (Starza) to nazwy imionowe, mające odniesienie w nazwie osobowej. Dziadulewicz twierdzi, że Wścieklica była pierwotnie nazwą innego herbu – dzielonego w słup, z prawej Gryf, z lewej Topór. Natomiast Starza pochodzi być może od starza – stary. Opinię tę przytacza Szymański za Słownikiem języka polskiego Lindego. Podaje też teorię Brücknera ze Słownika etymologicznego i Encyklopedii... jakoby starża wywodziło się od sterg – straż, oznaczających w średniowieczu alarm. Trzecia koncepcja przytaczana przez Szymańskiego pochodzi od Moszyńskiego, który w opracowaniu Staropolskie nazwy odimperatywne stwierdził, że Starża to proklamacja adhortatywna.
Określenie Toporczykowie jako nazwa własna rodu pojawiło się nie wcześniej niż w XIV wieku – jest więc młodsze od herbu. Wcześniej ród Toporczyków określał się jako wspólnota Sieciechowych potomków (określenie to pojawiło się w dokumencie z 1320 roku). Miano Topór, w odniesieniu do rodu, pojawiło się dopiero w dokumencie Kazimierza Wielkiego z 1366.
Lista herbownych w artykule sporządzona została na podstawie wiarygodnych źródeł, zwłaszcza klasycznych i współczesnych herbarzy. Należy jednak zwrócić uwagę na częste zjawisko przypisywania rodom szlacheckim niewłaściwych herbów, szczególnie nasilone w czasie legitymacji szlachectwa przed zaborczymi heroldiami, co zostało następnie utrwalone w wydawanych kolejno herbarzach. Identyczność nazwiska nie musi oznaczać przynależności do danego rodu herbowego. Przynależność taką mogą bezspornie ustalić wyłącznie badania genealogiczne.
Pełna lista herbownych nie jest dziś możliwa do odtworzenia, także ze względu na zniszczenie i zaginięcie wielu akt i dokumentów w czasie II wojny światowej (m.in. w czasie powstania warszawskiego w 1944 spłonęło ponad 90% zasobu Archiwum Głównego w Warszawie, gdzie przechowywana była większość dokumentów staropolskich). Lista nazwisk znajdująca się w artykule (w infoboksie po prawej stronie) pochodzi z Herbarza polskiego Tadeusza Gajla. Jest to dotychczas najpełniejsza lista herbownych, uzupełniana ciągle przez autora przy kolejnych wydaniach Herbarza. Występowanie na liście nazwiska nie musi oznaczać, że konkretna rodzina pieczętowała się herbem Topór. Często te same nazwiska są własnością wielu rodzin reprezentujących wszystkie stany dawnej Rzeczypospolitej, tj. chłopów, mieszczan, szlachtę.
Niektóre z wymienionych rodzin herbownych weszły do rodu Toporczyków drogą adopcji herbowej. Pierwszą taką adopcją była ta z 1413 dla bojara litewskiego Jana Butryma. Butrymowie, zwani też Budrymami, Butrymowiczami i Butrymowskimi mieli dać ponadto początek rodzinie Niemiryczów (Niemiryców, Niemirzyców, Niemirowiczów). Nazwisko to ma się wywodzić od przezwiska Niemir Jakubowicza Butryma, który na wezwania Rosjan o przerwanie walki w czasie potyczki pod Smoleńskiem: mir, mir, miał odkrzyknąć nie mir, nie mir. Końcówki typu -icz, -ic dodawali członkowie obu rodów na podobieństwo ruskiego otczestwa. W przypadku późniejszych adopcji część dopuszczonych do Topora otrzymała herby odmienione, ale niektórzy przyjęli herb bez żadnych zmian. Grono herbownych poszerzył w 1513 Maciej z Krainy, przypuszczony do herbu przez Andrzeja z Tęczyna oraz Stanisława z Chrobrza. Maciej uzyskał szlachectwo osobiste. Dwa lata później, w 1515, członkiem rodu herbowego został Baltazar Płaski. Franciszek Roth zasilił szeregi Toporczyków w 1518, po adopcji przez Jana Tęczyńskiego. Stanisław Jakubowski został adoptowany przez Mikołaja Płazę. Jaczek Terlecki (Terlieczki) został w 1551 adoptowany do Topora przez Gabriela i Mikołaja Tarłów. Jan Rogulski, mieszczanin z Bydgoszczy, został w 1569 przypuszczony do herbu przez Mikołaja Jastrzembskiego. W tym samym roku Gabriel Tarło adoptował jeszcze Jana, Annę, Jana Pawła, Magdalenę Eufrozynę i Justynę Wahl z Wrocławia. Semen Zabuski adoptowany przez Jerzego Ossolińskiego, uzyskał szlachectwo w 1650.
Niektóre nazwiska Toporczyków są pochodzenia tatarskiego. Serwis Tatarzy Polscy podaje, że rodziny: Dzienajewicz, Jakubowski, Jezierski i Krynicki miały tatarską proweniencję. Stanisław Dziadulewicz wymienia dodatkowo rodziny Abakiewicz (Obakiewicz), Grocholski, Kułak (z odmianą). Według niego Dzienajewiczowie mieli być gałęzią książąt nogajskich Bazarów. Z kolei Grocholscy na Wołyniu używający herbu Topór (a także herbów Abdank i Nałęcz) mieli go porzucić na rzecz Syrokomli (z powodu podobieństwa nazwisk z Syrokomlami z Grabowa Grocholskimi). Kryniccy mieli być wylegitymowani z herbem Topór w 1857 (ich przodek ordyniec Hrań miał otrzymać w połowie XV wieku jako nadanie wieś Krynicę Wiewierską w powiecie mińskim). W przypadku Jakubowskich Dziadulewicz ustalił precyzyjnie, że ich nazwisko pochodzi od otrzymanego w 1511 przez ich protoplastę majątku Jakubowszczyzna. Ponadto, serwis Tatarzy Polscy wymienia jedno nazwisko, które nie pojawiło się u Gajla i Dziadulewicza – Safarewicz. Nazwisko to potwierdza Stanisław Dumin.
Obdarzani szlachectwem często otrzymywali odmianę godła lub klejnotu, co prowadziło do powstania nowego herbu. 
Ludwik Decjusz został w 1531 roku adoptowany do herbu przez Tęczyńskich. Na potrzeby nobilitacji zastąpili tarczę sercową swego herbu cesarskiego tarczą z herbem rodowym Decjusza, czego efektem był herb własny Deciusz. Na liście herbownych Tadeusza Gajla występują nazwiska Decius, Deciusz i Dycz (oboczność według Ostrowskiego), co wskazuje, że w niektórych opracowaniach pomijano odmianę w oryginalnym herbie Deciusz. Topór bez odmiany wiąże z nazwiskiem Decius np. Piotr Nałęcz-Małachowski. 
Podobna sytuacja występuje w przypadku nazwiska Jakubowski. Sebastian Jakubowski otrzymał w roku 1790 herb Topór z odmianą (Jakubowski – odmiana Topora II). Wcześniej, w 1764, herb Topór z inną odmianą (Jakubowski – odmiana Topora I) otrzymali inni Jakubowscy – Michał, Kazimierz i Felicjan. Również i w tym przypadku, nazwisko Jakubowski Tadeusz Gajl przypisuje nie tylko herbom własnym, ale i Toporowi. Faktycznie, również i tutaj Topora bez odmiany przypisuje Jakubowskim Nałęcz-Małachowski i Teodor Jeske-Choiński. Od tego drugiego dowiadujemy się dodatkowo, że nobilitowani Jakubowscy byli neofitami.
Podstawową gałęzią rodową Jakubowskich herbu Topór jest linia rozpoczynająca się od Jana Nasiana de Ostrowce, opisywanego w innych źródłach jako Jan z Ostrowiec de Jakubowice a więc pana na Jakubowicach i Ostrowcach. Jest to linia typowo polska z gniazdem rodowym w Jakubowicach w Małopolsce. Wymieniony tutaj baron Jakubowski w nobilitacji dworu austriackiego i pruskiego nosi przydomek z Jakubowic. 
Na zasadach podobnych jak herb Decius, stworzono też herb Strobicz dla Macieja Strobicza, adoptowanego przez Jana z Tęczyna. Jego herb rodowy połączono z herbem cesarskim Tęczyńskich.
Tadeusz Gajl, opierając się na Tablicach odmian herbowych Chrząńskiego, przypisał w swoim Herbarzu polskim rodzinie Tarłów herb własny, będący odmianą Topora. Jest to błąd, powielany m.in. przez Alfreda Znamierowskiego. Herb opisywany przez Chrząńskiego jako odmiana Tarłów otrzymał w rzeczywistości wzmiankowany wcześniej Wawrzyniec z Kazimierza, zaś Tarłowie posługiwali się podstawową wersją Topora, co potwierdzają źródła piśmiennicze i ikonograficzne, takie jak epitafium Jana Kantego Tarły.
Wielkopolski ród Pałuków używał pierwotnie herbu wprawdzie podobnego, ale wyraźnie różniącego się od Topora. Józef Szymański zamieszcza następujący jego opis: w polu topór z krzyżykiem, może kawalerskim, zaćwieczonym na obuchu, barwy nieznane. Taki wizerunek zachował się na większości pieczęci Pałuków. Zachowała się też jedna pieczęć, gdzie w miejsce krzyżyka były dwa języki zakończone kulkami. Franciszek Piekosiński przytacza wizerunki obu wersji herbu, ale w lustrzanym odbiciu. Herb Pałuków, prawdopodobnie z racji podobieństwa do herbu znacznie potężniejszych małopolskich Toporczyków, zanikł na jego rzecz całkowicie na przełomie XIV i XV wieku. Istnieje teoria, jakoby nastąpiło to po odziedziczeniu (zapewne po kądzieli po Toporczykach) Chrobrza w ziemi wiślickiej. Jednak nie wszystkie linie weszły do tego rodu, a część z nich zachowała swoją odrębność, co wyrażali w używaniu dawnego herbu. Godło ich znamy wyłącznie z pieczęci, gdyż nie zostało odnotowane ani przez Długoszowe Klejnoty, ani przez inne herbarze. Świadczy to, że unifikacja rodu Pałuków z Toporczykami musiała nastąpić przed XV wiekiem. 
Paweł Dudziński pisze natomiast, że unifikacja Pałuków z Toporczykami była skutkiem odgórnej decyzji podjętej przez Sędziwoja z Szubina.
Mimo znaczących rozbieżności w najstarszych wizerunkach herbów Toporczyków i Pałuków, Piekosiński w Kwartalniku Historycznym wyraził zdanie, według którego Pałukowie od początku byli Toporczykami. Jako uzasadnienie podaje, że nawet najuboższy szlachcic nie odmieniłby swego herbu na inny, nawet w perspektywie mając wzbogacenie. Gdyby tak było i herb Pałuków byłby formą Topora, wówczas należałoby rok najwcześniejszej wzmianki sfragistycznej o Toporze przesunąć do 1259. Ostatecznie jednak, Piekosiński się z tego zdania wycofał.
Herbu Pałuki miała też pierwotnie używać rodzina Danaborskich, wywodząca się od Pałuków, która wzięła swoje nazwisko od rodowej wsi Danabórz, oraz spokrewniona z nimi rodzina Białośliwskich z Białośliwia. Biorąc jednak pod uwagę, że właściwe polskie nazwiska szlacheckie zaczęły się wykształcać w XV i XVI wieku (czyli po zaniknięciu herbu Pałuki), rodziny te w momencie oddzielenia się od Pałuków musiały już używać herbu Topór.
Obok szeroko rozpowszechnionych rodów takich jak Tęczyńscy, Ossolińscy, Korycińscy, Tarłowie i Pałukowie, które wydały wielu zasłużonych mężów stanu, również niektórzy członkowie pomniejszych rodzin używających Topora zapisali się w historii kraju. Z rodu Toporczyków-Pileckich, wywodziła się Elżbieta Granowska, córka wojewody sandomierskiego Ottona, trzecia żona Władysława Jagiełły. Topór nosił na tarczy Jan Nasian de Ostrowce, rycerz i swat Władysława Jagiełły, zdobywca chorągwi krzyżackiej pod Koronowem. 
Herb Topór przysługiwał Walerianowi Nekandzie Trepce, synowi Hieronima, autorowi Liber generationis plebeanorum (Liber Chamorum). 
Trzej członkowie rodziny Zabiełłów pełnili jednocześnie, w XVIII wieku funkcje generałów-lejtnantów wojska litewskiego. Niemal w tym samym czasie różne stanowiska w Koronie piastowali członkowie rodziny Grabowskich. W wieku XVIII żyli ponadto: Wojciech Morski – polityk, senator i poseł na Sejm oraz Mateusz Butrymowicz – sędzia grodzki piński i poseł na Sejm Czteroletni.
Z Toporczyków wywodził się także Wiktor Zbyszewski – doktor praw, adwokat krajowy i zarządca Rzeszowa oraz poeta i dramaturg Cyprian Kamil Norwid.
Rosyjski heraldyk Aleksandr Łakijer w swojej książce Heraldyka rosyjska z 1855 roku przytacza nazwiska rosyjskiej szlachty, która przejęła niektóre polskie herby. Wśród nich jest Topór. Autor nie wyjaśnia, w jaki sposób zachodziło takie przejmowanie. Pewne jest, że kilka polskich rodzin osiadło w Rosji. Rdzennie rosyjskie rody mogły zaś przyjmować polskie herby na zasadzie upodobniania wizerunków własnych. Herbem Topór miały według Łakiera pieczętować się rodziny:
Toporczykowie, jako stary i zasłużony ród herbowy, posiadali wiele dóbr prywatnych, włączając w to całe miasta. Fakt związku z rodem został upamiętniony w kilkudziesięciu polskich herbach terytorialnych na terenach Małopolski, Sandomierszczyzny, Wielkopolski, także Rusi Czerwonej (dzisiejsza zachodnia część Ukrainy, województwo podkarpackie, część lubelskiego), a nawet na Podlasiu.
Niemal niezmienionego Topora używają miasta: Krajenka, własność Danaborskich (zob. Herb Krajenki), Opole Lubelskie, co najmniej od XVII wieku w posiadaniu Tarłów, Rymanów, będący od XVIII w posiadaniu Ossolińskich (zob. Herb Rymanowa), Stawiski, które posiadali jeszcze w XX wieku Kisielniccy, oraz Toporów na ziemi lwowskiej, założony przez Jana z Tęczyna. Chyrów, obecnie na Ukrainie, ma od początku za herb Topór Tarłów. Przed II wojną światową był on merytorycznie identyczny z Toporem, obecnie jego barwy są odmienne. Ponadto Topora używały dawne miasta – Klimontów, należący do Ossolińskich, Końskowola, należąca do Tęczyńskich (z odmianą pola na błękitne) i Zaklików, założony przez ród Zaklików. Fakt ten upamiętniono w herbach gmin, których siedzibami są te trzy wsie. Statusu miasta nie miała nigdy posiadłość Żegotów – Żegocina, siedziba gminy. Gmina ta ustanowiła za swój herb pełne przedstawienie Topora – z labrami i klejnotem, ale w lustrzanym odbiciu.
Herb gminy i miasta Wągrowiec ma w jednym z czterech pól Topór Pałuków. Z herbu Pałuków skorzystano też przy projektowaniu herbu powiatu wągrowieckiego
Herb Mostów Wielkich, obecnie na Ukrainie, zawiera Topór Tęczyńskich, którzy przyczynili się do lokacji miasta
Lew w herbie Białołęki trzymał w łapie topór z herbu Ossolińskich, którzy przyczynili się do rozwoju Tarchomina. Wraz z utratą podmiotowości przez gminę herb przestał obowiązywać
Herb gminy Markowa nawiązuje do herbu Ottona z Pilczy oraz do sposobu założenia wsi na terenie gminy (lokacja na surowym korzeniu).
Gmina Mircze przyjęła herb, który zawiera m.in. Topór Tęczyńskich – założycieli dawnego miasta na terenie gminy – Kryłowa
Herb gminy Wilczyce nawiązuje do św. Katarzyny, zawiera godła mówiące oraz topory z herbów Zaklików i Tułowskich
Skomplikowany herb gminy Zębowice zawiera małą tarczkę z Toporem PaczyńskichPonadto niepewne związki z Toporem mają herby: Limanowej, gminy Trzcinica i gminy Nowe Brzesko. W tym pierwszym pochodzenie topora w herbie jest nieznane, możliwe, że zaczerpnięto go od Tęczyńskich. Na terenie drugiej gminy wpływy mieli Okszowie (ród Okrzów) i Toporczykowie (ród Trzcińskich), zatem nie ma pewności, czy herb gminy nawiązuje do Okszy, czy do Topora. Użytej w nim figurze bliżej jest do topora. W tym trzecim topór nawiązuje bezpośrednio do herbu dawnego miasta Nowego Brzeska. Możliwe, że miasto to używało Topora Tęczyńskich i Ryterskich, z tynkturą odmienioną na błękit, ale nie ma co do tego pewności.
Toporczykowie, zwani Starżami, rzekomo dla antyczności rodu, bywali niejednokrotnie doceniani przez obcych monarchów, którzy nadawali im tytuły arystokratyczne. Jako książęta, hrabiowie i baronowie obdarowani otrzymywali zazwyczaj dodatki do herbów w postaci zaszczytnych godeł, płaszczy i koron rangowych.
Do godności książąt zostali wyniesieni Jerzy i Maksymilian Ossolińscy, co zaowocowało powstaniem herbu Ossoliński Książę.
Niektóre linie Ossolińskich otrzymały też austriackie tytuły hrabiowskie. Charakterystyczne dodatki dla hrabiów nadawane wówczas w Austrii (dwugłowe orły, lew w tarczy sercowej) w połączeniu z Toporem dały herb Ossoliński Hrabia. Niemal identyczny merytorycznie był herb hrabiowski Tęczyński Hrabia rodu Tęczyńskich, nadany w tym samym kraju. Inne herby hrabiowskie Toporczyków to Dzierzbicki, Grabowski, Morski i Zabiełło. Z herbów tych wszystkie, oprócz przynależnego hrabiom Zabiełłom, były zwykłymi Toporami z oznakami godności hrabiego. Herb Zabiełłów miał dodatek w postaci rogaciny podwójnie przekrzyżowanej.
Jeden Toporczyk, Wincenty Jakubowski, używający odmiany Topora, otrzymał tytuł barona, czego efektem było powstanie herbu Jakubowski Baron. Herb ten, opisany jako odmiana Topora przez Ostrowskiego, nie został uznany za odmianę przez Tadeusza Gajla.
Oprócz tego istniał szereg odmian „zwykłych”, wykształconych w wyniku powiązań dynastycznych, błędów przekazu, nobilitacji itp. Tadeusz Gajl wymienia następujące odmiany:
Gumowski, Jakubowski (herb z nobilitacji w 1764), Jakubowski (herb z nobilitacji w 1790), Morawicki, Paczeński, Topór odmienny (nazwa za Szymańskim, Gajl niesłusznie opisuje go jako herb własny Tarłów). Ponadto u Gajla znaleźć można cztery odmiany wspominane wyżej – z polami złotym i błękitnym, w odbiciu lustrzanym i klejnotem na opak w skos. Nie są one skojarzone z żadnymi rodami ani odrębnymi nazwami.
Juliusz Karol Ostrowski opisuje jeszcze jako odmianę herb Deciusz, czego nie czyni Tadeusz Gajl, a także podaje odmianę herbu Paczeński – Paczeński II.
Legenda herbowa podana przez Długosza, przytaczana m.in. przez Niesieckiego jako początek herbu Starykoń, twierdzi, że herb ten wywodzi się od Topora. Założycielem rodu Starychkoni miał być Żegota, który, nieobecny przy podziale majątku przez braci, został przez nich pokrzywdzony. Na znak protestu miał on po powrocie z podróży wyrzec się herbu Topór, za godło przyjmując siwego konia, który służył mu wiernie w drodze. Na pamiątkę związku z Toporczykami Żegota pozostawił jednak w klejnocie topór.
Jakkolwiek historia przekazana w legendzie nie musi być prawdziwa, Franciszek Piekosiński uważa wspólne pochodzenie Starychkoni i Toporczyków za prawdopodobne. Podaje teorię jakoby oddzielenie Starychkoni nastąpiło w wyniku podziału rodu na stronników i przeciwników władzy książęcej w Polsce. Jako dowód przytacza dokument Kazimierza Wielkiego z 1366, który mówi, że oba rody pochodzą „od wspólnego dziada”.
Prawdziwość legendy podważa fakt, że topór nie był pierwotnym klejnotem herbu Starykoń. Józef Szymański, rekonstruując jego średniowieczną wersję, podaje w klejnocie głowę kozią, z szyją.
Zygmunt Celichowski: Jan Długosz, „Insignia seu clenodia regis et regni Poloniae.Z kodeksu kórnickiego.”. Poznań: Zygmunt Celichowski, 1885.
Herb Topór z odmianą pola na błękitne z listą nazwisk w elektronicznej wersji Herbarza polskiego Tadeusza Gajla
Herb Topór z odmianą pola na złote z listą nazwisk w elektronicznej wersji Herbarza polskiego Tadeusza Gajla
Herb Topór z odmianą położenia klejnotu z listą nazwisk w elektronicznej wersji Herbarza polskiego Tadeusza Gajla
Herb Topór w odbiciu lustrzanym (za Niesieckim) z listą nazwisk w elektronicznej wersji Herbarza polskiego Tadeusza Gajla

XI Sopot TOPtrendy Festiwal odbył się w dniach od 7 do 9 czerwca 2013 w sopockiej Operze Leśnej. Organizatorem festiwalu była telewizja Polsat, która transmitowała wydarzenie na swojej antenie. Transmisja na żywo odbyła się również w internecie za pośrednictwem serwisu Ipla.
Pierwszego dnia odbyły się trzy koncerty: jubileusz 25-lecia zespołu Big Cyc, Koncert TOP oraz jubileusz 20-lecia zespołu Hey. Drugiego dnia natomiast zorganizowane zostały dwa koncerty: Największe Przeboje Roku i Konkurs Trendy. Trzeciego dnia z kolei odbyła się X Sopocka Noc Kabaretowa.
28 marca 2013 telewizja Polsat poinformowała o organizacji 11. edycji festiwalu Sopot TOPtrendy Festiwal, który zaplanowano na termin od 7 do 9 czerwca. Rzecznikiem prasowym festiwalu został Konrad Stachurski. Tego samego dnia telewizja rozpoczęła przyjmowanie zgłoszeń do Konkursu Trendy, które debiutujący artyści mogli składać do 21 kwietnia. Cztery dni później organizatorzy podali do wiadomości publicznej, iż festiwal zostanie zorganizowany w sopockiej Operze Leśnej, po 4-letniej przerwie, która była spowodowana remontem amfiteatru.
7 maja Polsat zaprezentował szczegółowy plan festiwalu, podczas którego miało się odbyć 5 koncertów. Na otwarcie trzydniowego wydarzenia zaplanowano koncert z okazji 25. jubileuszu zespołu Big Cyc. Następnie miał się odbyć Koncert TOP, gdzie do występu na scenie w Operze Leśnej zostali zaproszeni artyści z największą liczbą sprzedanych płyt w roku poprzednim (Ania Dąbrowska, Andrzej Piaseczny, Seweryn Krajewski, Coma, Hey, Kamil Bednarek, Maria Peszek, Artur Andrus, Donatan i Kazik na Żywo). Z kolei jako ostatni pierwszego dnia miał zostać zagrany koncert z okazji 20-lecia istnienia zespołu Hey. Na drugi dzień imprezy, po raz pierwszy w historii festiwalu, zaplanowano organizację koncertu Największe Przeboje Roku. Do występu w sopockim amfiteatrze zostali zaproszeni wykonawcy, których piosenki w ostatnim roku były najczęściej odtwarzanymi w polskich rozgłośniach radiowych (Enej, LemON, Ewelina Lisowska, Loka, Jula, Liber i Natalia Szroeder, Łukasz Zagrobelny, Pectus, Rafał Brzozowski, Ania Wyszkoni, Sylwia Grzeszczak oraz Margaret). W drugim dniu wydarzenia zaplanowano również Konkurs Trendy, do udziału w którym telewizja Polsat zebrała 358 zgłoszeń, jednak nazwiska finalistów organizatorzy postanowili podać w późniejszym terminie. Na ostatni dzień festiwalu ustalono organizację Sopockiej Nocy Kabaretowej, która miała się odbyć po raz 10, a do udziału w niej zaproszono najpopularniejszych polskich satyryków i kabarety (m.in. Ani Mru-Mru, Marcin Daniec, Cezary Pazura, Artur Andrus, Grupa MoCarta, Jerzy Kryszak, Paranienormalni, Łowcy.B, Olaf Lubaszenko, Andrzej Grabowski, Rafał Rutkowski, Kabaret Moralnego Niepokoju, Magdalena Stużyńska, Kabaret Nowaki i Kabaret Smile). Z kolei prowadzącymi festiwal zostali: Agnieszka Popielewicz, Maciej Rock, Paulina Sykut-Jeżyna, Dariusz Maciborek, Maciej Dowbor, Igor Kwiatkowski, Robert Motyka i Artur Andrus.
26 maja organizatorzy podali listę artystów zakwalifikowanych do udziału w Konkursie Trendy, których wytypowali dziennikarze muzyczni i przedstawiciele telewizji Polsat: Paweł Sztompke (Polskie Radio Program I), Piotr Baron (Polskie Radio Program III), Dariusz Maciborek (RMF FM), Rafał Olejniczak (Radio Zet), Jarosław Barwiak (Radio Złote Przeboje), Marcin Sobesto (Radio PiN), Bogusław Potoniec (Radio Eska), Przemysław Grabowski (RMF Maxxx) oraz Nina Terentiew (Polsat) i Marcin Perzyna (dyrektor Sopot TOPtrendy Festiwal). Na liście finalistów znalazło się dziesięciu wykonawców: Holly Blue, Kreuzberg, Dr Misio, Sebastian Riedel z zespołem Cree, Andrzej Bachleda, FairyTaleShow, Natalia „Natu” Przybysz, Red Lips, Pączki w Tłuszczu oraz Uniqplan.
Według programu „Sopot TOPtrendy Festiwal 2013” koncert z okazji jubileuszu 25-lecia zespołu Big Cyc został zaplanowany na piątek 7 czerwca na godzinę 20:00. W Operze Leśnej grupa zaprezentowała swoje przeboje. Na scenie wraz z zespołem pojawili się także zaproszeni przez nich specjalnie na tę okazję goście tacy jak Krzysztof Ibisz, Jerzy Połomski, Elżbieta Romanowska, Patrycja Pająk, Karolina Szostak czy Szymon Majewski. Podczas koncertu Big Cyc otrzymał nagrodę Złotego biustonosza.
Koncert TOP według programu „Sopot TOPtrendy Festiwal 2013” został wyznaczony na godzinę 21:00. Wystąpiło w nim dziesięciu artystów z największą liczbą sprzedanych płyt w poprzedzającym roku w Polsce. Pierwsze miejsce zajął Artur Andrus z albumem Myśliwiecka. Koncert poprowadzili Agnieszka Popielewicz i Maciej Rock.
Andrzej Piaseczny – „Pastorałka największych przyjaciół”, „To co dobre, to co lepsze” i „Śniadanie do łóżka”
Kolejnym punktem programu „Sopot TOPtrendy Festiwal 2013” był koncert z okazji jubileuszu 20-lecia zespołu Hey, wyznaczony na godzinę 0:00. Grupa wykonała swoje największe przeboje, a wraz z nimi wystąpili zaproszeni przez nich goście: Czesław Mozil, Ania Dąbrowska, Artur Rojek i Andrzej Smolik. Podczas koncertu zespół otrzymał nagrodę specjalną od miasta Sopot oraz statuetkę za całokształt twórczości od radia RMF FM.
Zgodnie z programem „Sopot TOPtrendy Festiwal 2013” w sobotę 8 czerwca o godzinie 20:00 rozpoczynał się koncert Największe Przeboje Roku. Na scenie w sopockim amfiteatrze wystąpiło dwunastu artystów, którzy wykonali piosenki najczęściej odtwarzane przez stacje radiowe w ostatnim roku. Zwycięski utwór wybierali widzowie w głosowaniu sms-owym, którym ostatecznie została kompozycja „Tak smakuje życie” zespołu Enej. Koncert poprowadzili Paulina Sykut-Jeżyna i Dariusz Maciborek. W specjalnym występie pojawili się ponadto laureaci V edycji programu Must Be the Music. Tylko muzyka, duet Piotr Szumlas i Jakub Zaborski, którzy wykonali piosenkę „I'll Be There for You” z repertuaru zespołu The Rembrandts.
O godzinie 22:00 rozpoczął się Konkurs Trendy, w którym dziesięcioro debiutujących wykonawców rywalizowało o tytuł „Artysty Trendy” i kampanię promocyjną w telewizji Polsat. Uczestników do rywalizacji wytypowali wcześniej dziennikarze muzyczni i telewizja Polsat. Zwycięzcą został Sebastian Riedel z zespołem Cree, których wybrali widzowie w głosowaniu sms-owym. Laureaci ponadto otrzymali nagrodę specjalną słuchaczy radia RMF Maxxx w postaci kampanii promocyjnej na antenie tego radia o wartości 100 tysięcy złotych. Nagrodzeni zostali również: Dr Misio (Nagroda dziennikarzy), FairyTaleShow (Nagroda internautów) oraz Natalia „Natu” Przybysz (Nagroda jury, gwarantująca kampanię promocyjną na antenie radia RMF FM o wartości 100 tysięcy złotych). Koncert poprowadzili Paulina Sykut-Jeżyna i Maciej Dowbor oraz Igor Kwiatkowski i Robert Motyka z kabaretu Paranienormalni. W specjalnych występach zaprezentowały się: Ewa Farna, wykonując premierowo swój singel „Znak” oraz Honorata „Honey” Skarbek, która zaśpiewała piosenkę „Nie powiem jak”.
W niedzielę 9 czerwca o godzinie 20:00 rozpoczęła się X Sopocka Noc Kabaretowa, w której wystąpili najpopularniejsi polscy satyrycy i kabarety, a całość poprowadził Artur Andrus. Na scenie wystąpili: Ani Mru-Mru, Cezary Pazura, Paranienormalni, Łowcy.B, Grupa MoCarta, Ireneusz Krosny, Kabaret Młodych Panów, Kabaret Smile, Kabaret Nowaki, Rafał Rutkowski, Olaf Lubaszenko, Jerzy Kryszak, Marcin Daniec, Krzysztof Respondek, Kabaret Moralnego Niepokoju, Magdalena Stużyńska, Mikołaj Cieślak, Arkadiusz Janiczek, Michał Piela, Andrzej Grabowski, Kabaret Chyba oraz Łukasz Jakóbiak.
Sopot TOPtrendy Festiwal był uważany za jeden z najważniejszych i najpopularniejszych festiwali w Polsce. Jego 11. edycja spotkała się z pozytywnym odbiorem w mediach, gdzie chwalono m.in. artystów występujących podczas wydarzenia, określanych przez niektóre portale „największymi gwiazdami na polskiej scenie muzycznej”.
Po festiwalu krytykowani byli m.in. Kazik Staszewski (wokalista grupy Kazik na Żywo), który po wystąpieniu nie odebrał statuetki za 5. miejsce zajęte przez jego zespół w Koncercie TOP oraz występ donGURALesko i Donatana, również w Koncercie TOP, podczas którego ten pierwszy wykonał piosenkę zawierającą w tekście dużą ilość przekleństw, a na koniec prezentacji wypowiedział słowa: „palić, sadzić, zalegalizować”. Jeden z portali skrytykował także telewizję Polsat za to, że jubileusz zespołu Hey odbył się w zbyt późnym czasie antenowym, niedogodnym dla telewidzów.
Główną uwagę mediów i internautów wzbudził jednak występ grupy Pączki w Tłuszczu w Konkursie Trendy. Wokaliście grupy – Tomaszowi Karolakowi zarzucono, że podczas wykonywania piosenki „Tylko bądź” wydobywał z siebie nieczyste dźwięki (pot. „fałszował”), a jego występ jeden z portali określił mianem „kompromitacji”.
Uwagę mediów zwrócił także występ Margaret podczas koncertu Największe Przeboje Roku. Artystka pojawiła się na scenie wraz z skąpo ubranymi tancerzami, których stroje przypominały wyglądem jakby były wykonane z liści.
11. edycja Sopot TOPtrendy Festiwal została ponadto skrytykowana przez Kubę Wojewódzkiego w jednym z wydań tygodnika Polityka, który określił ją jako „połączenie festiwalu w Jarocinie z festynem, grillem, telezakupami i dożynkami”. W swoim felietonie skrytykował również jednego z prowadzących festiwal – Macieja Rocka oraz Olafa Lubaszenkę, występującego podczas Sopockiej Nocy Kabaretowej.
Pierwszy dzień festiwalu oglądało średnio 1 561 055 widzów, drugi dzień osiągnął oglądalność na poziomie 2 118 863 osób, a z kolei ostatni dzień festiwalu śledziło około 3 210 232 ludzi. Średnia oglądalność całego festiwalu wynosiła natomiast 2 304 427. Telewizja Polsat podczas transmitowania imprezy była liderem rynku wśród konkurencyjnych stacji. Festiwal zgromadził jednak około 412 tysięcy widzów mniej niż rok wcześniej.

Mark XIII – amerykańska parogazowa torpeda lotnicza służąca do zwalczania jednostek nawodnych. Pierwsza wyspecjalizowana torpeda tego rodzaju amerykańskiej marynarki wojennej. Rozwój konstrukcji tego pocisku, który wszedł do służby operacyjnej w 1938 roku, został w ostatecznej wersji ukończony w 1944 roku. Mimo wielu problemów technicznych i taktycznych w pierwszych latach wojny — związanych ze zbyt niską wysokością zrzutu przy zbyt małej prędkości samolotu — pocisk ten był podstawową torpedą amerykańskich pokładowych samolotów torpedowych podczas zmagań wojennych na Pacyfiku w latach 1941-1945. Mark 13 była używana we wszystkich wielkich bitwach powietrzno-morskich z udziałem startujących z lotniskowców samolotów Douglas TBD Devastator i Grumman TBF Avenger, począwszy od bitwy na Morzu Koralowym, przez bitwę w Zatoce Leyte, aż po operację zatopienia japońskiego pancernika „Yamato” w 1945 roku.
Podczas drugiej wojny światowej wyprodukowano ponad 17 000 torped tego typu w różnych wariantach. Za jej pomocą wykonano 1287 ataków, z których 40% (514) zakończyło się trafieniem celu; w atakach pancerniki i lotniskowce (322 ataki, łącznie z bitwą o Midway) osiągnięto 50% trafień, na niszczyciele (179 ataków) – 31% , a na statki transportowe (445 ataków) – 41%.
Po zakończeniu II wojny światowej, w trakcie wojny koreańskiej, za pomocą Mark 13 zniszczono dwie śluzy zapory Hwachon.
Idea torpedy, która może być zrzucana z lecącego samolotu, po raz pierwszy pojawiła się w Stanach Zjednoczonych latem 1911 roku, kiedy to z pomysłem na taką broń wystąpił wiceadmirał Bradley Fiske. Do momentu przystąpienia Ameryki do pierwszej wojny światowej nie rozpoczęły się jednak żadne prace w tym zakresie, sam zaś admirał Fiske, który bezskutecznie lobbował u sekretarza marynarki Josephusa Danielsa za przyznaniem środków na rozwój lotnictwa morskiego, został zmuszony do odejścia na emeryturę z uwagi na wiek.
Niezrażony tym Fiske, który w 1912 roku otrzymał patent na konstrukcję samolotu torpedowego, w dalszym ciągu podkreślał znaczenie lotnictwa torpedowego. 12 lutego 1917 roku przemawiając podczas panamerykańskiej wystawy aeronautycznej w Nowym Jorku, ocenił, że kosztujący 20 000 dolarów samolot może mieć wartość bojową krążownika liniowego kosztującego 20 000 000 dolarów, i w niedalekiej przyszłości będzie stanowił istotny czynnik podczas wojny morskiej. Fiske proponował sposób „ataku torpedowego podczas nocy, w trakcie którego samolot powinien nurkować lotem spiralnym, wyrównując dopiero 3 do 6 metrów nad poziomem wody, gdzie powinien uwolnić torpedę w odległości 1400 do 1800 metrów od okrętu stanowiącego cel”. Proroczo podniósł także, że o ile pozwala na to wystarczająca ilość miejsca, doskonałym sposobem ataku torpedowego jest atak na okręty w porcie. Fiske wystąpił o wsparcie finansowe do Aeroklubu Ameryki, skąd udało mu się uzyskać 2500 dolarów, od największego zaś ówcześnie amerykańskiego producenta torped E.W. Bliss Company uzyskał trzy małe torpedy, celem przeprowadzenia demonstracji dla członków aeroklubu.
Jeszcze w sierpniu tego samego roku porucznik Edward McDonnell — instruktor First Yale Unit, uznawanej za pierwszą jednostkę rezerwy amerykańskiego lotnictwa morskiego, późniejszy kawaler Medalu Honoru — zrzucił ważącą 180 funtów (82 kg) pozorowaną torpedę o długości 10 stóp (3 m) z wodnosamolotu F-5L. Demonstracja nie zakończyła się wprawdzie sukcesem — podwieszona pod skrzydłem torpeda wpadła w wodę pod niewłaściwym kątem i trzykrotnie zrykoszetowała niemal uderzając w samolot — jednak ów test wyznacza początek zainteresowania United States Navy zrzucaniem torped z pokładów samolotów. Formalne prace amerykańskiej marynarki w tym zakresie nie rozpoczęły się jednak aż do listopada następnego roku, kiedy Naval Aircraft Factory z Filadelfi rozpoczęła prace nad urządzeniem zrzutowym torped. Rok później — 14 lipca 1919 roku — z wodnosamolotu R-6L po raz pierwszy dokonano zrzutu rzeczywistej 18-calowej torpedy Typu D. W ciągu następnych 12 miesięcy, zrzucono 500 pozornych i 43 prawdziwe torpedy typu D. Wszystkie jednak torpedy Mk VII zostały odpowiednio wzmocnione, w celu wytrzymania wstrząsu przy wejściu w wodę.
Wkrótce jednak mała i przestarzała mimo wszystko torpeda typu D została zastąpiona przez torpedę Mark VII Aircraft Torpedo, którą po raz pierwszy zrzucono 12 maja 1920 roku i stała się odtąd standardową amerykańską torpedą lotniczą lat 20. i 30. XX wieku. 22 września 1922 roku przeprowadzono duże ćwiczenia torpedowe, w trakcie których — atakując z obu stron jednocześnie — w ciągu 25 minut zrzucono 17 torped Mk 7 Mod 1A na pancernik USS „Arkansas” (BB-33). Przy atakach z odległości 450 do 900 metrów od okrętu zanotowano osiem trafień. Ćwiczenie dowiodło, że Mk 7 mogą być z powodzeniem zrzucane z wysokości 10 metrów przy prędkości 95 węzłów.
Zarówno torpedy Mark 7 w wersji Mod A, jak i w wersji Mod B sprawowały się dobrze, gdy zostały precyzyjnie zrzucone ze ściśle określonej wysokości oraz przy prędkości poniżej 80 węzłów. Niektórzy oficerowie uważali ją jednak za zbyt delikatną, aby mogła zostać użyta w warunkach wojennych, toteż w lutym 1925 roku rozpoczęły się prace nad nową torpedą lotniczą, która mogłaby być zrzucana przy prędkości 140 mil na godzinę z wysokości co najmniej 40 stóp (12 metrów). Prace przy projekcie G-6 przerwano jednak w 1926 roku, decydując się na modyfikację używanych dotąd pocisków Mk 7. Torpeda ta nie spełniła jednak oczekiwań, co doprowadziło do wznowienia programu G-6 w roku 1927, według określonych przez szefa operacji morskich (CNO) i General Board Bureau of Ordnance założeń:
Powstały w wyniku tego programu pocisk, który choć w szczegółach różnił się od wymagań przedstawionych przez CNO, otrzymał w sierpniu 1930 roku formalną sygnaturę Mark XIII (Mark 13). Pierwszy udany test w wodzie nowego pocisku miał miejsce w marcu 1932 roku, podczas którego oznaczona numerem 2 torpeda utrzymała prędkość 30 węzłów na dystansie 6000 jardów. Testy powietrzne torpedy rozpoczęły się w 1935 roku. Między 27 maja a 1 października zrzucono co najmniej 23 torpedy z wykonaną z brązu głowicą ćwiczebną — wszystkie zostały zrzucone z wysokości od 46 do 105 stóp przy prędkościach wahających się między 85 do 114 węzłów.
Dwadzieścia dodatkowych zrzutów zostało przeprowadzonych w następnym roku, jako część testów mających dowieść, że nowy pocisk gotowy jest do produkcji seryjnej, przed udzieleniem zamówienia produkcyjnego na 108 torped. Wiele z tych zrzutów zostało dokonanych przy prędkości przekraczającej 125 węzłów, która została oznaczona jako prędkość specyfikacyjna torpedy Mark 13. W żadnym z tych testów torpeda nie zanurzyła się w mule skutkiem nieprawidłowego pierwszego nurkowania, żadna też nie odniosła większych uszkodzeń, które wpływałyby na prawidłowość ruchu w wodzie. Wobec takich rezultatów Naval Torpedo Station uznała torpedę za udany pocisk, który w rzeczywistości przewyższał jej oczekiwania, „daleko przewyższający wszystkie inne jakimi aktualnie dysponujemy”. Nie wszystkie jednak opinie były tak pozytywne. Pierwsza wersja torpedy, oznaczona jako Mod 0, jako jedyna wśród amerykańskich torped zakończona była śrubą umieszczoną przed płaszczyznami kontrolnymi sterów. Z nieznanych do dziś powodów niezadowolona z takiego rozwiązania Naval Torpedo Station rozpoczęła testy nowego wariantu Mk 13 ze śrubą umieszczoną za sterem. Gdy Torpedo Station otrzymała zamówienie na kolejne 72 sztuki torpedy, zastosowano tę modyfikację oznaczając nowy pocisk jako Mod 1. Produkowana w 1939 roku Mod 1 weszła do służby w roku 1940 i natychmiast stała się przedmiotem krytyki. Zmodyfikowana konstrukcja trapiona była przez dużą liczbę defektów. Cztery na dziesięć Mod 1 wystrzelonych przez VT-6 w trakcie ćwiczeń w lipcu 1941 roku zniknęły bez śladu natychmiast po upadku do wody, z pozostałych sześciu torped pięć płynęło chaotycznie i nieprzewidywalnie, jedynie jedna zaś prosto, na odpowiedniej głębokości i z właściwą prędkością. Wkrótce też Bureau of Ordnance (BuOrd) stwierdziło, że torpeda Mod 1 miała tendencję do skręcania w lewo zaraz po wejściu w wodę. Gdy tylko uporano się z tym problemem, okazało się, że torpeda ma chroniczny problem z utrzymaniem głębokości. Jak stwierdzono, śruba torpedy jest zbyt słaba, aby wytrzymać wstrząs przy wejściu z dużą prędkością do wody, zaś mechanizm zapalnika musi zostać zmodyfikowany, w celu zapobieżenia uzbrajaniu się torpedy jeszcze w powietrzu. Nawet jednak po wyeliminowaniu tych problemów, Torpedo Station nie radziła sobie ze znalezieniem sposobu na umożliwienie wejścia w wodę przy dużej prędkości.
Problem stał się znany na różnych szczeblach dowodzenia United States Navy. Swoje zaniepokojenie wyraził między innymi wiceadmirał William Halsey, który wysłał w tej sprawie długie memorandum do dowództwa Bureau of Ordnance (BuOrd)). Halsey wskazał, że Mk 13 ma wiele wad, w tym większy zasięg niż niezbędny, nieadekwatną prędkość, niewystarczającą fizyczną odporność na wstrząsy oraz zbyt dużą wagę i wymiary. Zarówno jednak BuOrd, jak i Torpedo Station były świadome problemu, zwłaszcza ograniczeń taktycznych stwarzanych przez specyfikację torpedy. Pilną potrzebą okazało się zwiększenie prędkości torpedy do 40 węzłów. Toteż już w 1938 roku rozpoczęły poszukiwania dróg jego rozwiązania, jednak nie udało się to aż do wiosny 1941 roku. W maju tego samego roku Torpedo Station testowała możliwości zrzutu Mk 13 z różnych samolotów i podczas testów z Consolidated Catalina opracowano rozwiązanie, które „znacząco poprawia charakterystyki torpedy i eliminuje większość trudności, które w przeszłości powodowały chaotyczny bieg torpedy”.
Rozwiązaniem tym okazała się instalacja wykonanego ze sklejki urządzenia osłaniającego śrubę i stery, które po upadku do wody ulegało rozbiciu, absorbując wstrząs w stopniu wystarczającym dla ochrony wrażliwych elementów torpedy, stabilizowało też lot torpedy, ułatwiając wejście w wodę pod właściwym kątem. Zastosowanie tego prostego środka zalecono wszystkim obsługom samolotów patrolowych. Podobną instrukcję wystosowano do każdej eskadry uderzeniowej z samolotami TBD-1 Devastator, jednak informacja o tym nie dotarła na same okręty aż do 10 listopada 1941 roku. Informację przekazano okrężną drogą przez Bureau of Aeronautics (BuAer), które z kolei zapytało załogi o komentarz. Wkrótce jednak US Navy została zaangażowana w wojnę na dwóch oceanach i jedyną eskadrą, która dokonała takiej oceny, był Torpedo Squadron 4 z działającego na Atlantyku lotniskowca USS „Ranger” (CV-4).
Technicy CV-4 nie mieli problemów z wykonaniem zalecanego stabilizatora, który jednak powodował problem z podwieszeniem pod samolotem. Podwozie TBD-1 znajdowało się nisko nad pokładem, toteż wyposażona w stabilizator torpeda nie mogła być podwieszona pod samolotem, bez podniesienia ogona samolotu w górę. Wywoływało to konieczność każdorazowego zaangażowania kilku osób do podniesienia tyłu maszyny około pół metra w górę i podparcia go, po czym dopiero torpeda mogła być podwieziona pod samolot, umieszczona we właściwej pozycji i uniesiona w górę w celu podczepienia pod samolotem. Stabilizator kolidował także z umieszczonym pod tylną częścią kadłuba samolotu zaczepem bombowym Mark 35, gdy jednak udawało się w końcu podwiesić torpedę pod samolotem, dolna cześć stabilizatora znajdowała się jedynie niecałe 9 cm nad pokładem, gdy tymczasem przechodzące w poprzek całego pokładu liny hamujące, znajdowały się na „Rangerze” na wysokości 14 cm nad pokładem. W celu więc zapobieżenia poważnym następstwom w razie powrotu i lądowania samolotów z niezrzuconą torpedą, dowódca okrętu polecił zaokrąglić dolne krawędzie wszystkich stabilizatorów. Informacje z „Rangera” dotarły do Newportu dopiero na przełomie lutego i marca 1942 roku, Torpedo Station postanowiło więc przeprowadzić dodatkowe badania, żądając w tym celu dostarczenia do Newportu na dłuższy czas jednego egzemplarza TBD-1. Wprawdzie te dodatkowe prace zostały podjęte, jednak marynarka szybko zastępowała przestarzałe już Devastatory nowymi TBF Avengerami, toteż samolot nie został udostępniony konstruktorowi i producentowi torped.
Natychmiast po Midway stało się jasne, że Mark 13 wymaga usprawnienia. Torpedo Station prowadziła dalsze prace nad Mk 13 latem 1942 roku, prowadząc testy ulepszonego stabilizatora oznaczonego jako Mark 2. Bardzo niewiele jednak wiadomo o tych pracach. Dokumenty Bureau of Ordnance na ten temat po dziś dzień bowiem pozostają tajne, zaś wiele zdjęć z tych testów zostało ocenzurowanych, przez wymazanie z nich nowego stabilizatora. Wiadomo jednak, że BuOrd przeanalizowała ponad 100 zrzutów torped przy prędkości nieco większej niż 150 węzłów, a wnioski z tych analiz potwierdzają raporty pilotów twierdzących, że jedynie 1/3 zrzutów była satysfakcjonująca, w jednej trzeciej ataków nie uruchomił się silnik pocisku, 1/5 zatonęła, pozostałe zaś schodziły z kursu lub miały problem z utrzymaniem głębokości. Dostępne dokumenty sugerują, że Naval Torpedo Station nie była wówczas w stanie osiągnąć stopnia ulepszenia niezbędnego do uczynienia Mark 13 akceptowalną z punktu widzenia warunków, które były po Midway uznawane za niezbędne dla sukcesu w ataku. Sfrustrowana marynarka zwróciła się wobec tego po pomoc do złożonego z najbardziej szanowanych naukowców National Defense Research Committee (NDRC), celem opracowania ulepszonej torpedy zdolnej do wytrzymania wstrząsu przy uderzeniu w wodę z prędkością 350 węzłów z wysokości 800 stóp (245 metrów). Założeniem tej charakterystyki było zwiększenie czasu lotu torpedy w powietrzu i zmniejszenie czasu biegu torpedy pod wodą, w celu utrudnienia przeciwnikowi wymanewrowywania płynących torped.
Wkrótce też NDRC zawarła z California Institute of Technology (CalTech) kontrakt badawczy na przeprowadzenie hydromechanicznych badań nad zjawiskami towarzyszącymi wejściu torpedy w wodę przy dużej prędkości. Po przeprowadzeniu badań i testując różne rozwiązania (w tym instalację silników rakietowych, które miały spowalniać opadanie torpedy do wody), naukowcy z CalTech opracowali specjalną klamrę, która dodana do ogona Mark 13 dzięki odpowiedniemu oporowi stabilizowała wejście torpedy w wodę, minimalizując tendencję odbijania się od powierzchni. Wykorzystano także wyniki wcześniejszych prac nad napędzanym silnikiem rakietowym pociskiem przeciwpodwodnym „Mousetrap”, podczas których stwierdzono, że prostokątny pierścień osłaniający ogon torpedy znacząco redukuje zahaczanie ogona o wodę i stabilizuje proces wejścia w nią pocisków podwodnych. CalTech dodała też do konstrukcji torpedy zawór opóźniający uruchamianie zapłonu silnika do momentu wejścia torpedy w wodę. Uniemożliwiało to przegrzanie się silnika pocisku z powodu zbyt wysokich obrotów podczas lotu w powietrzu. Ostatnią nowością było dodanie trzech drewnianych cylindrów nakładanych na czołową część torpedy, działających jako amortyzator i dodatkowo stabilizujących wejście Mk 13 w wodę. Te i inne ulepszenia zostały dodane do torpedy Mark 13 jako Mod 2A, 3, 4 i 5 do jesieni 1944 roku. Testy zmodyfikowanej torpedy na głębokowodnym poligonie testowym w Fort Lauderdale na Florydzie dowiodły, że zmodernizowana torpeda dobrze znosi zrzuty z wysokości 800 stóp (245 metrów) zamiast dotychczasowych 50 stóp, przy prędkości do 300 węzłów zamiast 110 węzłów. Tak zmodyfikowane pociski zostały dostarczone flocie tuż przed bitwą w Zatoce Leyte, zaś ich możliwości postawiły Mk 13 wśród najlepszych — zdaniem marynarki (BuOrd) — torped lotniczych na świecie.
Modyfikacje torpedy polegające na dodaniu drewnianych elementów miały swoje wady. Rozwiązania tego typu nie zatwierdził dla japońskich torped wiceadmirał Shoji Naruse, kierujący zespołem, który opracował podstawową japońską torpedę lotniczą typu 91. Japończycy przetestowali kilka przechwyconych Mark 13, i admirał uważał, że szczątki drewnianych elementów mogą zbyt łatwo zostać wciągnięte w wodzie między łopatki śruby, prowadząc do jej uszkodzenia. Także Amerykanie zastąpili wkrótce drewniany stabilizator metalowym pierścieniem ogonowym. Tym niemniej, po wprowadzeniu wszystkich modyfikacji, torpeda Mark 13 zaczęła w toku wojny stanowić niezawodną broń.
Niezależnie od marynarki, wchodzące ówcześnie w skład wojsk lądowych amerykańskie siły powietrzne podjęły próbę dostosowania torpedy Mk. 13 do przenoszenia przez płatowiec latającej bomby GB-1. Zainicjowany w sierpniu 1943 roku program Glide Torpedo (szybującej torpedy) doprowadził do powstania na bazie GB-1 szybującej torpedy oznaczonej jako GT-1. Zastosowany w niej prosty płatowiec GB-1 zamiast bomby przenosić miał podczepioną torpedę Mk. 13 Mod 2A. Po uwolnieniu z aparatu z przenoszącego go samolotu, pocisk szybował po zaprogramowanej trajektorii, zaś wejście w wodę uruchamiało mały ładunek wybuchowy, który odstrzeliwał torpedę z płatowca, która po uruchomieniu swojego silnika, rozpoczynała zaprogramowany wzór poszukiwań celu. W 1945 roku wykonano kilka nieskutecznych zrzutów testowych, po czym program został zakończony.
Wśród producentów Mark 13 znajdowały się Naval Torpedo Station, Pontiac Motor Division, Amertorp Corp. i International Harvester.
Torpeda Mark 13 o średnicy 22,5 cala (571,5 mm) i nieco ponad 4 metrach długości, ważyła w swojej pierwszej wersji 874 kg. Wyporność torpedy wynosiła 775 kilogramów. Pocisk składał się z czterech głównych rozczepialnych sekcji, w kolejności: głowicy bojowej lub ćwiczebnej, korpusu, części rufowej oraz ogona.
W wersjach Mod 0 i Mod 1 torpeda Mark 13 wyposażona była w głowicę bojową Mark 13, bądź głowicę ćwiczebną Mark 26 lub Mark 26-1 odpowiednio. W wersji Mark 13 Mod 2, używano głowicy bojowej Mark 13-1, bądź treningowej Mark 26 Mod 3. Nieco stożkowa w tylnej części i półkolista w części przedniej głowica bojowa torpedy Mk 13 Mod 0 zawierała 406 funtów (182 kg) TNT, w późniejszych zaś modelach 600 funtów (262 kg) Torpexu lub HBX. Jeśli używano trotylu, głowica była elaborowana roztopionym materiałem wybuchowym, wlewanym do skorupy głowicy umieszczonej pod kątem 30° w dół. Po zestaleniu się TNT, środek ciężkości ładunku znajdował się nieco poniżej osi pocisku i wału napędowego, co wraz z ołowianym balastem o masie 12 funtów (5,4 kg) w środkowej części pocisku, dawało torpedzie pożądaną stabilność. Zawierający tetryl detonator pocisku nie znajdował się w torpedzie, lecz był przechowywany osobno i wkładany w spód do głowicy podczas bezpośrednich przygotowań do użycia. Detonator zawierał tetryl w miedzianej cylindrycznej osłonie umieszczonej na szczycie zapalnika. Uruchomienie zapalnika odpalało detonator, który powodował eksplozję ładunku głowicy.
Korpus torpedy wykonany był w kształcie cylindra ze stali stopowej zwężającego się nieco ku tyłowi, i podzielonego na dwie sekcje: przednią — będącą właściwym korpusem — oraz butlę paliwową umieszczoną z tyłu. Ta ostatnia poprzedzała mieszczącą turbinę wodoszczelną sekcję rufową, która musiała wytrzymać zewnętrzne ciśnienie hydrostatyczne wynoszące 50 psi przez okres 30 minut bez przecieku przekraczającego 4 uncje (14 gram). W pierwszej wersji torpedy, Mod 0, musiała też wytrzymać upadek z wysokości 75 stóp (22 metry) po zrzuceniu z samolotu przy prędkości 125 węzłów.
Przy zrzucie z samolotu mechanizm startowy rozpędzał żyroskop Mark 12 oraz uruchamiał silnik pracujący jedynie na sprężonym powietrzu, celem uniknięcia przegrzania turbiny i spalenia jej podczas długiego lotu w powietrzu, podczas gdy zawór opóźniający uniemożliwiał dopływ paliwa do silnika aż do momentu kontaktu torpedy z wodą. Zawór ten był zabezpieczony miedzianym drutem – uderzenie torpedy w wodę powodowało pęknięcie drutu i otwarcie zaworu; dopływ paliwa uruchamiał zapłon i cykl spalania. Za pomocą wału napęd był przenoszony na dwie przeciwbieżne śruby torpedy, o prędkości obrotowej 1150 RPM. Dzięki zastosowaniu śrub przeciwbieżnych uniknięto obracania się torpedy wokół własnej osi. W podobny sposób zabezpieczony był zapalnik głowicy, który uzbrajany był przez obracający się w wodzie wirnik, zabezpieczony urywającym się przy uderzeniu w wodę miedzianym drutem. Skutkiem wprowadzanych kolejno modyfikacji, od przełomu lat 1944/1945 optymalną wysokością zrzutu było 800 stóp przy prędkości 260 węzłów.
Wyprodukowano jedynie 156 torped pierwszej wersji Mark 13 Mod 0. Zapewniło to pełne dwukrotne zaopatrzenie torpedowe dla każdej złożonej z 18 samolotów eskadr przydzielonych czterem dużym lotniskowcom marynarki — USS „Saratoga” (CV-3), „Lexington” (CV-2), „Yorktown” (CV-5) i „Enterprise” (CV-6) — plus 12 torped rezerwy. Pierwszymi eskadrami torpedowymi, które w 1928 roku weszły do służby operacyjnej, były VT-1 z „Lexingtona” (CV-2) i VT-2 z „Saratogi” (CV-3)
Pod koniec wojny ogrom i siła ognia japońskich superpancerników „Musashi” i „Yamato” wymagały zmasowanych ataków torpedowych, skoordynowanych z atakami bombowców nurkujących do ich obezwładnienia i zatopienia. W nakręconym w 1945 roku filmie szkoleniowym „Aerial Torpedo Attack: High Speed, High Altitude”, marynarka amerykańska podkreślała konieczność koordynacji ataków torpedowych z innymi typami ataków: bombowców nurkujących i ostrzału z powietrza za pomocą broni pokładowej oraz rakiet przez towarzyszące samoloty myśliwskie. Z innych zaś dokumentów wynika, że piloci samolotów torpedowych otrzymali wręcz formalny zakaz przeprowadzania ataków na silnie bronione okręty liniowe — jak wyposażone w przeciwlotnicze pociski kalibru nawet 460 mm (jap. sanshikidan) superpancerniki typu Yamato — jeśli nie dysponują wsparciem ze strony innych rodzajów samolotów. O konieczności ścisłego stosowania taktyki skoordynowanych ataków marynarka amerykańska przekonała się już 4 czerwca 1942 roku, gdy atakująca bez wsparcia eskadra torpedowa VT-8 została zdziesiątkowana podczas ataku na japońskie lotniskowce pod Midway, a bombowce nurkujące dotarły na miejsce już po zestrzeleniu większości samolotów torpedowych. Krytyczne w tym względzie znaczenie miało zgranie w czasie ataków samolotów torpedowych i bombowych. Piloci samolotów torpedowych byli szkoleni w schodzeniu na pozycję do zrzutu w tym samym momencie, w którym bomby samolotów nurkujących uderzały w cele. Dzięki temu, część artylerii przeciwlotniczej celu zostawała wyłączona z walki, okręt zaś mógł odnieść uszkodzenia, które prowadziły do ograniczenia lub utraty sterowności, czy systemu napędowego, co czyniło go łatwiejszym celem dla torped. W przypadku dostępności wsparcia ze strony szybkich samolotów myśliwskich, które ogniem broni pokładowej lub rakiet mogły tłumić ognień przeciwlotniczy przeciwnika, piloci samolotów torpedowych mogli odstąpić od koordynacji z samolotami bombowymi.
Po japońskim ataku na ataku na Pearl Harbor w grudniu 1941 roku, amerykańska flota znalazła się w strategicznej defensywie. Już jednak w marcu 1942 roku samoloty pokładowe lotniskowca „Lexington” wykonały pierwszy w historii amerykański atak torpedowy w warunkach wojny.
10 marca 2 Eskadra Torpedowa (VT-2) USS „Lexington” zaatakowała transportowce w pobliżu Lae i Salamaui, jako część podjętego wraz USS „Yorktown” skoordynowanego rajdu mającego przeciwdziałać japońskiej inwazji na Salamaua i Lae. Debiut Mk 13 nie był jednak udany: jedynie jedna lub dwie na 13 zrzuconych przez VT-2 torped znalazły cel, zatapiając transportowiec „Yokohama Maru”. Pozostałe pociski przeszły zbyt głęboko pod celami, bądź zdefektowały. Taki rezultat ataku na powolne lub stojące niebronione statki, był więcej niż niezadowalający.
Następna okazja testu efektywności bojowej torpedy Mark 13 przyszła dopiero 2 maja 1942 roku, kiedy 12 TBD z VT-5 wystartowało z „Yorktowna” w celu ataku na japońską żeglugę w pobliżu Tulagi. Sekcja trzech TBD zaatakowała wówczas transportowiec „Azumasan Maru” stojący na kotwicy na północnym brzegu wyspy, dwa inne Devastatory natomiast zaatakowały „Kōei Maru” na kotwicy w pobliżu Gavutu. I tym razem nie osiągnięto żadnego trafienia. Pozostałe Devastatory z VT-5 przeprowadziły skoordynowany atak z dwóch stron na stojące burta przy burcie stawiacz min „Okinoshima” oraz niszczyciele: „Kikuzuki” i „Yūzuki”. Jednakże tylko jedna z torped zadziałała prawidłowo, trafiając „Kikuzuki” i powodując zniszczenia, które zmusiły japońską załogę do wyrzucenia okrętu na brzeg, gdzie okręt porzucono. Po uzupełnieniu uzbrojenia i zatankowaniu na pokładzie „Yorktowna”, Devastatory powróciły w celu ponownego ataku na okręt minowy, który w międzyczasie z powodzeniem wymanewrował atak bombowców z ich lotniskowca. I tym jednak razem rozwijający prędkość 20 węzłów stawiacz min uniknął wszystkich torped, pozostawiając rezultat dnia całej eskadry z zaledwie jednym trafieniem na 22 użyte torpedy.
Torpedy Mark 13 sprawiły się znacznie lepiej trzy dni później, kiedy eskadry torpedowe z obu lotniskowców wzięły udział w skoordynowanym ataku na japoński lotniskowiec lekki „Shōhō”. Wśród 93 maszyn, które 7 maja wystartowały z „Lexingtona” i „Yorktowna”, znajdowały się 22 samoloty torpedowe: 12 TBD z VT-2 i 10 TBD z VT-5. Gdy bombowce nurkujące rozpoczęły atak, niezdolne do dotrzymania im kroku, znacznie wolniejsze od SBD samoloty torpedowe dotarły do celu z południowego zachodu. W celu uniknięcia ognia z najbliższych krążowników dowódca VT-2 poprowadził swoją eskadrę dookoła, aby atakując od północy wykorzystać dziurę w pierścieniu eskorty lotniskowca. Następnie podzielił swoją grupę na dwie sekcje, tak aby zaatakować lotniskowiec sześcioma TBD z bakburty, sześcioma zaś zaatakować sterburtę. W teorii, taki atak czynił niemożliwym uniknięcie przez cel trafienia, w którąkolwiek bowiem stronę miałby się uchylić cel, zawsze trafiał pod ogień któregoś z samolotów. W praktyce dla powolnych Devastatorów był to bardzo trudny sposób ataku. W jego efekcie jednak samoloty VT-2 uzyskały pięć trafień (zgłoszono dziewięć), które wybiły dziury w kadłubie, wyłączyły z użytku kotły i zniszczyły maszynownię lotniskowca. Wiodące elementy grupy lotniczej „Yorktowna” pojawiły się nad celem, gdy bombowce „Lexingtona” kończyły atak. „Shōhō” był już wówczas nieruchomy, toteż 11 bomb bombowców nurkujących łatwo znalazło cel.
Jako ostatnie przybyły nad cel samoloty torpedowe VT-5, które zaatakowały z bardzo małej odległości i uzyskały co najmniej dwa trafienia w część dziobową okrętu na prawej burcie – załogi zgłosiły 10 trafień. Wielokrotnie jednak trafiony tego dnia bombami i torpedami japoński okręt w ciągu kilku następnych minut pogrążył się w morzu. „Shōhō” był pierwszym lotniskowcem zatopionym podczas wojny na Pacyfiku.
Było to pierwsze prawdziwe zwycięstwo torped Mark 13 w tej wojnie, nie należy jednak zapominać, że zwycięstwo to dokonało się przy braku prawdziwej opozycji — wyposażony jedynie w cztery samoloty myśliwskie typu 96 i osiem A6M Zero, lekki lotniskowiec nie stanowił przeciwwagi dla grupy 93 samolotów z dwóch dużych lotniskowców amerykańskich, która wystartowała przeciw niemu. Nie niepokojone przez myśliwce przeciwnika i wsparte dobrze skoordynowanym atakiem bombowców nurkujących, 12 powolnych Devastatorów z VT-2 było w stanie spokojnie manewrować w klasycznym ataku i miały dużo czasu na przeprowadzenie ataku z prędkością mniejszą niż 110 węzłów na wysokości 50 stóp. Ograniczenia taktyczne i słabości pary TDB — Mk 13 miały wyjść na jaw dopiero następnego dnia.
W odróżnieniu od ataku na „Shōhō” bitwa lotniskowców, która wywiązała się 8 maja 1942 roku, była starciem dwóch równorzędnych przeciwników — grup powietrznych dwóch dużych lotniskowców amerykańskich, z grupami powietrznymi dwóch dużych lotniskowców japońskich. Mimo że łączna liczba amerykańskich samolotów była nieznacznie większa od liczby samolotów japońskich, te ostatnie były zaprawione w bojach, dysponowały bardziej niezawodnymi torpedami, a Nakajima B5N był lepszym samolotem torpedowym, niż amerykański Devastator. Z drugiej strony Japończycy nie dysponowali dobrym rozpoznaniem, a ich bombowce nurkujące Aichi D3A nie dorównywały amerykańskim SBD Dauntless. Japońskie samoloty myśliwskie Zero były bardziej zwrotne, ale amerykańskie Grumman F4F Wildcat były lepiej opancerzone i mogły wytrzymać więcej trafień.
W odróżnieniu od Japończyków, amerykańskie grupy lotnicze nie koordynowały ze sobą ataków, zamiast tego oba amerykańskie lotniskowce działały oddzielnie. W ten sposób grupa uderzeniowa „Yorktowna” została podzielona na dwa elementy taktyczne — pierwszy składał się z 24 SBD i 3 F4F, drugi zaś z 9 TBD i 3 F4F. Dowodzący VT-7 ltCmdr Joseph Taylor zdecydował się zaatakować „Shōkaku”, gdyż ten wydawał się mieć słabszy pierścień eskorty. Eskadra zniżyła swój lot do 50 stóp (15 metrów) i zwiększyła prędkość do 110 węzłów, jak tylko bombowce nurkujące rozpoczęły swój atak. Podczas gdy samoloty eskorty wiązały japońskie myśliwce, 9 TBD utworzyło szyk w jednej linii, w którym każdy z pilotów atakował lewą burtę lotniskowca. Wszystkie samoloty zrzuciły swe torpedy w odległości 1000 do 2000 jardów (1800 metrów), gdy bombowce kończyły swój atak. Żadna z rozwijających prędkość 30 węzłów torped Mark 13 nie trafiła w okręt. Piloci raportowali wprawdzie 3 trafienia, podobnie jak 3 defekty torped, należy jednak przyjąć, że trzy dostrzeżone trafienia były w rzeczywistości eksplozjami 1000-funtowych bomb lotniczych tuż obok lotniskowca, które piloci wzięli za eksplozje głowic torpedowych w celu.
Grupa uderzeniowa samolotów torpedowych „Lexingtona” nie sprawiła się lepiej. Krótko po starcie jeden z 12 TBD eskadry VT-2 został zmuszony do powrotu na pokład z powodu awarii silnika, pozostałe maszyny kontynuowały lot w eskorcie czterech Wildcatów. Gdy zespół zbliżał się do pola walki, F4F zostały związane walką przez japońskie myśliwce, zmuszając w ten sposób VT-4 do wejścia na dużą wysokość, aby oddalić się od walczących. Schodząc następnie z wysokości 6000 stóp (ok. 1800 metrów), Devastatory zniżały się płaskim ślizgiem, który zwiększył ich prędkość do około 180 węzłów. Dowódca zespołu — ltCmdr Brett — starał się jednak korzystać z chmur tak długo jak było to możliwe. Gdy jednak samoloty torpedowe wyszły zza chmur, zostały przywitane ogniem z dział kalibru 127 milimetrów lotniskowca „Shōkaku”. Dwa samoloty grupy zostały oddzielone w chmurach od pozostałych dziewięciu maszyn. Gdy nieprzyjacielski okręt rozpoczął ostry zwrot w prawo, Devastatory nie miały wystarczająco dużo prędkości, aby go wyprzedzić i wyjść na dobrą pozycję do ataku. Wykonały wobec tego zrzut w niekorzystnej sytuacji — choć w niewielkiej odległości — i oba chybiły. Tymczasem „Shōkaku” zakończył swój pełny zwrot o 180° i płynął teraz w przeciwnym kierunku. Ten manewr stworzył jednak dogodną sytuację dla pozostałych dziewięciu samolotów eskadry, które mogły zaatakować jego sterburtę. TBD natychmiast rozproszyły się, każdy pilot wybrał swój własny kąt ataku i dokonał zrzutu z dystansu, który wydawał mu się najbardziej optymalny. „Shōkaku” jednak wykonał ponowny zwrot wyprzedzając zbyt wolne Mark 13 i uniknął ich. Piloci VT-2 zgłosili dwa trafienia, w rzeczywistości okręt cesarskiej marynarki nie został trafiony ani razu. Jeden z japońskich świadków ataku opisał atak jako źle wykonany, amerykańscy lotnicy bowiem dokonali zrzutu ze zbyt dużej — jego zdaniem — odległości.
W czasie gdy amerykańskie samoloty atakowały japońskie okręty, japońskie maszyny torpedowe i bombowce zaatakowały okręty Stanów Zjednoczonych. O ile jednak dwie japońskie torpedy typu 91 zatopiły „Lexingtona”, Mk 13 nie trafiły ani razu, a ciężko uszkodzony bombami lotniczymi „Shōkaku” zdolny był do walki już następnego dnia. W efekcie, działania amerykańskich samolotów torpedowych z torpedami Mark 13 na Morzu Koralowym zakończyły się miernymi rezultatami.
Słabe wyniki walki za pomocą torped Mark 13 na Morzu Koralowym były zapowiedzią jeszcze gorszego. Dzięki odszyfrowanym depeszom japońskim, w maju 1942 roku US Navy dowiedziała się o japońskich planach zajęcia strategicznie ważnych wysp Midway, oddalonych o 1300 mil morskich od Hawajów na Centralnym Pacyfiku. Stany Zjednoczone postanowiły bronić Midway za wszelką cenę, z uwagi na fakt, że wyspy mogłyby być dogodnym punktem wyjścia do ataku na same Hawaje, a po ich ewentualnej utracie, amerykańska flota zostałaby odrzucona aż na wschodni brzeg Pacyfiku. Dokonano wobec tego wzmocnień sił US Army, Korpusu Piechoty Morskiej oraz marynarki na atolu, w tym przerzucono na Midway uzbrojone w torpedy PBY Catalina, B-26 Marauder i sześć nowych TBF Avengerów, które przyleciały 1 czerwca.
Avengery były właśnie wprowadzane do służby, z zamiarem zastąpienia przestarzałych Devastatorów w roli standardowych pokładowych samolotów torpedowych marynarki amerykańskiej. 21 z nich przypłynęło właśnie na Hawaje na pokładzie transportowca samolotów USS „Kitty Hawk” (AKV-1), gdzie miały wejść w skład VT-8 lotniskowca USS „Hornet” (CV-8). Gdy jednak „Hornet” przypłynął do Pearl Harbor, okazało się, że żaden z pilotów nie lądował jeszcze na Avengerze na pokładzie lotniskowca. Postanowiono więc, że tymczasowo TBF operować będą z piaszczystych pasów startowych na atolu Midway. W przeddzień bitwy lotniskowców, cztery Cataliny wystartowały z Midway, każda zaopatrzona w pojedynczą torpedę Mark 13. Wkrótce też, 4 czerwca o godzinie 1:15 rano, napotkały i zaatakowały japońskie transportowce sił inwazyjnych. Z trzech zrzuconych w ciemności Mark 13 jedna trafiła w tankowiec „Akebono Maru” płynący z tyłu za transportowcami sił inwazyjnych. Eksplozja zabiła 11 marynarzy i raniła 13 kolejnych, jednak statek jedynie zwolnił na moment, po czym szybko dołączył do reszty formacji. Pierwsze uderzenie w bitwie o wyspy Midway — aczkolwiek nieznaczące — było więc dziełem torpedy Mark 13.
Około 5:20 jedna z przeszukujących ocean Catalin raportowała wykrycie niezidentyfikowanego samolotu, a wkrótce potem dwóch lotniskowców, trzech pancerników, czterech krążowników i sześciu do ośmiu niszczycieli. Trzydzieści minut później, druga Catalina raportowała to samo. O godzinie 6 z Midway poderwało się sześć Avengerów, kierując się w stronę wykrytego zespołu japońskiego. Pozbawione jednak eskorty sześć Avengerów nie miało szansy zrzucić swoich torped przeciwko zespołowi Kidō Butai. Gdy podchodziły do japońskiego zespołu w celu przeprowadzenia ataku, zostały zaatakowane przez myśliwce A6M Zero. Z całego zespołu amerykańskiego jedynie jednej ciężko uszkodzonej maszynie TBF udało się powrócić na Midway.
O 7:30 USS „Enterprise” (CV-6) i „Hornet” — dwa najbliższe japońskiego zespołu amerykańskie lotniskowce — każdy samodzielnie, rozpoczęły uderzenia przeciw siłom japońskim. „Enterprise” wysłał przeciw nim 14 TBD, „Hornet” zaś 15 samolotów torpedowych. Około godziny później 12 Devastatorów zostało wysłanych przez „Yorktown”. Amerykańskie uderzenie było jednak całkowicie nieskoordynowane, zarówno z bombowcami nurkującymi, jak i między każdą z grup samolotów torpedowych. Każda eskadra działała całkowicie niezależnie od innych zespołów torpedowych i nie pozostawały ze sobą w kontakcie. Eskadry 3, 6 i 8 — odpowiednio z „Yorktown”, „Enterprise” i „Hornet” — prowadziły każda osobno poszukiwanie japońskich okrętów, posługując się informacjami z jedynie swojego własnego lotniskowca. Planowały wprawdzie koordynować swoje ataki z samolotami bombowymi ze swoich własnych lotniskowców, kiedy jednak z różnych względów zostały z nimi rozdzielone, z powodu ograniczonego zapasu paliwa zmuszone zostały do natychmiastowego ataku. W konsekwencji, wszystkie zespoły przenoszące torpedy Mk 13 porzuciły wszelkie plany koordynacji ze swoimi bombowcami nurkującymi.
Nieskoordynowane ataki torpedowe w obliczu szczególnie zaciekłej obrony okrętów przez myśliwce japońskie zaowocowały masakrą. Nie przetrwał żaden z samolotów VT-3 i VT-8, powrócić na własny okręt udało się tylko jednej maszynie z VT-6. Oznaczało to wskaźnik strat wynoszący 90%. Osiągnięte w głównym, pierwszym dniu bitwy pod Midway wyniki działań amerykańskiego lotnictwa torpedowego były tragiczne. Z 51 uzbrojonych w torpedy samolotów wysłanych przeciw japońskim lotniskowcom — sześć TBF, cztery B-26, 41 TBD — mniej niż tuzin zdołał podejść do celu wystarczająco blisko, aby wystrzelić torpedy, a żadna z nich nie trafiła w cel. Podczas całej bitwy tylko jedna torpeda wyrządziła jakąkolwiek szkodę siłom japońskim — Mark 13 zrzucona poprzedniej nocy przez Catalinę atakującą japońskie siły inwazyjne.
Szereg przyczyn złożyło się na całkowitą klęskę uzbrojonych w torpedy Mk 13 amerykańskich samolotów torpedowych pod Midway. Najważniejszymi z nich były błędy taktyczne oraz bardzo restrykcyjne wymagania wobec parametrów lotu niezbędnych dla zrzucenia torpedy Mk 13. Ataki przeprowadzono bez osłony myśliwskiej, co uczyniło powolne samoloty torpedowe łatwymi celami dla japońskich myśliwców pokładowych, zwłaszcza podczas wymuszonego ograniczeniami torped Mark 13 wolnego lotu tuż przed zrzutem. Samoloty torpedowe działały chaotycznie i bez koordynacji z innymi jednostkami. Wszystkie ataki przeprowadzili głównie niedoświadczeni piloci, z których większość nigdy nie wykonała nawet jednego zrzutu torpedy treningowej. Chociaż przestarzałe TBD wkrótce zostały zastąpione przez TBF Avengery o znacznie większym potencjalne bojowym, po Midway stało się jasne, że coś musi zostać zrobione, aby poprawić sprawność torpedy Mark 13.
W ciągu paru następnych lat rzeczywiście został dokonany znaczny postęp w tej mierze, w efekcie w październiku 1944 roku US Navy dysponowała już torpedami pozwalającymi na wykorzystanie pełnej prędkości samolotów torpedowych. W trakcie trzydniowych zmagań w Zatoce Leyte stanowiącej efekt japońskich wysiłków do zakłócenia amerykańskiego lądowania na Filipinach, doszło do największej bitwy w historii działań morskich podczas drugiej wojny światowej, która złamała kręgosłup floty Cesarstwa Wielkiej Japonii. Czterodniowa bitwa składała się czterech etapów — każdy noszący swą własną nazwę: bitwy na Morzu Sibuyan, podczas której amerykańskie lotniskowce uderzyły na japońskie Siły Centralne zatapiając m.in pancernik „Musashi”, bitwy u przylądka Engaño, w trakcie której lotniskowce US Navy zniszczyły służące za przynętę lotniskowce japońskie, bitwy w cieśninie Surigao, podczas której amerykańskie i japońskie okręty liniowe stoczyły ostatnią bitwę artyleryjską między pancernikami, oraz bitwy o Samar, podczas której siły japońskie zaatakowały amerykańskie lotniskowce eskortowe.
24 października 1944 roku japońskie Siły Centralne, składające się między innymi z pancerników „Yamato” i „Musashi”, zostały przechwycone przez samoloty Task Force 38 (TF-38), składającej się z 9 dużych i 8 lekkich lotniskowców. Każdy z dużych lotniskowców dysponował złożoną z 18 maszyn eskadrą torpedową, eskadry lotniskowców lekkich zaś liczyły po 9 samolotów torpedowych. Całkowita liczba samolotów torpedowych wszystkich 17 lotniskowców sięgała więc 229 Avengerów (TBF i TBM).
Skonstruowany przez Grummana TBF Avenger, który wszedł do służby w 1942 roku, był znacznie lepszym samolotem od starego TBD. Co jednak ważniejsze, modyfikacje torpedy Mark 13 umożliwiły pilotom Avengerów wykonywanie ataków torpedowych przy prędkości 270 mil na godzinę (434 km/h) — a więc bliskiej ich prędkości maksymalnej — z wysokości 800 stóp (244 m). Okazało się to decydującą okolicznością przy unikaniu niezwykle silnego ognia przeciwlotniczego, gdy fala za falą, amerykańskie samoloty torpedowe i bombowe atakowały „Musashi”. Wyposażony w 12 dział przeciwlotniczych kalibru 127 mm i nie mniej niż 130 działek Typ 96 kalibru 25 mm okręt, nie był w stanie przeciwstawić się skoncentrowanym i skoordynowanym atakom setek bombowców nurkujących i samolotów torpedowych — został trafiony co najmniej 13 torpedami i wieloma bombami, zanim przewrócił się i zatonął. Przy stracie 5 samolotów torpedowych Avenger i 5 bombowców Helldiver, japoński superpancernik był pierwszym wielkim okrętem japońskim zatopionym głównie przez torpedy lotnicze od czasu zatopienia „Shōhō” na Morzu Koralowym. Rozbite japońskie siły powróciły jeszcze następnego dnia, a amerykańskie lotniskowce ponownie ścigały japońską flotę; choć jednak samoloty torpedowe w dalszym ciągu brały czynny udział w zmaganiach, na żadnym już jednak dalszym etapie tej bitwy nie odegrały decydującej roli.
Bitwa w Zatoce Leyte oznaczała upadek marynarki wojennej Imperium Japonii i była ostatnią wielką bitwa morską drugiej wojny światowej. Nie była jednak ostatnią akcją amerykańskich samolotów torpedowych. Ta ostatnia miała miejsce 7 kwietnia 1945 roku, kiedy torpedy Mark 13 zatopiły drugi z japońskich superpancerników „Yamato”. Ostatni z największych pancerników świata, zaprojektowany do wytrzymania ataku za pomocą jednotonowych przeciwpancernych pocisków artyleryjskich, poddał się atakowi torped lotniczych uderzających w jego najczulsze miejsce, w podwodną część kadłuba. „Yamato” został trafiony 11 torpedami i 10 bombami lotniczymi, towarzyszący zaś mu krążownik „Yahagi”, zatonął po trafieniu sześcioma Mk 13.
W połowie 1943 roku celem zaradzenia problemom związanym z torpedami używanymi na kutrach torpedowych typu PT, marynarka postanowiła wyposażyć je w torpedy Mark 13. Używane dotąd na PT — pochodzące jeszcze z zapasów przechowywanych od czasów I wojny światowej — torpedy Mark 8, Mark 9 i Mark 10 były zawodne, toteż US Navy postanowiła zamienić je lekkimi torpedami Mk 13. Torpedy te miały mniejszy zasięg niż pociski dotąd używane, z nawiązką jednak rekompensowały to większą prędkością, mniejszą wagą i rozmiarami — co pozwalało na zaoszczędzenie cennego miejsca na małych kutrach, a przy tym większym ładunkiem głowicy. Dotychczasowe torpedy Mk 8 czy Mk 10 musiały być wystrzeliwane z ciężkich wyrzutni torpedowych, takiego samego typu jak stosowane na wielkich niszczycielach i krążownikach lekkich, tymczasem Mk 13 były małe i jako przystosowane do zwyczajnego zrzucania, nie wymagały tego rodzaju wyrzutni. Początkowo planowano nawet zwyczajnie staczać je z pokładu, jednak z powodu obaw torpedystów postanowiono zrzucać je do wody za pomocą specjalnej wyrzutni w formie kołyski uruchamianej elektrycznie z kokpitu, oznaczonej jako Mark 1 Mod 1.
Jakkolwiek amerykańskie kutry torpedowe warte były swojej ceny — wykonane przeważnie z drewna, relatywnie tanie w budowie z niewielką załogą wymagającą niezbyt rozbudowanego treningu, a koszty ich utrzymania niewielkie w porównaniu z innymi rodzajami broni — większość ich sukcesów, czy to na Wyspach Salomona, czy to w Cieśninie Surigao, oparta była na dzielnych załogach i broni artyleryjskiej, nie zaś na użyciu torped.
Ogółem, w trakcie drugiej wojny światowej 1287 torped Mark 13 zostało zrzuconych z samolotów pokładowych, kolejne 150 zaś z innych samolotów amerykańskiej marynarki wojennej. Piloci tych samolotów zgłosili 514 trafień, co oznacza 40% wskaźnik sukcesu. Wskaźnik ten należy traktować jednak z rezerwą, zwłaszcza w świetle analizy zniszczeń i uszkodzeń zadanych japońskim okrętom. Mniej niż 10% z 17 000 wyprodukowanych podczas drugiej wojny światowej torped Mark 13 zostało faktycznie zrzuconych przeciw nieprzyjacielskim okrętom. Mimo wielu kłopotów, zwłaszcza w początkowym okresie wojny na Pacyfiku, torpeda Mark 13 osiągnęła kilka znaczących sukcesów, z których najbardziej spektakularnymi było zatopienie dwóch superpancerników, „Musashi” i „Yamato”. Przedstawiona niżej tabela zawiera zestawienie ataków i trafień samolotów torpedowych amerykańskiego lotnictwa pokładowego w okresie od 7 grudnia 1941 roku do 31 maja 1945 roku, przy czym jako „atak” rozumiany jest atak jednego samolotu za pomocą pojedynczej torpedy Mk 13.
Po zakończeniu wojny światowej, wobec rozwoju technologii rakietowych oraz pocisków manewrujących, samoloty torpedowe — a wraz z nimi torpedy lotnicze przeciw okrętom nawodnym — straciły na znaczeniu. Torpeda Mark 13 nie została jednak wycofana natychmiast ze służby. W maju 1951 roku biorący udział w operacjach związanych w wojną koreańską lotniskowiec USS „Princeton” (CV-37) miał jeszcze kilka torped tego typu na pokładzie.
W latach 1939-1944 kontrolujący Koreę Japończycy wybudowali wielką grawitacyjną zaporę wodną na rzece Pukhan-gang, o długości 435 metrów i wysokości 81,5 metra. Podczas wojny koreańskiej, kontrola nad zaporą Hwachon stanowiła jeden z ważnych celów obu stron konfliktu. Narody Zjednoczone obawiały się, że Koreańczycy z północy będą chcieli wykorzystać zaporę taktycznie otwierając jej 16 śluz. Istniały też obawy, że w tym samym celu, sprzymierzeni z Koreą Północną Chińczycy całkowicie zniszczą zaporę. Dążąc do zapobieżenia tym działaniom, po nieudanej próbie przejęcia kontroli nad zaporą przez dwie jednostki wojsk lądowych dowództwo sił ONZ postanowiło zniszczyć dwie z 16 śluz, aby powoli obniżyć poziom wody zbiornika retencyjnego. Nie odniosły skutku przeprowadzone w tym celu naloty B-29 Superfortress ani AD-4 Skyraiderów marynarki. Stalowe śluzy o rozmiarach 6,1 metra na 12,2 metra usytuowane były na szczycie zapory wewnątrz wzmocnionych betonem ram. Stanowiły przez to trudny do trafienia mały cel.
Studiujący problem piloci samolotów pokładowych USS „Princeton” postanowili podjąć próbę zniszczenia dwóch śluz przez ich storpedowanie, podobnie jak oficjalnie zamierzali uczynić Japończycy, usiłując storpedować śluzy Kanału Panamskiego za pomocą Aichi M6A1 Seiran — pokładowych samolotów podwodnych lotniskowców typu I-400. Problemem okazała się jednak instalacja pochodzących z drugiej wojny światowej torped pod kadłubami nowoczesnych samolotów. Dopiero studia dokumentacji i kilku instrukcji obsługi wykazały, że wśród zgromadzonego na pokładzie „Princeton” parku maszynowego, jedynie Skyraidery — noszące przezwisko flying dump truck — miały połączenia umożliwiające przenoszenie i zrzut torped Mark 13. Na pokładzie lotniskowca nie było wyćwiczonych w zrzucie torped pilotów, jednak trzem pilotom zdarzyło się dokonać zrzutu treningowego kilka lat temu. 1 maja 1951 roku z pokładu lotniskowca wystartowało osiem samolotów torpedowych w eskorcie 12 samolotów myśliwskich w celu zniszczenia dwóch śluz zapory. W rejonie celu eskadra podzieliła się na dwa zgrupowania, z zamiarem zrzutu przy prędkości 160 węzłów na wysokości 30 metrów. Sześć z ośmiu zrzuconych torped trafiło bezpośrednio w śluzy bądź w jej pobliżu, w rezultacie zniszczona została jedna z nich, druga zaś uszkodzona. Atak ten umożliwił swobodny i stały spływ wody w ograniczonym zakresie, redukując ryzyko zaskoczenia wojsk ONZ gwałtownym spuszczeniem dużej ilości wody ze zbiornika retencyjnego. Misja została uznana za sukces, zaś sama zapora, która została później opanowana przez wojska ONZ, pozostaje w użytku do dziś. Atak na zaporę Hwachon stanowił ostatnią operację bojową torped Mark 13 i jednocześnie ostatni w historii przypadek bojowego użycia torped lotniczych.
Roger Branfill-Cook: Torpedo: The Complete History of the World's Most Revolutionary Naval Weapon. Seaforth Publishing, 27 sierpnia 2014. ISBN 978-1-84832-215-8.
Robert Gannon: Hellions of the Deep The Development of American Torpedoes in World War II. Penn State University, 1996. ISBN 0-271-01508-X.
Thomas Wildenberg, Norman Polmar: Ship killer: a history of the American torpedo. Annapolis, Md.: Naval Institute Press, 2010. ISBN 978-1-59114-688-9.
Werner E Follin: Description, Adjustment, Care And Operation Of US Navy Torpedoes Mark 13, 13-1 & 2. W: Ordnance Pamphlet No. 269(A) [on-line]. U.S. Naval Torpedo Station, Lipiec 1942. [dostęp 2017-03-06].
E. W Jolie: A Brief History of U.S. Navy Torpedo Development. Naval Underwater Systems Center, 1978. [dostęp 2017-03-07].

Podróże w I Rzeczypospolitej pomimo złego stanu dróg i mostów odbywano często; podróżowali cudzoziemcy, duchowni, mieszczanie i chłopi, najczęściej jednak udawali się w drogę przedstawiciele stanu szlacheckiego. Jeździli do krewnych i znajomych, na procesy sądowe, a także na sejmiki i okazowania. Szczególnie okazałe były orszaki magnackie, często liczące kilkadziesiąt wozów i kilkaset koni. Ze względu na jakość szlaków lądowych duże znaczenie w transporcie masowym miał spław rzeczny towarów i ludzi. Polacy podróżowali także po Europie – zarówno w celach edukacyjnych, jak i krajoznawczych bądź dyplomatycznych. Od połowy XVII wieku zaczęła się jednak ujawniać ksenofobia i ignorancja polskich podróżników, uznających odwiedzane kraje za pośledniejsze względem Rzeczypospolitej, a ich mieszkańców za „prostaków”.
Stan dróg w Rzeczypospolitej był bardzo zły, co stwierdzali zarówno Polacy, jak i cudzoziemcy. Trakty były w większości nieutwardzone i silnie wyjeżdżone. Jesienią i podczas wiosennych roztopów zamieniały się w błotne grzęzawiska, latem były zwykle zakurzone, a zimą zaspy i zamiecie w wielu miejscach niemal uniemożliwiały transport. Dodatkowy problem stanowił brak mostów lub ich kiepski stan. Przyjęło się nawet przysłowie: Polski most, niemiecki post, włoskie nabożeństwo, wszystko to błazeństwo, znane w różnych odmianach w całej Europie jako pons polonicus czy eine polnische Brücke. Za przejazd przez ważniejsze z nich trzeba było dodatkowo płacić. W zamian właściciele przepraw zobowiązani byli do utrzymania ich w dobrym stanie. O większość mostów nikt jednak nie dbał i rzeki często trzeba było pokonywać w bród. Tam, gdzie rzeka była szersza i głębsza, uruchamiano przewozy obsługiwane przez promy lub szerokie, płaskodenne statki rzeczne.
Na nocleg zatrzymywano się u znajomych i krewnych, w klasztorach lub w licznych przydrożnych karczmach. Jakość tych ostatnich pozostawiała jednak wiele do życzenia. Przeważnie były one brudne, pełne robactwa i słabo wyposażone. Panującą w nich sytuację przedstawił podróżujący po Małopolsce w XVIII wieku śląski lekarz Jan Jakub Kausch:
Karczmy – podobnie zresztą jak gospody w miastach – cieszyły się złą opinią, jako ulubione miejsca wszelkiej maści „ludzi gościńca”: przestępców, włóczęgów i prostytutek. Jedynie wyższej klasy lokale posiadały wydzielone sale dla lepszych gości. Dopiero pod koniec XVII wieku zaczęły powstawać hotele. Pierwszym, który na takie miano zasługiwał, był wybudowany w latach dziewięćdziesiątych tegoż stulecia warszawski „Marywil”.
Karczma była dość dużym drewnianym budynkiem, składającym się z obszernej izby z sienią i alkierzem, tudzież przylegającej do niej szopy zwanej „stanem”, która była stajnią, wozownią i noclegownią dla podróżnych, którzy z powodu zgiełku i zaduchu lub też braku miejsca nie mogli nocować w izbie.
Miały też karczmy swoje nazwy własne, często zagadkowe. Powszechnie znano takie karczmy jak: Przerwa, Zmiana, Przysługa, Czekaj, Wrzaski czy Zbójnia. Były też i takie, które nazwy brały od miejsc, jak Rzym (miejsce postojowe pielgrzymów), Paryż czy Warszawa. Część tych nazw została następnie przyjęta przez osiedla, przedmieścia lub dzielnice miast: Wygoda, Utrata lub Nowy Świat.
Ze względu na stan traktów drogowych ważną rolę w transporcie masowym odgrywał spław rzeczny. Rzeki takie jak Wisła, San, Bug, Narew, Niemen, Warta, Pina, Dniepr czy Dźwina oraz kanał Królewski stanowiły podstawowe arterie komunikacyjne Rzeczypospolitej. Głównym portem docelowym był Gdańsk, mniejszą rolę odgrywały Elbląg, Lipawa, Rewel i Ryga. Sezon żeglugowy trwał od marca do listopada. Spławiano głównie drewno i produkty przemysłu leśnego, a przede wszystkim zboże, którego transport organizowali magnaci, szlachta, duchowieństwo, mieszczaństwo, a nawet zamożniejsi chłopi pomorscy. Na 246 procesów sądowych w sprawie nadużyć przy sprzedaży zboża w Gdańsku w XVI i XVII wieku, w 209 przypadkach (~85%) mowa jest o sługach przewożących zboże pańskie, a tylko w 37 przypadkach (15%) przewoźnikami byli szlachcice-właściciele.
Szlachta średnia i drobna organizowała spław zwykle przy pomocy czeladzi i chłopów pańszczyźnianych, rezygnując z wynajmu drogich, bo zorganizowanych w cechy, zawodowych flisaków (naliczających koszt spławu od 6% wartości przewożonego towaru wzwyż), a zadowalając się jedynie zatrudnieniem jednego fachowca-retmana, który był zobowiązany doprowadzić kilka szkut z chłopami-flisami do miejsca przeznaczenia. Szlachta miała tu przewagę nad mieszczaństwem, które musiało korzystać z zawodowych flisaków, a ponadto nie było zwolnione od ceł.
Towary spławiano rozmaitymi statkami rzecznymi od dużych wiosłowo-żaglowych szkut i dubasów po proste komięgi, barki i tratwy. Ich obsługę stanowił zespół fachowców. Najważniejszym z nich był kierownik spławu (szyper), któremu podlegali: pilot (retman), sternicy i stanowiący personel podstawowy flisacy (oryle).
Szkuty służyły też komunikacji pasażerskiej. Bywało, że całe dwory magnackie podróżowały w ten sposób. Gdy król Zygmunt III Waza wybierał się w roku 1594 do Szwecji, z Warszawy do Gdańska płynął Wisłą, by tam – w Twierdzy Latarni – przesiąść się na statek pełnomorski. Należy też wspomnieć o zastosowaniu transportu wodnego w innych celach: na przykład w XVI wieku z Krakowa do Warszawy spławiono Wisłą nagrobek ostatnich książąt mazowieckich, Stanisława i Janusza.
Dużo mniej popularna była żegluga morska. Poza zamieszkującymi wybrzeże rybakami i marynarzami na morze zapuszczali się nieliczni. Nawet główne miasto portowe, Gdańsk, nie posiadało większej floty i korzystało przeważnie z usług obcych armatorów: w drugiej połowie XV i na początku XVI wieku koszt przewozu towaru morzem przekraczał najczęściej połowę jego wartości. Same statki też były kosztowne; przeciętny wiek ich służby nie przekraczał 2-4 lat, a liczne opłaty portowe i celne, podatki i żołd marynarzy wymagały sporych nakładów, na co mogli sobie pozwolić tylko najbogatsi z gdańskich kupców.
O dalekich podróżach morskich ziemianin, czy nawet patrycjusz gdański, wolał dowiadywać się raczej z książek niż z autopsji. Jan Dantyszek, urodzony gdańszczanin, po podróży z Anglii na Półwysep Iberyjski (1522) oświadczył, że nie odbyłby jej ponownie „nawet za cenę królestwa świata”.
Najbiedniejsi podróżni przemieszczali się pieszo, inni jeździli konno lub korzystali z rozmaitych pojazdów kołowych ciągniętych czasem przez woły. Pojazdem dla ludzi niezamożnych była tzw. kolasa, czyli zwyczajny wóz z miejscami do siedzenia. Odmiennych wehikułów używali ludzie bogaci. Przyjęte było, że szlachcic podróżował konno, chyba że nie pozwalały mu na to wiek lub zdrowie. W XVI wieku wśród warstw wyższych rozpowszechniła się kolebka z pudłem zawieszonym na rzemiennych pasach. Sporą popularnością cieszyły się również kryte wozy zwane koczami lub kotczymi. Magnateria od XVII wieku używała luksusowych, bogato zdobionych karet i karoc. W XVIII wieku do użytku weszły lekkie pojazdy przeznaczone do krótkich podróży i spacerów: wizawy, faetony, kariolki i soliterki. W drugiej połowie XVIII wieku na głównych traktach pojawiły się dyliżanse pocztowe, co znacznie skróciło czas podróży z miasta do miasta. Prędkość podróży była różna, co przedstawia zamieszczona wyżej tabela.
W czasach I Rzeczypospolitej koń odgrywał bardzo ważną rolę w prawie każdej dziedzinie życia obywateli, zwłaszcza zaś szlachty. Był potrzebny jako środek lokomocji, służył na wojnie, był także towarzyszem zabaw i polowań. Hodowlę koni, wysoko cenionych także za granicą, prowadzono na szeroką skalę. Konie te, których rasa wyginęła na przełomie XVIII i XIX wieku, charakteryzowały: wzrost (150-160 cm), „arabska” głowa, wysoki kłąb, zaokrąglony zad i suche kończyny o wyraźnych ścięgnach. Koń polski był wolniejszy od araba, ale masywniejszy, odporniejszy na trudy, gorsze jedzenie i zmiany pogody. Cudzoziemcy cenili go za wytrwałość, miękki chód, siłę i za to, że nie potrzebował kucia, tak twarde miał kopyta.
Wielkopańskie stadniny liczyły często nawet kilka tysięcy wierzchowców i cieszyły się sporą estymą zarówno w Polsce, jak i za granicą. Hodowle prowadzili między innymi Sanguszkowie w Sławucie, Buczaccy w Buczaczu, Sobiescy w Żółkwi i Chodkiewiczowie w dobrach lachowieckich na Rusi Czarnej. Także średnio zamożni szlachcice posiadali często kilkanaście, a nawet kilkadziesiąt koni. Konie bojowe pochodziły właśnie ze stajen szlacheckich, więc hodowla musiała stać na wysokim poziomie. O zwierzętach tych członek rodu Grocholskich pisał:
Koni używano do transportu, ale przede wszystkim do celów wojskowych. W Rzeczypospolitej prawie nie praktykowano ćwiczeń pieszych, co Łukasz Górnicki podsumował słowami: my w piły nie grywamy, jak we Francji. Konie polskie ze względu na ich siłę i wytrzymałość wykorzystywano przede wszystkim w roli wierzchowców wojskowych. Jako zwierzęta pociągowe służyły inne rasy, od chłopskich mierzynków i hucułów po konie zimnokrwiste, sprowadzane przez zamożną szlachtę i magnaterię z zagranicy, co stało się powszechnym zwyczajem dopiero w XIX wieku.
Wielkość taboru, jego okazałość i liczba służby świadczyły o bogactwie i pozycji podróżującego. Przedstawiciel szlachty średniej przemieszczał się najczęściej na czele karawany złożonej z czterech-sześciu wozów. Pierwsza kolebka przeznaczona była dla pana (chyba że podróżował konno). Dalej jechały kareta pani i wóz z kuchnią. Orszak zamykały przeznaczone na garderobę, pościel i serwis podróżne „wozy skarbne”. Taborowi towarzyszyło kilka luźnych koni i gromada czeladzi. Służba zaspokajała potrzeby państwa, jak również odgrywała rolę obronną i zapewniała siłę potrzebną np. przy wyciąganiu wozów z grzęzawiska lub przepychaniu ich przez brody.
Znacznie okazalej podróżowali magnaci, którzy w ten sposób starali się okazywać swoją pozycję społeczną. Ich tabory często składały się z kilkunastu, lub nawet kilkudziesięciu wozów: skarbnych, kuchennych, piwnicznych, karet dla dam, kolebek dla dworzan itd. Do wozów zaprzęgano po sześć, lub nawet osiem koni, mimo że wystarczyły trzy lub cztery. Kawalkadzie towarzyszyły też setki służących. Większość z nich nie pełniła żadnej funkcji, ale samą obecnością świadczyła o zamożności pana. Dla okazania zbytku białym koniom malowano na czerwono grzywy, a pojazdy bogato złocono. Obijano je kosztownymi materiałami, ozdabiano kobiercami i rzeźbami. Już Mikołaj Rej opisywał owe rozliczne, a dziwnie przyprawne kolebki z wywieszonymi kobiercy, z altembasowymi wezgłowiami, ze szkarłatnymi pomponami, z pozłocistymi lewki.
Wiele informacji o bogactwie i liczebności magnackich kawalkad znajduje się w zachowanych źródłach. Wojewoda kijowski Konstanty Wasyl Ostrogski w każdą, nawet najkrótszą podróż zabierał wóz kosztowności: trzy tuziny złocistych półmisków, kilka tuzinów talerzy pozłocistych, lub także całozłocistych, kilka tuzinów talerzy białosrebrnych, sześć mis olbrzymich rozmiarów, kilka tuzinów łyżek, dużą wannę srebrną ze złocistymi obręczami, nie wliczając flasz i kubków itd. Podobnie czynili inni magnaci, zabierając ze sobą liczne zbroje, szaty i klejnoty. O przepychu podróży możnowładczych świadczą słowa księcia Bogusława Radziwiłła z 1665 roku skierowane do narzeczonej: choćbym incognito do Mitawy przyjechał, tobym przecież musiał mieć 1000 koni i ludzi ze sobą, tobym razem całą Mitawę wyjadł. Magnat nie przesadzał, bo np. podróż księcia Adama Czartoryskiego z Puław na Wołyń odbyła się w 400 koni i 14 wielbłądów. Podobnie książę Karol Radziwiłł w 1778 wjechał do Lwowa poprzedzony karawaną wielbłądów i jucznych mułów. Tego typu wjazdy, zarówno magnatów, jak i królów, stanowiły wielkie uroczystości, a niekiedy urastały wręcz do rangi świąt publicznych. Ozdabiano domy i ulice, a nocą bogato oświetlano miejsce przejazdu orszaku. Często stawiano nawet specjalne konstrukcje okolicznościowe, w tym przede wszystkim bramy triumfalne.
Dokładny opis pełnych zbytku podróży Stanisława Lubomirskiego znajduje się w broszurze jego kuchmistrza Stanisława Czarnieckiego. Wyjazd kawalkady rozłożony był na pięć dni. Pierwszego ruszał oddział nadwornej piechoty węgierskiej, drugiego orszak koni wozowych i wierzchowych, trzeciego muzykanci, czwartego „myślistwo”, a dopiero piątego sam Lubomirski z dworzanami. Karecie towarzyszył orszak ubranych w srebrne zbroje kozaków i drużyna dragonii. Dalej poruszał się długi szereg koczów wiozących świtę magnata.
Podróże magnatów wiązały się z wielkimi kosztami. Przykładowo: wyprawa Szczęsnego Potockiego z Tulczyna do Lubomla w 1792 roku kosztowała bardzo wysoką na owe czasy kwotę 372 000 złp. Przepych orszaków w satyrycznych słowach podsumował Klonowic:
Stan arterii komunikacyjnych i zamknięty, samowystarczalny charakter dworów szlacheckich mógłby sugerować, że mieszkańcy Rzeczypospolitej opuszczali swoje domostwa rzadko i tylko kiedy było to absolutnie konieczne. W rzeczywistości sytuacja była odwrotna: Polacy podróżowali bardzo często i z wielu różnych pobudek. Sytuację trafnie podsumowuje niemiecka przypowieść, zgodnie z którą życie Polaka upływało na trzech rzeczach: deklamacji, hulance i podróżach (łac. declamationes, comessationes et profectiones quotidiance); podobne opinie wygłaszali sami Polacy, jak i przybysze z zagranicy: Francuz Laboureur nazywa mieszkańców Rzeczypospolitej największymi podróżnikami Europy (fr. les plus grands voyageurs de l’Europe). Również źródła polskie ukazują liczne przykłady szlachcica „przewoźnego”, podróżującego „rzemiennym dyszlem”.
Chłopi podróżowali niezbyt często, a jeśli, to przede wszystkim w interesach. Pieszo lub wozem wyruszali na targi i jarmarki. Ich ruchliwość ograniczało przywiązanie do ziemi i zamknięta struktura folwarku pańskiego. Zdarzało się jednak, że dziedzic wysyłał młodego chłopa do wojska bądź do miasta na naukę rzemiosła, albo że protegowany proboszcza trafiał „do szkół” i – jeśli wrócił – przynosił na wieś nowinki ze świata.
Pewną formą przemieszczania się było zbiegostwo chłopów pańszczyźnianych, którzy – choć niezbyt masowo – przenosili się na tereny słabiej zaludnione, dzięki czemu powstawała warstwa ludności wolnej. Ucieczki te zasilały populację wyludnianej przez najazdy tatarskie Ukrainy i puszczańskiego pogranicza Prus i Mazowsza: Kurpie, Mazury.
Mieszczaństwu w podróżowaniu przeszkadzał zakaz posiadania pozamiejskich dóbr ziemskich i wysoki koszt transportu. Przedstawiciele tej warstwy (nie licząc patrycjatu miast królewskich: Krakowa, Lwowa, a w pierwszej mierze Gdańska) nie podróżowali w celach politycznych ze względu na bardzo ograniczone prawa publiczne, bowiem zarówno kwestie władzy, wymiaru sprawiedliwości, jak i wojskowości pozostawały w gestii szlachty. Były natomiast miasta (szczególnie od połowy XV do połowy XVII wieku) prężnymi ośrodkami handlowymi. Wyróżniał się tu Lublin, który stał się miejscem kontaktów kupców obu krajów Rzeczypospolitej. Jednak po „Potopie” szwedzkim dał się zauważyć powolny upadek miast, co odczuły nawet największe z nich (np. Poznań liczył zaledwie 30% mieszkańców w porównaniu ze stanem z lat czterdziestych XVII wieku). Upadek miast w XVIII wieku był jeszcze głębszy; najtrafniej obrazuje to trzecia strofa Monachomachii:
Szlachta podróżowała z licznych i zróżnicowanych pobudek. Często odwiedzano znajomych i rodzinę. Włoski obserwator zanotował, że Polacy byli w ciągłym ruchu do krewnych i przyjaciół i nie odstraszała ich nawet stumilowa odległość. Poza folwark wyruszano także w interesach handlowych i celem prowadzenia spraw sądowych. Procesy były wśród szlachty rzeczą powszechną. Jak stwierdził Władysław Łoziński „nie było prawie szlachcica, który by nie chadzał do prawa, nie potrzebował oblatować jakiegoś przywileju, munimentu, intercyzy; aktykować czegoś ku wiecznej rzeczy pamięci, obdukować, manifestować się lub protestować”. Szlachta jako warstwa rządząca zbierała się także na sejmikach, gdzie m.in. wybierano posłów na sejm i deputatów do trybunału. Rzadziej stawiano się na okazowaniach, czyli obowiązkowych, ale przy tym powszechnie ignorowanych przeglądach wojskowych. Jeżdżono również do szkół: przede wszystkim kolegiów jezuickich i pijarskich oraz protestanckich gimnazjów.
Cel podróży stanowiły zwykle miasta wojewódzkie i to one były połączone głównymi szlakami komunikacyjnymi. Szczególne znaczenie posiadały stolice państwa: Kraków, Warszawa i Wilno, oraz siedziby trybunału koronnego: Lublin i Piotrków. Handel skupiony był we Lwowie, w Gdańsku i Toruniu, tam więc często wyruszano w interesach.
Podróżnikami z Zachodu szczególnie widocznymi, bo pozostawiającymi opisy tego, co widzieli w Polsce, byli obcokrajowcy: dyplomaci, artyści, duchowni, wojskowi, kupcy. Ich spostrzeżenia, czasami zawarte w obszernych relacjach, jak na przykład „Déscription de l’Ukraine” markiza Guillaume’a Le Vasseur de Beauplana, architekta, kartografa i pisarza francuskiego, który spędził w Rzeczypospolitej osiemnaście lat (1630-1648).
Obok tych przybyszów, dla których Polska była tylko jednym z etapów wędrówki, byli też tacy, którzy osiedlali się na stałe. Należeli do nich liczni w miastach Niemcy (ci polszczyli się dość szybko), Wołosi, Szkoci, Tatarzy, a także Ormianie, którzy łatwo się asymilowali, a swymi centrami handlowymi, kulturalnymi i religijnymi uczynili Lwów, Zamość i Kazimierz nad Wisłą. Monopolizowali handel wschodni, widziano ich zaś tak:
Ważną rolę w życiu szlachty i mieszczaństwa pełniła wymiana listów. Sztuką epistolarną zajmowali się przede wszystkim przedstawiciele warstw wyższych, którzy w korespondencji podejmowali nie tylko kwestie prywatne, ale również sprawy państwowe. Rozwożeniem listów zajmowali się prywatni posłańcy zwani kozakami. Na bliższe odległości rolę gońców pełnili także chłopi pańszczyźniani. Koszty utrzymania posłańców i konieczność opłacenia ich podróży sprawiała, że korespondencja była stosunkowo powolna i często czekano z wysłaniem listów. Wojewoda poznański Krzysztof Opaliński pisał do brata Łukasza: Datum w dzień Świąteczny 1642, dlatego tak późno, bom nie chciał kozaka aż do Rytwian darmo turlać. Sytuację poprawiło utworzenie w 1558 roku przez króla Zygmunta Augusta stałej poczty. Początkowo łączyła ona Kraków z Wenecją (król zlecił uruchomienie jej kupcowi krakowskiemu Prosperowi Prowanie, bratu szlachcica z Piemontu Troiana, który pełnił funkcję sekretarza królowej Bony), ale z czasem objęła większość ważniejszych miast kraju. Jej działalność zanikła zupełnie w efekcie licznych wojen XVII wieku, co ponownie zmusiło magnatów do zatrudniania prywatnych gońców.
Opinia o Polakach-podróżnikach nie wynikała jedynie z ich tendencji do przemieszczania się po kraju. Mieszkańcy Rzeczypospolitej rzadziej, ale wyruszali także za granicę. Szczególnie w XVI wieku popularne były wyjazdy do Italii. Wyjeżdżali tam przede wszystkim duchowni, magnaci i zamożna szlachta. Kierowały nimi nie tyle zainteresowania kulturą i sztuką, co raczej chęć zdobycia wiedzy praktycznej w sprawach prawniczych, gospodarczych i politycznej oraz dyplomacji i handlu. Powszechność podróży nie zmalała z czasem, pomimo rozpowszechnienia nacechowanych ksenofobią poglądów doby sarmatyzmu. W XVII i XVIII wieku po Europie podróżowali liczni magnaci polscy, których orszaki wzbudzały zdziwienie, a często również podziw.
Wielu polskich twórców epoki renesansu chwaliło ideę wysyłania szlacheckiej młodzieży na studia w Zachodniej Europie. Tego typu edukację uzyskał między innymi Mikołaj Kopernik studiujący w Bolonii i Padwie i Jan Kochanowski, absolwent uniwersytetu w Padwie. Nawet Mikołaj Rej, powszechnie uznawany za domatora, cytując słowa Łozińskiego: „cały obrosły mchem polskim”, pisał, że „nadobna to jest rzecz młodemu człowiekowi do cudzych krajów przyjeżdżać”. Największą popularnością cieszyły się uczelnie włoskie (Padwa, Bolonia, Rzym), później również niemieckie i francuskie.
Już Rej przestrzegał, by „młodzieniec nie tylko z poskoczki, z perfumowanymi rękawiczkami, z pstrymi kabatki do domu przyjechał”, jednak zakrojona na szerszą skalę krytyka zagranicznych wojaży narosła dopiero w XVII wieku. Wraz z rozpowszechnieniem idei sarmatyzmu, w tym poglądów o wyższości i wyjątkowości polskiej szlachty, zaczęto dostrzegać liczne niebezpieczeństwa związane z wysyłaniem młodzieży na zagraniczne studia. Jakub Sobieski pisał o Polakach, że „sroga ich rzecz, co cielęciami przyjeżdżają do cudzej ziemi, a wyjeżdżają z niej wołami”. Podobnie Andrzej Maksymilian Fredro ubolewał, że „więcej występków z obcych krajów wywozimy niźli nauki, więcej lekkości niżeli grzeczności”. W podobnym tonie wypowiadali się moraliści XVIII wieku, a także obcy obserwatorzy. Jeden z nich postawił tezę, że „jeśli duch patriotyczny wygasł w Polsce, to główną tego przyczyną były podróże”. Nie dziwi w tym świetle list hetmana Stanisława Żółkiewskiego, w którym odradzał on żonie wysyłanie syna za granicę, bo „stamtąd zgoła rzadki z czym dobrym przyjedzie”.
Na skutek krytyki od XVII wieku podróże edukacyjne, tzw. turę kawalerską, odbywali już niemal wyłącznie synowie magnatów. W większości zresztą zapisanie się na wykłady było jedynie wymówką, bo nieliczni podróżnicy rzeczywiście podejmowali studia. Tego typu wyprawę, mającą na celu raczej zabawę niż naukę, zaprezentował Ignacy Krasicki w pierwszej polskiej powieści: Mikołaja Doświadczyńskiego przypadki.
W XVI wieku wśród zamożnej szlachty sporą popularnością cieszyły się krajoznawcze wyprawy do Europy Zachodniej, przede wszystkim Włoch. Miały one swoje korzenie w prądach humanistycznych i poglądach doby renesansu. Podróżował m.in. Jan Kochanowski, co opisał we fraszce Do gór i lasów:
W długą podróż po obcych krajach wybrał się również wojewoda sieradzki Stanisław Łaski. Miał on w połowie XVI wieku odwiedzić Włochy, Niemcy, Francję, Hiszpanię, Węgry, Turcję, a także kraje Azji i Afryki. Krótsze wyprawy podejmowali m.in. Jan Szczęsny Herburt i Jan Tęczyński. Popularność tego typu wyjazdów nie zmalała w pierwszej połowie XVII wieku.
Z epoki sarmatyzmu zachowały się przede wszystkim listowne relacje magnatów, którzy Rzeczpospolitą opuszczali w misjach dyplomatycznych, ale także ich diariusze wspominające duże liczby rodaków spotykanych na traktach. Większość z nich powracała z obcych krajów utwierdzona w mniemaniu o wyższości Polaków nad innymi narodami. Jerzy Ossoliński niemal z pogardą mówił o Holendrach: „rusticitas pysznego chłopstwa, tj. panach tam urzędujących”. Podobnie młody Andrzej Stanisław Załuski, późniejszy kanclerz wielki koronny i biskup, z politowaniem opisywał w swoich pamiętnikach hiszpańskich i portugalskich dostojników, których uważał za „ludzi grubego umysłu” i „prostaków”. Nie inaczej w 1624 roku wyrażał się o Szwajcarach towarzyszący księciu Władysławowi Wazie sekretarz królewski Stefan Pac, oburzony familiarnością, którą „to chłopstwo sobie uzurpowało”. Wyjątek na tym tle stanowili podróżnicy w rodzaju Jana Zawadzkiego. Ten w 1633 roku wyruszył w misji dyplomatycznej do Anglii. Po drodze miał okazję odwiedzić port w Amsterdamie, na temat którego zapisał: „Oby i u nas to wszystko widzieć można!”Liczni magnaci przy okazji wyjazdów zajmowali się również zwiedzaniem obcych krajów. Ich relacje często ukazują zauważalny brak wykształcenia i ignorancję. Przykładem mogą być zapiski wojewody mińskiego Krzysztofa Zawiszy, który w 1700 roku wybrał się w podróż do Włoch. Wyżej cenił on „księgi z drzewa robione, których od prawdziwych ksiąg rozróżnić trudno” niż malowidła Tintoretta i Tycjana, a bolońską wieżę Asinellego ochrzcił mianem „oślej wieży”. Chwalił również Sąd Ostateczny w kaplicy sykstyńskiej „malowany od sławnego malarza Archanioła Gabriela”.
Podobnie jak w kraju, tak i za granicą orszaki polskich magnatów były bardzo bogate i liczne. Najokazalsze były wjazdy poselstw polskich do stolic obcych mocarstw; poseł reprezentował tu nie tylko własną świetność, ale przede wszystkim potęgę i bogactwo Rzeczypospolitej. Sprawujący poselstwo do Stolicy Apostolskiej Jerzy Ossoliński wkroczył w roku 1633 do Rzymu w sto koni i wielbłądów przybranych w zdobione złotem, srebrem i półszlachetnymi kamieniami uprzęże. Zasiadała na nich szlachta w narodowych strojach oraz jeńcy z krajów wschodu (Tatarzy, Turcy). Konie podkuto tak, by podczas przejazdu gubiły na bruku złote podkowy, a młodzież szlachecka rzucała w tłum dukatami.
Tego typu ceremonie były bardzo widowiskowe, nie dziwią więc słowa angielskiej XVIII-wiecznej historyczki Cathariny Macaulay, która przypisywała Polakom obfitość „cech zbytkowych”. Magnackie wyjazdy były też wyjątkowo drogie. Przykładowo dyplomatyczna podróż Michała Radziwiłła do Austrii i Włoch w 1674 roku kosztowała 744 000 złp. i pochłonęła subsydia papieskie udzielone Rzeczypospolitej na wojnę z Turcją.
Przekonujący dowód kosztowności zagranicznych wojaży pozostawił hetman Krzysztof Radziwiłł w Ultimatum skierowanym do opiekuna jego syna, Janusza:
Ten ostry w słowach list był odpowiedzią na koszty podróży, która „już za te dwie lecie, jako z Polski wyjechali, wzięła ponad 100 000 złp”.
Swoistym rodzajem podróży zagranicznych były akcje zbrojne w obcych krajach. Za granicą (tj. na Zachodzie) wojowali przede wszystkim Lisowczycy, ale w wyjątkowych przypadkach poza tereny państw bezpośrednio graniczących z Rzecząpospolitą zapuszczało się również wojsko kwarciane, a nawet pospolite ruszenie. Przykładem jest kampania Stefana Czarnieckiego w Danii w 1659 roku, końcowy etap potopu szwedzkiego. Jej przebieg, a także zwyczaje i życie mieszkańców Danii, w koloryzowany sposób opisał w swoich pamiętnikach jeden z uczestników walk:
Po Europie podróżowało w XVII wieku bardzo wielu Polaków, czego dowód daje diariusz prowadzony przez zwiedzających Europę synów wojewody bełskiego Jakuba Sobieskiego. Zetknęli się oni osobiście z około trzydziestoma rodakami, w tym nie tylko magnatami, ale również przedstawicielami szlachty średniej. Liczba okazuje się wyjątkowo duża, jeśli uwzględnić nakaz do którego starali się stosować podróżnicy. Wojewoda przykazał im bowiem listownie: „Co się tknie konwersacji z naszymi Polakami to już miłością ojcowską proszę was dla Boga, rozkazuję i zaklinam pod błogosławieństwem, abyście jak najostrożniej postępowali i Pana Boga o to prosić będę, aby jak najmniej Polaków było, gdzie wy będziecie stać”. Ojcowskie słowa obrazować miały powszechne mniemanie o kłótliwości, plotkarstwie, zawiści, marnotrawstwie i złych obyczajach większości przebywających za granicą obywateli Rzeczypospolitej, „z których rzadki czym się tam dobrym bawi”. W źródłach zachowały się inne tego typu przestrogi, choć brakuje dowodów jakoby rzeczywiście przeważająca część polskich podróżników posiadała wymienione pejoratywne cechy. Trudno również przyjąć, że Polacy wyróżniali się pod względem wad na tle przybyszów z innych krajów.
Rzeczpospolita nie była zainteresowana ekspansją kolonialną (jedyny wyjątek stanowił lennik Polski, książę Kurlandii i Semigalii, Jakub Kettler, który w połowie XVII wieku bezskutecznie próbował zakładać kolonie w Gambii i na Karaibach), ale w źródłach historycznych zachowały się pewne informacje o polskich podróżnikach odwiedzających Indie, Amerykę i inne dotąd nieznane ziemie. Byli to zarówno działający na własną rękę awanturnicy, jak i ludzie uczestniczący w oficjalnych misjach krajów kolonialnych – Portugalii, Hiszpanii i Holandii.
Kilka różnych dokumentów ukazuje podróże Polaków do Indii, a przede wszystkim założonej tam portugalskiej kolonii Goa. Zachował się list Krzysztofa Pawłowskiego, który w kwietniu 1596 roku wyruszył tamże z Lizbony. W listach do przyjaciół opisał dość dokładnie przebieg półrocznej żeglugi: minięcie Przylądka Dobrej Nadziei, fortecy Maszembik (Mozambik) i opływanie Wyspy św. Wawrzyńca (Madagaskaru). Wspomniał też liczne niebezpieczeństwa, z którymi musiała borykać się wyprawa: niekorzystne wiatry, burze, uciążliwy klimat i dziesiątkujące załogę choroby (z 500 osób do celu dotarło 160). Pawłowski z Goa wyruszył do położonej 600 km dalej twierdzy Diu. Po drodze sporządził zapiski na temat przyrody i obyczajów panujących w Indiach. Szczególne zdziwienie wywołały u niego elefanty, czyli słonie. Nie mógł też zrozumieć dlaczego Europejczycy żenią się z tubylczymi kobietami: Choć ten sam rodzaj jest czarny, jednak je pojmują Portugalczycy. I od nich się rodzą dzieci okopciałe. Prawdopodobnie był to pierwszy opis Indii sporządzony przez Polaka. Do tego kraju dotrzeć miał także kasztelan brzesko-kujawski, podróżnik i dyplomata Erazm Kretkowski (1508–1558). Informacje na temat jego wędrówek pochodzą przede wszystkim z epitafium autorstwa Jana Kochanowskiego, które znajduje się na jego grobie w Padwie. Zgodnie z tekstem Kretkowski miał podróżować po Europie: „Widział Istr dwuimienny, Ren i Tagus sławny” i w Indiach „był (...) gdzie się Ganges toczy”. Kochanowski przypisał mu nawet dotarcie do źródeł Nilu, choć informacja ta nie jest prawdziwa (odkrycie wypływu Nilu z Jeziora Wiktorii przypisuje się wyprawie Johna Speke’a w 1861 roku).
Do Goa podróżowali także inni obywatele Rzeczypospolitej m.in. niejaki Gabriel znany jedynie z imienia, oraz zajmujący się handlem Jan Tregier. Spisy załóg statków portugalskich sugerują, że Polaków mogło być znacznie więcej. Nazwiska takie jak Przebicius, Stenislaus, Ochendorco, czy Jarzeki mogły, choć nie musiały należeć do obywateli Rzeczypospolitej. Był wśród nich Jan Bocian – pochodzący z Poznania kapitan kilku statków w Lizbonie. Sporo wiadomo także o gdańszczanach podróżujących na wschód. Do Indii wyruszyli między innymi pochodzący z patrycjuszowskich rodzin Hans Munkenbeck i nieznany z imienia von Holten. Inną kategorię podróżników stanowili misjonarze, wysyłani przede wszystkim przez zakon Jezuitów. Jednym z nich był Michał Piotr Boym (1614-1659), który odwiedził Indie i Chiny.
Polacy wyruszali także do Ameryki, czego przykładem był Krzysztof Arciszewski, szlachcic skazany na wygnanie za zabójstwo, który po opuszczeniu kraju w roku 1623 osiadł w Holandii. Następnie jako kapitan piechoty wziął udział w ekspedycji holenderskiej do Brazylii, podczas której awansował do rangi admirała. Prawdopodobnie był to jedyny polski konkwistador, nic więc dziwnego, że jego postać zainspirowała wielu pisarzy m.in. Jerzego Bohdana Rychlińskiego (Przygody Krzysztofa Arciszewskiego, 1935, Admirał, czart i Cyganka, 1973).
Inni polscy podróżnicy w Ameryce to m.in. pułkownik wojsk holenderskich i (od 1646 roku) generalny gubernator posiadłości holenderskich w Brazylii Zygmunt Szop oraz towarzyszący mu żołnierz Władysław Wituski.
Niekiedy polskie prace historyczne wspominają też o Żydzie pochodzącym z Poznania – Gasparze (1455-1510). Podróżnik ten drogą lądową dotarł do Indii, gdzie zetknął się z wyprawą portugalską Vasco da Gamy. Został przewodnikiem ekspedycji, a także przyjął chrzest, otrzymując nazwisko jej dowódcy. Postać tę rzadko wpisuje się w polską historię, ponieważ Gaspar opuścił Rzeczpospolitą we wczesnej młodości, a następnie z wyboru został Portugalczykiem.
Tadeusz Bieńkowski: Słownik literatury staropolskiej. pod redakcją Teresy Michałowskiej. Wrocław-Warszawa-Kraków: Zakład Narodowy im. Ossolińskich, 1990. ISBN 83-04-02219-2.
Maria Bogucka: Zmiany w handlu bałtyckim na przełomie XVI i XVII wieku. W: Historia Gdańska. red. Edmund Cieślak. T. II: 1454-1655. Gdańsk: Wydawnictwo Morskie, 1982. ISBN 83-215-3244-6.
Michał Boym: Michała Boyma opisanie świata. przeł. i oprac. Edward Kajdański. Warszawa: Wydawnictwo VOLUMEN, 2009. ISBN 978-83-7233-159-5.
Jan S. Bystroń: Dzieje obyczajów w dawnej Polsce. T. I-II. Warszawa: Księgarnia Trzaski, Everta i Michalskiego, 1932-1933.
Dyplomaci w dawnych czasach: Relacje staropolskie z XVI-XVIII stulecia. opracowanie Adam Przyboś i Roman Żelewski. Kraków: Wydawnictwo Literackie, 1959.
Tadeusz Górski: Dzieje polskiej floty: Od Kazimierza Jagiellończyka do Augusta II Mocnego. Gdańsk: Wydawnictwo L&L, 2008. ISBN 978-83-60597-04-0.
Marek A. Kowalski: Kolonie Rzeczypospolitej: część I. Warszawa: Dom Wydawniczy Bellona, 2005. ISBN 83-11-10285-6.
Obyczaje w Polsce, Część II: Czasy Nowożytne. redakcja Andrzej Chwalba. Wydawnictwo PWN, 2005. ISBN 83-01-14253-7.
Jan Chryzostom Pasek: Pamiętniki. Warszawa: Państwowy Instytut Wydawniczy, 1987. ISBN 83-06-01577-0.
Henryk Samsonowicz: Dynamiczny ośrodek handlowy. W: Historia Gdańska. red. Edmund Cieślak. T. II: 1454-1655. Gdańsk: Wydawnictwo Morskie, 1982. ISBN 83-215-3244-6.
Henryk Samsonowicz: Historia Polski do roku 1795. Warszawa: Wydawnictwa Szkolne i Pedagogiczne, 1976.
Henryk Samsonowicz: Złota jesień polskiego średniowiecza. Warszawa: Wydawnictwo Rebis, 2014. ISBN 978-83-63795-36-8.
Zuzanna Sawicka: Koń w życiu szlachty w XVI-XVIII w. Toruń: Wydawnictwo Adam Marszałek. ISBN 83-7174-839-6.
