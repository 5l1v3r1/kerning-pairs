
Gregory Peck (wym. [ˈgrɛgəri pɛk], właśc. Eldred Gregory Peck; ur. 5 kwietnia 1916 w San Diego, zm. 12 czerwca 2003 w Los Angeles) – amerykański aktor filmowy, teatralny i producent, działacz społeczny, humanitarysta. Jedna z legend „Złotej Ery Hollywood”. W czerwcu 1999 American Film Institute umieścił jego nazwisko na 12. miejscu w rankingu „największych aktorów wszech czasów” (The 50 Greatest American Screen Legends).
Peck zaczynał karierę sceniczną na początku lat 40., występując między innymi na Broadwayu. W 1944 zadebiutował na dużym ekranie w filmie wojennym Dni chwały. Za rolę w dramacie Klucze królestwa (1944) uzyskał nominację do Oscara, do której w przekroju kariery łącznie nominowany był pięciokrotnie. Raz zdobył statuetkę za kreację Atticusa Fincha w dramacie obyczajowym Zabić drozda (1962). Odgrywał zazwyczaj role pozytywnych bohaterów, odznaczających się przywiązaniem do wartości moralnych, wytrwałością i inteligencją. W latach 1967–1970 pełnił funkcję przewodniczącego Amerykańskiej Akademii Sztuki i Wiedzy Filmowej. W 1969 odznaczony przez prezydenta Lyndona B. Johnsona Medalem Wolności. W 1998 został uhonorowany z rąk prezydenta Billa Clintona Narodowym Medalem Sztuki.
Do jego najbardziej znanych filmów należą: Urzeczona (1945), Pojedynek w słońcu (1946), Dżentelmeńska umowa (1947), Akt oskarżenia (1947), Z jasnego nieba (1949), Jim Ringo (1950), Rzymskie wakacje (1953), Moby Dick (1956), Biały Kanion (1958), Działa Navarony (1961), Przylądek strachu (1962), Jak zdobywano Dziki Zachód (1962), Zabić drozda (1962), Omen (1976) oraz Chłopcy z Brazylii (1978).
Eldred Gregory Peck urodził się 5 kwietnia 1916 w La Jolla, dzielnicy San Diego w stanie Kalifornia. Jego ojciec, Gregory Pearl Peck (1886–1962), urodzony w Rochester w stanie Nowy Jork, był aptekarzem i farmaceutą angielsko-irlandzkiego pochodzenia. Po ukończeniu Uniwersytetu Michigan otworzył jedyną aptekę w La Jolla. Pracując tam, zyskał przydomek „Doc”. Był dobrze zbudowany i aktywnie udzielał się jako kapitan w lokalnej drużynie baseballowej. Okres dzieciństwa i lata młodości spędził na rodzinnej farmie w Irlandii, do której niespełna rok po narodzinach zabrała go matka Catherine Ashe (1864–1928), gdy jego ojciec Samuel Peck (1865–1887) zmarł na błonicę. Ashe wyemigrowała do Ameryki w 1884 w wieku 20 lat. Pochodziła z Annascaul, miasteczka położonego na półwyspie Dingle w hrabstwie Kerry, gdzie jej ojciec John był rolnikiem. Matka Pecka, Bernice Mae „Bunny” Ayers (1894–1992), urodzona w Saint Louis w stanie Missouri, miała sześcioro starszego rodzeństwa; dwie siostry i czterech braci. Przed przybyciem do La Jolla pracowała jako operatorka telefoniczna. Miała angielsko-szkockie korzenie. Jej ojciec, John Daggett Ayres (1846–1912), był kapitanem łodzi rzecznych, które przemierzały rzeki Missisipi i Missouri w XIX wieku. Matka Katherine „Kate” Elizabeth Ayres (z domu Forse; 1853–1942), urodziła się w Pittsburghu w stanie Pensylwania. Rodzice Pecka pobrali się 4 czerwca 1915 w St. Louis Cathedral. Przyszły aktor wychowywał się w wierze katolickiej. Imię Eldred wybrała mu matka, która znalazła je w książce telefonicznej. Ze strony ojca spokrewniony był z Thomasem Ashem, uczestnikiem powstania wielkanocnego.
Po trzech latach separacji rodzice Pecka rozwiedli się 30 lipca 1922. Wyjechał wraz z matką do Saint Louis, gdzie aby wspomóc ją finansowo, podejmował się różnych dorywczych prac; zarabiał m.in. czyszcząc buty lokalnym subiektom, handlując gazetami na rogu ulicy i sprzedając lemoniadę graczom pokera w internacie. Po powrocie do Kalifornii matka znalazła zatrudnienie w San Francisco, a następnie w Los Angeles, zaś Peck przez trzy lata mieszkał z babką „Kate” Ayres w małym domku przy 7453 High Avenue, która go wychowywała i regularnie zabierała do kina. „Chodziliśmy na filmy dwa lub trzy razy w tygodniu. Lubiłem Hoot Gibsona i Toma Mixa… Ale ten którego zapamiętałem najbardziej to Lon Chaney w Upiorze w operze. Dostałem gęsiej skórki, a moje włosy stały dęba”.
Uczęszczał do La Jolla Elementary School, mieszczącej się przy skrzyżowaniu Gerard i Marine. Miał psa imieniem Bud, który odprowadzał go do szkoły. Odwiedzany był w czwartki przez swoją matkę i ojca, pracującego na nocnej zmianie w aptece w San Diego. Latem zabierał syna na wycieczki do Parku Narodowego Yellowstone i Yosemite oraz kemping i łowienie ryb na Catalina Island. Według biografa Gerarda Molyneauxa kluczową rolę w młodości Pecka odegrała Ayers i wujek Charlie Rannells, którzy „dostarczali mu poczucie troski rodzinnej i pozwalali w pełni korzystać z dziecięcej swobody”.
Aby zapewnić mu bardziej stabilne otoczenie w okresie dorastania, Peck w wieku 10 lat został wysłany przez rodziców do katolickiej szkoły St. John’s Military Academy z internatem w Los Angeles, prowadzonej przez irlandzki zakon Sióstr Miłosierdzia. „Może moja matka i ojciec zdecydowali, że miałem za dużo zabawy w La Jolla, albo uznali, że potrzebowałem dyscypliny”. W wieku 13 lat został mianowany kapitanem korpusu kadetów tamtejszej placówki. Niecierpliwie wyczekiwał końca każdego miesiąca, gdy uczniowie mogli przyjechać na weekend do domu.
W 1931 powrócił do San Diego, gdzie zamieszkał z ojcem i przez trzy lata uczęszczał do San Diego High School. Po jej ukończeniu zapisał się na jeden semestr na Uniwersytet Stanowy w San Diego, odbywając pierwsze kursy z teatru i sztuki oratorskiej. Aktywnie wspierał bractwo ochrony środowiska Epsilon Eta oraz studiował literaturę i matematykę.
W 1934 dostał pracę w Union Oil Company, zaczynając jako dozorca i stróż nocny. Z czasem został awansowany na stanowisko kierowcy transportującego benzynę na stacje firmy w rejonie San Diego. Zarabiał 125 dolarów miesięcznie. Za zaoszczędzone pieniądze kupił swój pierwszy samochód – niebieski model terenowego Forda. Mając ambicje zostania lekarzem, Peck zapisał się w 1937 na Uniwersytet Kalifornijski w Berkeley, jednak po roku zmienił kierunek na filologię angielską. Z uwagi na swoje warunki fizyczne (1,91 cm wzrostu) aktywnie brał udział w zawodach uniwersyteckiej drużyny wioślarskiej. Jego czesne wynosiło 26 dolarów rocznie. Będąc w trudnej sytuacji materialnej, podjął się pracy pomocnika w kuchni dla bractwa studenckiego Gamma Phi Beta w zamian za posiłki.
Studiując w Berkeley, Peck został zachęcony przez trenera sztuki aktorskiej, który dostrzegł w nim potencjał dla studenckiego teatru. Zatrudniony przez dyrektora uniwersyteckiego Little Theater, Edwina Duerra, wystąpił w pięciu spektaklach podczas ostatniego roku nauki. W jednym z wywiadów przyznał, że „to było jedno z najważniejszych doświadczeń w moim życiu. Berkeley mnie obudziło do życia i uczyniło ze mnie człowieka”. Tytuł licencjata Uniwersytetu Kalifornijskiego otrzymał z opóźnieniem, bo dopiero w 1941.
Po zdaniu egzaminu końcowego, wczesnym latem 1939 wyruszył pociągiem do Nowego Jorku, gdzie drogą urzędową zmienił imię Eldred na Gregory. Dzięki listowi polecającemu swojego ojczyma do jednego ze znajomych, Peck dostał pracę naganiacza podczas Wystawy Światowej w Nowym Jorku. Pracował od południa do północy przez dwanaście godzin, z półgodzinnymi przerwami. Z obawy o swój głos, po miesiącu zrezygnował i postanowił poszukać innego zajęcia.
24 lipca dowiedział się, że został przyjęty na pierwszy rok nauki w prestiżowej Neighborhood Playhouse School of the Theatre, specjalizującej się w nauce metodą Sanforda Meisnera. Ponieważ rok akademicki rozpoczynał się 3 października, Peck zmuszony był do znalezienia pracy dającej stały dochód. Został oprowadzaczem po Radio City Music Hall w Rockefeller Center. Tygodniowo zarabiał około 54 dolarów. Studiując w Neighborhood Playhouse School of the Theatre, przyszły aktor doznał urazu kręgosłupa podczas pobierania nauki tańca i ruchu u choreograf Marthy Graham. Z tego powodu otrzymał kategorię 4-F, przez co został zwolniony ze służby i nie brał udziału w II wojnie światowej. Przedstawiciele studia 20th Century Fox twierdzili w późniejszym czasie, że uraz pochodził z czasów studenckich, gdy aktor występował w drużynie wioślarskiej. Peck próbował prostować tę informację przez wiele lat mówiąc, że „widocznie Hollywood nie uważało lekcji tańca za coś wystarczająco męskiego”. Podczas nauki otrzymał od władz uczelni stypendium, dzięki czemu nie musiał opłacać czesnego. Wynajął za kwotę 6 dolarów mały pokój przy zachodniej części 54th Street na Manhattanie. Z powodu początkowego braku zleceń, borykał się z problemami finansowymi, pozwalającymi na opłacenie czynszu, kupienie jedzenia i ubrań. Podjął pracę – za 25 dolarów tygodniowo – modela dla katalogu Montgomery Ward, reklamując garnitury i stroje do tenisa.
Latem 1940 został wybrany do pracy w Barter Theatre w Abingdon w stanie Wirginia, którego ówczesnym kierownikiem i właścicielem był Robert Porterfield. Pomagał m.in. przewożąc ciężarówką rekwizyty i sprzęt oświetleniowy do komedii Button, Button. Gdy jeden z aktorów rozchorował się, Peck wystąpił w zastępstwie, pomimo nieznajomości większości tekstu. Znajdując się w trudnej sytuacji materialnej, wykorzystał zapas twarogu i szpinaku udostępnionego przez teatr oraz zagrał w kilku sztukach podczas letniego sezonu, m.in. Na Ziemi, jak to jest, Portrecie rodzinnym i dramacie Edward II Christophera Marlowe’a. 30 czerwca został przyjęty na ostatni rok nauki w Neighborhood Playhouse School of the Theatre, co było dużym wyróżnieniem, ponieważ jedynie połowa studentów z pierwszego semestru została poproszona o powrót. Odnowiono także jego stypendium.
Wczesną wiosną 1941, Peck został dostrzeżony przez przedstawicielkę producenta Davida O. Selznicka Kay B. Barrett, która zorganizowała dla niego zdjęcia próbne w Fox Studios przy Dziesiątej Alei i 57th Street na Manhattanie. Dostał do odegrania dwie krótkie sceny z filmów Młode serca (1938, reż. Richard Wallace) i This Above All (1942, reż. Anatole Litvak). Selznick wyraził negatywną opinię w notatce do swojej przedstawicielki. Po ukończeniu nauki w Neighborhood Playhouse School of the Theatre, Peck dołączył do trupy Meisnera, w której występowała Jean Muir. Został zaangażowany do niewielkiej roli w sztuce The Male Animal, grając u boku José Ferrera i Uty Hagen. Mimo że spektakle z jego udziałem grane były nie dłużej jak miesiąc, to występ Pecka w musicalu Captain Jinks of the Horse Marines spodobał się Maynardowi Morrisowi z biura Lelanda Haywarda, który został jego agentem. Gdy nie miał pieniędzy na opłacenie czynszu, zamykał swoje rzeczy w szafce na Grand Central Terminal i sypiał na ławce w Central Parku.
Kariera sceniczna Pecka rozpoczęła się jesienią 1941, gdy zaczął regularnie występować na deskach nowojorskich teatrów, m.in. w roli sekretarza w wyprodukowanym przez Katharine Cornell przedstawieniu The Doctor’s Dilemma, autorstwa irlandzkiego dramaturga i prozaika George’a Bernarda Shawa, zarabiając 50 dolarów na tydzień. Premiera sztuki odbyła się 8 września w Forrest Theatre w Filadelfii na dwa miesiące przed atakiem na Pearl Harbor, wobec czego wiadomości o utalentowanym aktorze zostały zepchnięte na dalszy plan. W 1942 zadebiutował na deskach Broadwayu, grając główne role w sztukach The Morning Star z Jill Esmond w reżyserii dramaturga Emlyna Williamsa oraz The Willow and I Johna Patricka wraz z Edwardem Pawleyem. Krytycy pochlebnie wyrażali się o grze Pecka, podkreślając przy tym jego „znaczne umiejętności”. Willela Waldorf z „New York Posta” napisała o nim, że jest „ogromnie przymilny” natomiast Burns Mantle z „Daily News” pochwalił aktora za „opanowanie, dobry wygląd, wspaniały głos i przekonującą sympatię”. Za namową swoich agentów, Lelanda Haywarda i Maynarda Morrisa, udał się do Hollywood by spotkać się z tamtejszym kierownictwem, które wyrażało zainteresowanie jego osobą.
W 1944 wystąpił na dużym ekranie w roli Vladimira, charyzmatycznego przywódcy partyzantów, w propagandowym dramacie wojennym Dni chwały studia RKO Pictures, w reżyserii Jacques’a Tourneura. Jak sam wspominał, z tego czasu zapamiętał słowa reżysera powtarzającego: „mów normalnie Greg”. Odnosiło się to do sytuacji, gdy młody aktor pracując w teatrze, był szkolony przez Guthrie’a McClintica by głośno mówić i wyraźnie akcentować.
Następnym filmem Pecka była ekranizacja powieści Archibalda Josepha Cronina z 1941, Klucze królestwa (reż. John Stahl), opowiadająca historię szkockiego księdza Francisa Chisholma, który przybywa do ogarniętych wojną domową Chin. Do głównej roli męskiej przesłuchano ponad 40 aktorów. Producent Darryl F. Zanuck zdecydował się powierzyć pierwszoplanową rolę Peckowi po zobaczeniu go w Dniach chwały. Aktor podpisał ze studiem 20th Century Fox kontrakt opiewający na zarobki rzędu 750 dolarów na tydzień. Tygodnik „Life” wyraził pozytywną opinię o samym filmie jak i grze Pecka, pisząc, że „odtwarza on sagę zniechęcenia i wiary ojca Chisholma z piękną szczerością i powściągliwością”. Za kreację księdza Chisholma został nominowany do nagrody Akademii Filmowej w kategorii dla najlepszego aktora pierwszoplanowego. Po uzyskaniu szerszego rozgłosu, Billy Wilder rozważał zaangażowanie go m.in. obok Alana Ladda, Jamesa Cagneya i Spencera Tracy’ego, do głównej roli agenta ubezpieczeniowego Waltera Neffa w kryminale noir Podwójne ubezpieczenie (1944).
Po zebraniu pochlebnych recenzji za występy teatralne Peck został zaproszony przez Louis B. Mayera, producenta i współzałożyciela Metro-Goldwyn-Mayer, do biura w Culver Studios, gdzie zaproponowano mu siedmioletni kontrakt, na mocy którego miał zagrać w czterech filmach i otrzymać 750 dolarów za pierwszy, 45 tys. dolarów za drugi, 55 tys. dolarów za trzeci oraz 65 tys. dolarów za czwarty. Aktor odmówił, obawiając się długości trwania umowy. Za sprawą Susan Hayward Mayer, Selznick i Zanuck ponownie przystąpili do negocjacji. Ich wynikiem była zgoda na podpisanie umowy, na mocy której Peck mógł wystąpić w czterech filmach różnych wytwórni. Dzięki temu stał się pierwszym aktorem, który swoim kontraktem zagwarantował sobie możliwość grania w filmach bez konieczności wiązania się na stałe lub dłuższy okres czasu z konkretnym studiem. Trend ten kontynuowany był później m.in. przez Burta Lancastera, Charltona Hestona i Kirka Douglasa. W ramach podziękowań Peck wspomógł finansowo wystawianą na Broadwayu sztukę Hayward A Bell for Adano, która spotkała się z przychylnym przyjęciem.
Pierwszym obrazem dla Metro-Goldwyn-Mayer, w którym wystąpił wraz z Greer Garson, był melodramat Dolina decyzji (reż. Tay Garnett), zrealizowany na podstawie powieści Marci Davenport. Fabuła obrazu koncentrowała się na irlandzkiej emigrantce Mary Rafferty (Garson), dziewczynie pochodzącej z ubogiej robotniczej rodziny, która mimo sprzeciwu swojego ojca (Lionel Barrymore), podejmuje pracę pokojówki u rodziny Scottów, właścicieli huty. Początkowo do głównej roli męskiej przymierzany był John Hodiak, jednak jego kandydatura została odrzucona. Pozytywny odbiór filmu zrodził pomysł adaptacji radiowej z udziałem Pecka, która była transmitowana 14 stycznia 1946 w audycji Lux Radio Theatre w CBS Radio. Kreacja Paula Scotta przyniosła mu główną nagrodę Gold Medal Award, przyznawaną przez magazyn „Photoplay”. Bosley Crowther z „The New York Timesa” zaznaczył w swojej opinii, że „Gregory Peck jest  imponujący”.
Producent David O. Selznick, który we wczesnych latach wyśmiał aktora na castingu do jednej z produkcji twierdząc, że ten „nie jest kandydatem na amanta, bo boi się własnego cienia”, zaoferował Peckowi rolę cierpiącego na psychozę, powiązaną z amnezją, doktora Anthony’ego Edwardesa u Alfreda Hitchcocka w psychologicznym dreszczowcu noir Urzeczona, pomimo że początkowo do głównych ról rozpatrywani byli Joseph Cotten i Paul Lukas. Aktor w trakcie realizacji uskarżał się na brak jakichkolwiek wskazówek gry od reżysera. W wyniku frustracji i niezrozumienia metodologii pracy Hitchcocka, często popełniał błędy, przez co konieczne było nagrywanie dubli. Mimo tego podkreślał, że reżyser wykazywał się łaskawością i życzliwością. Peckowi w głównej roli żeńskiej partnerowała Ingrid Bergman, z którą aktor wdał się w krótki romans. W rozmowie z Bradem Darrachem dla magazynu „People” z 1987 przyznał: „Ja byłem młody, ona była młoda. Przez wiele tygodni pracy nad filmem byliśmy niemal nierozłączni. Naprawdę ją kochałem i myślę, że na tym powinienem zakończyć”.
Obraz okazał się sukcesem komercyjnym, przynosząc siedem milionów dolarów zysku, stając się najbardziej dochodową produkcją w dotychczasowym dorobku Hitchcocka. Bosley Crowther napisał: „Występ Pecka jest powściągliwy i wyrafinowany, właściwy w stosunku do znakomitej roli panny Bergman”. Tygodnik „Variety” przyznał, że aktor „radzi sobie ze scenami suspensowymi z wielką umiejętnością i ma jedną z najlepszych ról na ekranie”.
W 1946 Peck zagrał wraz z Jane Wyman w familijnym obrazie Roczniak (reż. Clarence Brown), wcielając się w rolę Ezry „Penny’ego” Baxtera, dobrodusznego byłego żołnierza, uczestnika wojny secesyjnej, otaczającego ciepłem i czułością swoją żonę i syna (Claude Jarman Jr.). Realizacja nie należała do najłatwiejszych; jedno z ujęć ukończono dopiero za 72 razem. Kreacja Baxtera przyniosła mu pierwszą statuetkę Złotego Globu w kategorii dla najlepszego aktora w filmie dramatycznym oraz drugą nominację do nagrody Akademii Filmowej. „Saturday Review” zwrócił uwagę na „zachwycającą grę Gregory’ego Pecka i Claude’a Jarmana Jr.”.
W tym samym roku wystąpił u boku Jennifer Jones, Josepha Cottena, Lillian Gish i Lionela Barrymore’a w westernie Pojedynek w słońcu (reż. King Vidor). Wcielił się w rolę czarnego charakteru – okrutnego i zmysłowego rewolwerowca Lewtona „Lewta” McCanlesa, która została określona przez krytyków jako przełomowa w dorobku aktora. Pomimo negatywnych recenzji, film przyniósł zyski rzędu dwudziestu milionów dolarów, przy budżecie wynoszącym sześć milionów, stając się największym przebojem kasowym pierwszych lat powojennych w Ameryce. Mimo sukcesu nie powtórzył on wyniku melodramatu Przeminęło z wiatrem (1939, reż. Victor Fleming), na co liczył Selznick. 18 lutego 1947 magazyn „Look” uznał Pecka za najwybitniejszego aktora 1946 roku.
W 1947 Peck zdecydował się na przyjęcie głównej roli nowojorskiego dziennikarza Philipa Schuylera Greena w dramacie społecznym Dżentelmeńska umowa (reż. Elia Kazan), mimo sprzeciwu swojego agenta, który uważał, że aktor „narazi swoją karierę”. Obraz Kazana, będący adaptacją książki Laury Z. Hobson, poruszał temat antysemityzmu w korporacyjnej Ameryce. Aktorowi partnerowali Dorothy McGuire i John Garfield. W trakcie realizacji często dochodziło do różnic pomiędzy Peckiem a reżyserem, dotyczących wizji charakteru głównego bohatera. Kazan opowiadał się za bardziej cholerycznym temperamentem, w którym dziennikarz otwarcie wyrażałby swoje emocje. W jednej ze scen chciał, aby aktor w wyniku frustracji uderzył w ścianę, jednak Peck odmówił, tłumacząc, że to nie jego styl gry. Obraz Kazana zdobył statuetkę Akademii Filmowej dla najlepszego filmu, przyniósł Peckowi trzecią nominację w kategorii dla najlepszego aktora pierwszoplanowego oraz zebrał pochlebne recenzje w prasie. Hobe Morrison na łamach tygodnika „Variety” napisał: „Gregory Peck daje bez wątpienia najlepszy występ w swojej dotychczasowej karierze. Jest spokojny, niemal szlachetny, coraz bardziej intensywny i zdecydowany, z zachowaniem właściwej sugestii wewnętrznej witalności i turbulencji”.
Kolejną produkcją był oparty o opowiadanie Krótkie szczęśliwe życie Franciszka Macombera Ernesta Hemingwaya dramat przygodowy The Macomber Affair (reż. Zoltan Korda), gdzie partnerowali mu Joan Bennett i Robert Preston. Aktor przyjął rolę z uwagi na wspomniane opowiadanie, które lubił i uważał za ciekawą historię. Zasugerował producentowi Caseyovi Robinsonowi zatrudnienie Kordy, który zrealizował na przełomie lat 30. i 40. pełne sekwencji akcji i egzotycznych miejsc obrazy Kala Nag, Cztery pióra i Księga dżungli. „Variety” napisał w swojej ocenie: „Peck wygłasza przejrzyste naszkicowanie białego myśliwego, rolę w dziwnych odmianach jego zwykłej pracy”.
Trzecim filmem aktora zrealizowanym w 1947 był kryminalny dramat sądowy Akt oskarżenia w reżyserii Hitchcocka. Obraz opowiadał historię młodego adwokata (Peck), podejmującego się obrony pani Paradine (Alida Valli) oskarżonej o zamordowanie swojego męża, wierząc w jej niewinność. W filmie wystąpili także Ann Todd, Charles Laughton oraz debiutujący na ekranie Louis Jourdan. Obraz Hitchcocka nie odniósł sukcesu kasowego, zyskując w prasie mieszane oceny; krytycy zarzucali mu m.in. „marność statycznego przedstawienia”. Bosley Crowther napisał, że Peck w roli młodego, londyńskiego adwokata, jest „imponująco namiętny”. Brytyjski „Time” zaznaczył, że „mimo niezmiernie ciężkiej pracy w zostaniu Anglikiem, [Peck] pozostaje zdumiewająco klarowany i utalentowany aktor mógł, pomimo niedoskonałości scenariusza, wydobyć z tego adwokata przekonujący charakter”. „Variety” podkreślił, że „artystyczna postura stawia go na dobrej pozycji wśród niezwykle trudnej konkurencji”. Mimo przychylnych opinii, aktor nie był zadowolony z filmu. Kreacja Anthony’ego Keane’a przyniosła mu główną nagrodę podczas Paryskiego Festiwalu Filmowego. Został uznany przez magazyn „Look” za najlepszego aktora oraz znalazł się w pierwszej dziesiątce najbardziej dochodowych gwiazd filmowych.
W 1947, przy finansowym wsparciu Davida O. Selznicka, Peck utworzył wraz z Dorothy McGuire i Melem Ferrerem profesjonalny teatr La Jolla Playhouse z siedzibą w audytorium La Jolla High School, której był absolwentem. Przez pierwszych pięć lat funkcjonowania, udzielał się głównie jako producent.
W 1948 aktor zagrał w westernie Droga do Yellow Sky (reż. William A. Wellman), gdzie na planie partnerowali mu Anne Baxter i Richard Widmark. Według biografa Gary’ego Fishgalla film Wellmana był „skrzyżowaniem staromodnej strzelanki i moralnej opowieści à la Skarb Sierra Madre”. W trakcie realizacji jednej ze scen Peck spadł z konia, czego skutkiem było złamanie kostki w trzech miejscach.
Kreacja generała brygady amerykańskich bombardierów w obrazie Z jasnego nieba (1949, reż. Henry King), przyniosła Peckowi główną nagrodę Stowarzyszenia Nowojorskich Krytyków Filmowych oraz trzecią nominację do nagrody Akademii Filmowej. Do głównej roli generała brygady Franka Savage’a początkowo rozpatrywany był m.in. Clark Gable, który służył w United States Army Air Forces w trakcie II wojny światowej. John Wayne odrzucił propozycję zagrania Savage’a. Peck w pierwszej chwili również odrzucił scenariusz, twierdząc, że jest zbyt podobny do Decyzji na komendę (reż. Sam Wood). Zmienił zdanie, będąc pod wrażeniem pracy reżyserskiej Kinga, uznając swoją empatię dla tematyki filmu oraz ze względu na atrakcyjność obsady. Współpraca aktora z reżyserem zaowocowała w przyszłości pięcioma filmami, tworząc jeden z bardziej cenionych i wpływowych duetów dla rozwoju gatunku westernowego.
23 czerwca 1950 w Roxy Theatre premierę miał Jim Ringo (reż. Henry King), określany przez krytyków mianem „pierwszego westernu psychologicznego”, który zapoczątkował nową epokę bardziej złożonych postaci i moralnej niejednoznaczności. Obraz Kinga przedstawiał historię rewolwerowca Jimmy’ego Ringo, który u schyłku świetności powraca do rodzinnego miasta w celu zaznania stabilizacji. Pragnie spotkać się z dawno niewidzianym synem i jego matką (Helen Westcott), licząc, że uda mu się odzyskać jej względy. Film w momencie wejścia na ekrany kin nie odniósł sukcesu kasowego, przynosząc zyski rzędu niespełna dwóch milionów dolarów i plasując się na dalszym miejscu w zestawieniu box office, to jednak po latach zyskał miano klasyka w swoim gatunku, a Gary Fishgall uważał go za jeden z najlepszych westernów w historii. Bosley Crowther wyraził pochlebną opinię, pisząc, że „dzięki dobrej grze Pecka, zrozumiałe jest pojęcie smutku i izolacji mężczyzny o ponurym imieniu”. Sam aktor kreację Jimmy’ego Ringo cenił najbardziej w swoim dorobku.
W 1951 Peck zagrał główną rolę w przygodowym obrazie Kapitan Hornblower (reż. Raoul Walsh), wcielając się w tytułową rolę fikcyjnego oficera Royal Navy z okresu wojen napoleońskich, Horatio Hornblowera. Partnerowała mu Virginia Mayo, choć osobistym wyborem aktora była Margaret Leighton. Premiera odbyła się 13 września. Zdaniem jednego z krytyków „The New York Timesa”, w stosunku do oryginału literackiego C.S. Forestera, postać Hornblowera w wykonaniu Pecka charakteryzowała się większym romantyzmem.
Pozytywna współpraca z Walshem zaowocowała występem w dramacie przygodowym Ma w ramionach cały świat, będącym ekranizacją powieści Rexa Beacha. Na planie partnerowali mu Ann Blyth i Anthony Quinn. Peck określał wspólną grę z Quinnem mianem „przyjaznej rywalizacji”. Po premierze film zebrał mieszane recenzje, zaś sam aktor porównywał go do „chłopięcej opowieści przygodowej, zrobionej z dużą troską, ilością zabawy i poczucia humoru”.
Do westernu powrócił przy okazji realizacji Only the Valiant (reż. Gordon Douglas) z Barbarą Payton i Wardem Bondem w obsadzie, zbierając przychylne recenzje. „The New York Times” napisał, że „dzięki swej posturze i zdolnościom aktorskim, Peck jest w stanie nasycić syntetyczny charakter ze stopniem przekonania, dzięki czemu widz nie jest przytłoczony banalnością fabuły”. Payton przyznała, że na planie zdjęciowym miała romans z Peckiem, jednak aktor w swej autoryzowanej biografii nie odniósł się do tego. Według N.E. Bensona z magazynu „Confidential” Payton zapraszała Pecka do swojego domu oraz często spotykali się w przyczepie aktorki. Uważał Only the Valiant za najgorszy film w swoim dorobku, zaznaczając jednocześnie, że był on „krokiem wstecz” po występie w Jimym Ringo rok wcześniej. Niezadowolony był także z kostiumu jaki musiał nosić na planie, twierdząc, że jest zbyt podobny do tego, w którym występował Rod Cameron. Również w 1951 zagrał u boku Susan Hayward w historyczno-religijnym Dawid i Betszeba w reżyserii Kinga, do którego został wybrany przez Darryla F. Zanucka z uwagi na „biblijne rysy twarzy”. Kreacja króla Dawida przyniosła Peckowi niemiecką nagrodę Bambi dla najlepszego aktora zagranicznego.
W 1952 wystąpił wraz z Avą Gardner i Susan Hayward w ekranizacji powieści Ernesta Hemingwaya Śniegi Kilimandżaro, zrealizowanej w technicolorze (reż. Henry King). Peck wcielił się w rolę pisarza Harry’ego Streeta, który zostaje ranny w czasie afrykańskiego safari. Premiera filmu odbyła się 18 września 1952 w Nowym Jorku, zbierając mieszane recenzje prasowe. Bosley Crowther opisał go jako „urodziwy i ogólnie pochłaniający”. Peck przyznał, że najbardziej godnym uwagi był występ Gardner. „Robiła rzeczy w Śniegach Kilimandżaro, których nie mogła zaprezentować trzy lata wcześniej w Wielkim grzeszniku”. Film zajął czwarte miejsce w amerykańskim box office. Chcąc uniknąć utożsamiania z jednym gatunkiem, aktor odrzucił oferowaną przez producenta Carla Foremana rolę szeryfa Willa Kane’a w westernie W samo południe (1952, reż. Fred Zinnemann), uważając, że jest ona zbyt podobna do tej, którą wykreował wcześniej w Jimie Ringo. W późniejszym czasie przyznawał, że był to największy błąd w jego karierze.
W 1953 wystąpił u boku debiutującej Brytyjki Audrey Hepburn w komedii romantycznej Rzymskie wakacje (reż. William Wyler). Pierwszym wyborem reżysera do roli dziennikarza Joe Bradleya był Cary Grant. Aktor odmówił, twierdząc, że jest za stary. Peck został obsadzony w roli Bradleya, choć z początku nie był przekonany do scenariusza, uważając, że rola księżniczki jest znacznie bardziej wyeksponowana. Zmienił zdanie po odbytej rozmowie z Wylerem, który przyznał: „nie sądziłem, że jesteś typem aktora, który mierzy wielkość ról”. Filmowanie było znacznie utrudnione z uwagi na panujący ówcześnie we Włoszech niepokój polityczny, wysokie temperatury, wilgoć i lokalną społeczność, która będąc początkowo negatywnie nastawiona do realizacji filmu, pojawiała się wszędzie wraz z ekipą w liczbie 10 tys., pomimo interwencji miejscowej policji.
W scenie przy Ustach Prawdy, aktor w uzgodnieniu z reżyserem zainscenizował gag, w którym po włożeniu ręki do ust rzeźby, schował ją w rękaw marynarki, udając jej „odgryzienie”. Reakcja przerażenia Hepburn była prawdziwa, a sama aktorka wspominała, że było to jedyne ujęcie, do którego nie nagrywano dubli. Do historii filmu przeszła scena, w której główni bohaterowie jeżdżą po ulicach Rzymu skuterem marki Piaggio Vespa. Peck był pod dużym wrażeniem gry Hepburn. „Wspaniała. Niesamowita dziewczyna, naprawdę. Ona może zrobić wszystko bez jakiegokolwiek wysiłku”. Umowa aktora zapewniała mu znacznie większe zyski niż Hepburn oraz umieszczenie jego nazwiska jako głównego w czołówce. W połowie zdjęć zadzwonił do agenta George’a Chasina sugerując, by nazwisko Hepburn pojawiło się wraz z jego, co było niecodziennym gestem w Hollywood. Jak przyznał: „Jestem pewien, że ona za tę rolę dostanie Oscara. Jej nazwisko musi być nad tytułem razem z moim. To nie żaden akt dobroci z mojej strony – jeśli zrobimy inaczej, postąpimy po prostu głupio”.
Obraz Wylera zebrał pochlebne recenzje, a ówczesny senator John F. Kennedy przyznawał, że to jego ulubiony film. Peck został nominowany do nagrody Brytyjskiej Akademii Filmowej w kategorii dla najlepszego aktora zagranicznego. A.H. Weiler na łamach „The New York Timesa” zaznaczył, że „Gregory Peck jest rosłym i męskim towarzyszem i kochankiem, którego oczy przypominają jego powściągliwe oblicze”, podczas gdy Hollis Alpert z „Saturday Review” określił jego kreację jako „płynną i fachową”. W trakcie przyjęcia wystawionego w Londynie, poznał on swojego przyjaciela Mela Ferrera z Hepburn. Rok później para pobrała się.
W następnych latach – na mocy umowy opiewającej na kwotę 350 tys. dolarów za film – aktor zagrał w dwóch produkcjach brytyjskiej wytwórni Rank Organisation – komediodramacie Milioner bez grosza (reż. Ronald Neame) i wojennym dramacie przygodowym Purpurowa ziemia (reż. Robert Parrish), wcielając się w dowódcę szwadronu Royal Canadian Air Force Billa Forrestera. William Zinsser z „New York Herald Tribune” wyraził krytyczną opinię na temat ostatniego z filmów, podkreślając „powolne tempo i ślęczącą historię”.
W Milionerze bez grosza, zekranizowanym według opowiadania Marka Twaina, Peck był jedyną zagraniczną gwiazdą w obsadzie produkcji, a zdjęcia realizowano na wyspie Cejlon. Wystąpił także w osadzonym w czasach zimnej wojny szpiegowskim filmie Ciemne sprawki, będącym debiutem reżyserskim Nunnally’ego Johnsona. Peck lubił swoją rolę w ostatnim z obrazów, z uwagi na „twardszy, ostrzejszy, obdarzony większym humorem i agresją rodzaj charakteru bohatera”. Wyrażał także pochlebną opinię na temat pracy reżyserskiej Johnsona, zastrzegając jednocześnie, że nie był on filmowcem pokroju Henry’ego Kinga czy Williama Wylera.
W 1956, po odnowieniu kontraktu z 20th Century Fox, Peck zagrał w dwóch filmach – wraz z Jennifer Jones i Fredrickiem Marchem w dramacie psychologicznym Człowiek w szarym garniturze (reż. Nunnally Johnson), z którego odbiorem wiązał duże nadzieje oraz przygodowym Moby Dick (reż. John Huston), będącym filmową adaptacją powieści Hermana Melville’a. W drugim z nich wcielił się w kapitana Ahaba, grając tym samym postać zgoła odmienną od dotychczasowego wizerunku – kapitan Ahab nie zważając na zagrożenie życia załogi statku, był ogarnięty żądzą zemsty na białym wielorybie, który odgryzł mu nogę. W trakcie realizacji ekipa napotykała na wiele trudności. Niesatysfakcjonujące warunki pracy miały bezpośredni wpływ na relacje Pecka z Hustonem. Aktor wprost przyznawał, że na planie nie mógł porozumieć się z reżyserem, przez co czuł się jak karykatura granej postaci. „Oglądając siebie na ekranie, chciałem zapaść się pod ziemię”. W obsadzie znaleźli się także Harry Andrews, James Robertson Justice, Leo Genn i Richard Basehart. Film spotkał się z umiarkowanym przyjęciem, plasując się na dziewiątym miejscu w amerykańskim box office. Bosley Crowther określił go mianem „jednego z wielkich naszych czasów”, natomiast William Zinsser napisał, że „Moby Dick może być najlepszym filmem jaki zrobiono w tym kraju”.
Wraz ze współscenarzystą filmu Z jasnego nieba Sy Bartlettem, Peck utworzył w 1956 firmę Melville Productions, która weszła we współpracę ze studiem United Artists. Pierwszym planowanym projektem miała być ekranizacja sztuki Affair of Honor wystawianej na Broadwayu, której tematyka skupiała się na rewolucji amerykańskiej. Spektakl spotkał się z negatywnym przyjęciem, wskutek czego zrezygnowano z produkcji. Kolejnym projektem Pecka i Williama Wylera była chęć ekranizacji Thieves Market, adaptacji powieści Thieves Like Us z 1937, autorstwa Edwarda Andersona, na podstawie której w 1949 zrealizowano kryminał noir Oni żyją w nocy (reż. Nicholas Ray). Z uwagi na niezadowolenie ze scenariusza, projekt również został porzucony.
18 stycznia 1957 aktor wziął udział w pogrzebie Humphreya Bogarta, z którym łączyły go przyjacielskie stosunki. Odwiedzał chorego aktora w domu na parę dni przed jego śmiercią. W tym samym roku zagrał wraz z Lauren Bacall w komedii romantycznej Żona modna (reż. Vincente Minnelli), ciepło wyrażając się o współpracy: „Betty Bacall jest jedną z moich ulubionych osób”. Film zebrał mieszane recenzje. „The New York Times” opisał go jako „pseudo-wyrafinowany romans”, chwaląc jednocześnie scenariusz: „niektóre wymiany werbalne pomiędzy Bacall i Peckiem mają ładną, małą plamkę dowcipu”. William Zinsser przyznał, że jest on „dwugodzinnym testem wytrzymałości”. Rok później Peck wystąpił w westernie Bravados w reżyserii Henry’ego Kinga, gdzie partnerowała mu Joan Collins. Fabuła obrazu opowiadała historię samotnego jeźdźca Jima Douglassa, który szuka czterech oprawców (Albert Salmi, Henry Silva, Lee Van Cleef i Stephen Boyd) brutalnego mordu na swojej żonie. Historycy podkreślali, że mimo swoich wad, film cechował się bezwzględnością i różnorodnością.
W 1958 Peck zwrócił uwagę na krótkie opowiadania Ambush at Blanco Canyon autorstwa Donalda Hamiltona, które zamieszczane były w gazecie „The Saturday Evening Post”. Później ukazały się one w rozszerzonym wydaniu jako The Big Country. Zarówno aktor jak i reżyser William Wyler wyrazili chęć ich realizacji. Peck utworzył odrębną firmę od Melville, Anthony Productions, której nazwę zaczerpnął od imienia swojego syna. Uzyskał możliwość wpływu na casting, zatwierdzenie scenariusza oraz z uwagi na swoje doświadczenie w hodowli bydła, wybór koni i wynajem inwentarzu.
Fabuła obrazu Biały Kanion przedstawiała losy Jamesa McKaya, żeglarza ze wschodniego wybrzeża Stanów Zjednoczonych, przybywającego na Dziki Zachód do swojej narzeczonej Patricii Terrill (Carroll Baker). Krytycy podkreślali, że była to najbardziej heroiczna rola aktora od czasów Kapitana Hornblowera. Według Gary’ego Fishgalla, w stosunku do Bravadosu, gdzie bohater kreowany przez Pecka był małomównym, żądnym zemsty farmerem, to w Białym Kanionie reprezentował odmienny wizerunek żeglarza miłującego pokój. Baker w biografii Baby Doll pochlebnie wyrażała się na temat współpracy z Peckiem. „Byłam zachwycona z możliwości pracy z Wylerem i miałam też duży podziw dla jego filmów, jednak to Peck przykuwał najwięcej mojej uwagi. Nie mogłam oderwać od niego wzroku. Był tak wysoki, przystojny, nienagannie ubrany, tak uroczy, zabawny, po prostu idealny dżentelmen – zawróciłby w głowie niejednej dziewczynie”. Zdjęcia trwały blisko pięć miesięcy. Scenariusz był wielokrotnie poprawiany przez różnych autorów, m.in. Roberta Wylera, brata reżysera. Peck współpracował na planie przy niektórych ujęciach z Hamiltonem. Obraz Wylera został przychylnie przyjęty w amerykańskich i brytyjskich kinach.
Rok później Peck wystąpił w trzech produkcjach: wojennym obrazie Wzgórze Pork Chop (reż. Lewis Milestone), wcielając się w rolę pułkownika Josepha G. Clemonsa, biograficznym Ukochany niewierny (reż. Henry King), kreując postać pisarza Francisa Scotta Fitzgeralda u boku Deborah Kerr oraz dramacie postapokaliptycznym Ostatni brzeg (reż. Stanley Kramer), zekranizowanym w oparciu o powieść Nevila Shute’a. Aktor przyjął rolę w ostatnim z filmów, głównie z powodu uświadomienia negatywnych skutków używania broni jądrowej, której był przeciwnikiem. Partnerowali mu Anthony Perkins, Ava Gardner i Fred Astaire. Pod koniec roku odrzucił ofertę gry w musicalu Pokochajmy się (reż. George Cukor), ponieważ po przeczytaniu scenariusza uznał, że męska rola jest znacznie pomniejszona w stosunku do kobiecej, kreowanej przez Marilyn Monroe.
W 1961 Peck został zaangażowany do głównej roli w filmie wojennym Działa Navarony w reżyserii J. Lee Thompsona, wcielając się w kapitana Keitha Mallory’ego, głównodowodzącego grupą komandosów, których celem było zniszczenie potężnych dział strzegących przejścia przez cieśninę między greckimi wyspami Navarona i Maidos. W filmie wystąpili również Anthony Quinn, Anthony Quayle, David Niven, James Darren, Stanley Baker oraz Gia Scala i Irini Papas. Thompson przyznawał, że pomiędzy Peckiem, Quinnem i Nivenem toczyła się „przyjacielska rywalizacja”. Aktorzy często grali w szachy w przerwach między ujęciami. Scenariusz napisał Carl Foreman na podstawie powieści Alistaira MacLeana, opublikowanej w 1957. Zdjęcia realizowano na greckiej wyspie Rodos, maltańskiej Gozo oraz Tino na Morzu Liguryjskim. Peck nie był w stanie opanować płynnej mowy w języku niemieckim, przez co niektóre kwestie głosowe zostały podłożone przez Roberta Riettiego. W trakcie realizacji wysyłał Foremanowi notatki, sugerujące zmiany w kwestiach, które nadawały jego postaci większej wagi.
Premiera filmu odbyła się 21 kwietnia w londyńskim Odeon Leicester Square na West Endzie z udziałem królowej Elżbiety II i księcia Filipa. Działa Navarony okazały się najbardziej dochodowym filmem roku w amerykańskim box office z wynikiem ponad ośmiu milionów dolarów oraz w dotychczasowym dorobku aktora (Peck otrzymał gażę w wysokości 750 tys. dolarów i prowizję od przychodów brutto). Obraz Thompsona zdobył dwie statuetki Złotego Globu – dla najlepszego dramatu oraz za najlepszą muzykę autorstwa Dimitriego Tiomkina – i nominowany był w sześciu kategoriach do nagrody Akademii Filmowej, zdobywając jedną statuetkę w kategorii za najlepsze efekty specjalne. Peck został wyróżniony nominacją do nagrody Laurela. Działa Navarony uzyskały na ogół entuzjastyczne recenzje prasowe; „The New York Times” zaznaczył, że „Peck jest chudym, lakonicznym himalaistą, który akceptuje swoje zadanie z wielkim niepokojem i staje się zdecydowanym liderem”. Także tygodnik „Variety” zwrócił uwagę na lakonizm głównego bohatera oraz autorytatywność w byciu oficerem, gdy przychodzi mu przejąć kontrolę.
W 1962 aktor zagrał w psychologicznym dreszczowcu noir Przylądek strachu J. Lee Thompsona, zekranizowanym na podstawie powieści Johna D. MacDonalda, kreując rolę Sama Bowdena, prawnika starającego się ochronić swoją żonę Peggy (Polly Bergen) i nastoletnią córkę Nancy (Lori Martin) przed psychopatycznym przestępcą Maxem Cady (Robert Mitchum). Początkowo to Peck otrzymał ofertę zagrania mordercy, jednak aktor odmówił, tłumacząc, że nie chce grać czarnego charakteru. Premiera odbyła się 18 kwietnia w Nowym Jorku. Mimo przychylnych recenzji, film okazał się porażką finansową, co przyczyniło się do rozwiązania wytwórni Pecka – Melville Productions. Przylądek strachu przy budżecie wynoszącym ponad dwa i pół miliona dolarów, zarobił w kinach niespełna dwa miliony, co uplasowało go na dalszej pozycji w zestawieniu amerykańskiego box office. Arthur Knight z „Saturday Review” wyraził pochlebną opinię na temat gry Mitchuma, podkreślając jednocześnie „równie godną pochwały” kreację Pecka, natomiast „New-York Mirror” przyznał, że „Peck i Mitchum jako symbole dobra i zła, są całkowicie zachwycający”.
W rodzinnej sadze Jak zdobywano Dziki Zachód (reż. George Marshall, Henry Hathaway, John Ford) ukazującej dzieje powstania Dzikiego Zachodu, Peck wcielił się w rolę profesjonalnego hazardzisty Cleve’a Van Valena w segmencie napadu na wagon przez Czejenów. Razem z nim wystąpili Debbie Reynolds, John Larch, Robert Preston i Thelma Ritter. W obsadzie filmu składającego się z powiązanych ze sobą segmentów, znaleźli się m.in.: Carroll Baker, Henry Fonda, James Stewart John Wayne i Lee J. Cobb. Obraz uzyskał przychód rzędu pięćdziesięciu milionów dolarów, zdobywając pierwsze miejsce w amerykańskim box office.
25 grudnia 1962 na ekrany kin wszedł dramat obyczajowy Zabić drozda w reżyserii Roberta Mulligana, będący filmową adaptacją nagrodzonej Pulitzerem powieści Harper Lee o tym samym tytule. Peck został zaangażowany do głównej roli Atticusa Fincha, adwokata z niewielkiego miasteczka samotnie wychowującego dwójkę dzieci, który zostaje obrońcą czarnoskórego mężczyzny (Brock Peters), niesłusznie oskarżonego o gwałt na białej kobiecie. Obraz Mulligana eksponował jeden z dwóch głównych wątków powieści; opowiadał o trudnych początkach walki z rasizmem na Głębokim Południu. Reżyser pochlebnie wyrażał się o zaangażowaniu Pecka do głównej roli. „Kiedy dowiedziałem się, że Gregory Peck zagra Atticusa Fincha w filmowej produkcji Zabić drozda, oczywiście byłem zachwycony; był dobrym aktorem, który zrealizował wielkie filmy”. Mary Badham, która zagrała ekranową córkę Pecka, zaprzyjaźniła się z aktorem i utrzymywała z nim kontakt aż do jego śmierci w 2003.
Film spodobał się nie tylko krytykom, ale i widzom. Peck po raz piąty został nominowany do nagrody Akademii Filmowej, rywalizując tym razem z takimi aktorami jak Burt Lancaster, Jack Lemmon, Marcello Mastroianni i Peter O’Toole. Rola Atticusa Fincha ostatecznie przyniosła mu pierwszego Oscara, którego odebrał z rąk Sophii Loren. Aktor zdobył również statuetkę Złotego Globu za najlepszy występ w filmie dramatycznym oraz włoską nagrodę David di Donatello dla najlepszego aktora zagranicznego. Krytycy zgodnie uznali, że kreacja Fincha w wykonaniu Pecka, była najlepszą rolą w dorobku aktora. „New York Journal-American” wyraził pochlebną opinię: „Tylko prawdziwa gwiazda pewna swoich własnych zdolności, podejmie się występu w obrazie, który «kradną» dzieci. Taka gwiazda jak Gregory Peck, który w Zabić drozda prezentuje inteligentny pokaz warty nagrody Akademii Filmowej”. Bosley Crowther w recenzji dla „The New York Timesa” napisał: „Gregory Peck przechodzi przez dłuższy melodramat, podejmując się obrony czarnoskórego w sądzie, dając przy tym silną i dorosłą lekcję sprawiedliwości i ludzkości w pracy”. „Variety” przyznał: „Dla Pecka jest to szczególna rola, wymagająca od niego ukrywania swojej naturalnej atrakcyjności fizycznej, poprzez cywilizowany umiar i rezygnację, racjonalny kompromis z ogniskami społecznego oburzenia i humanitarnego zatroskania, które płoną wewnątrz postaci”.
W 1963 wraz z Tonym Curtisem zagrał w komediodramacie Kapitan Newman (reż. David Miller), wcielając się w psychoterapeutę Josiaha J. Newmana. Rola ta przyniosła mu nominację do Złotego Globu dla najlepszego aktora w filmie dramatycznym. Rok później Peck wystąpił w dramacie wojennym A oto koń siny (reż. Fred Zinnemann), u boku Anthony’ego Quinna i Omara Sharifa, będącego luźno opartą interpretacją biografii Francisco Sabaté, uczestnika hiszpańskiej wojny domowej. Jeden z recenzentów przyznał na łamach „Daily News”, że „Peck i Quinn oraz inni członkowie obsady pełnią swoje role z pełnym przekonaniem”.
Mający premierę 26 maja 1965 dreszczowiec Miraż (reż. Edward Dmytryk) zebrał przychylne opinie; Kathleen Carroll z „Daily News” napisała, że fabuła jest „interesującą zagadką, która istnieje w umyśle człowieka”. Na ekranie wystąpili także Diane Baker i Walter Matthau, którego Peck zasugerował do roli detektywa Teda Caselle’a po tym, gdy zobaczył go w jednym ze spektakli. Jak przyznawał: „Myślę, że mój główny wkład do filmu polegał na tym, że zatrudniłem Waltera Matthau i praktycznie wylansowałem go na dużym ekranie”. W 1966 aktor zagrał w przygodowo-szpiegowskim dreszczowcu Arabeska (reż. Stanley Donen) u boku Sophii Loren, który otrzymał entuzjastyczne recenzje.
29 września 1965 prezydent Lyndon B. Johnson mianował Pecka członkiem National Arts Council, organu nadzorującego rządowe finansowanie sztuki. Rok później wybrano go do rady dyrektorów stacji telewizyjnej KCET, mającej swoją siedzibę w Los Angeles. 2 stycznia 1967 wszedł w skład rady opieki fundacji charytatywnej Motion Picture & Television Fund, której w 1971 został przewodniczącym. Od czerwca 1967 Peck przewodniczył Amerykańskiej Akademii Sztuki i Wiedzy Filmowej, piastując to stanowisko przez trzy lata. Przekonywał zarząd do tworzenia filmów animowanych, które mogłyby być nominowane do nagród Akademii Filmowej w kategorii dla najlepszego filmu. Przez dwa lata przewodniczył radzie powierniczej American Film Institute (1967–1969), którego był współzałożycielem oraz pełnił rolę naczelnego przewodniczącego fundacji charytatywnej American Cancer Society (1966). Był także członkiem organizacji non-profit National Council on the Arts (1964–1966).
W 1969 wystąpił w trzech obrazach, ponownie nawiązując współpracę z Thompsonem. 10 maja do kin wszedł western Złoto MacKenny, gdzie Peck wcielił się w rolę szeryfa porwanego przez bandytów, który zna drogę do skarbu Apaczów. Początkowo aktor odrzucił główną rolę, podobnie jak Steve McQueen. W obsadzie znaleźli się także Omar Sharif i Telly Savalas. Vincent Canby z „The New York Timesa” napisał, że jest to przykład „wspaniałego absurdu”. Ostatnim projektem Pecka i Thompsona był szpiegowski Najniebezpieczniejszy człowiek świata, opowiadający historię amerykańskiego naukowca Johna Hathawaya. Okazał się on porażką pod względem finansowym i w oczach krytyków, którzy zarzucali mu „niewystarczającą liczbę zwrotów akcji”, absurdalność i nudę. Obraz Uwięzieni w kosmosie (reż. John Sturges), utrzymany w gatunku dramatu science fiction, został nagrodzony statuetką Akademii Filmowej w kategorii za najlepsze efekty specjalne. Jedynie ostatni film zebrał przychylne recenzje prasowe.
Początek lat 70. był spadkiem zainteresowania twórczością aktora. Mając świadomość swojej pozycji w box office, Peck zgodził się na niższe stawki. Obrazy Na krawędzi (1970, reż. John Frankenheimer), gdzie wykreował rolę dwuznacznie moralnego szeryfa Henry’ego Tawesa oraz westerny Odstrzał (1971, reż. Henry Hathaway) i Billy dwa kapelusze (1974, reż. Ted Kotcheff), nie zyskały uznania krytyków, co przełożyło się także na słabe wyniki finansowe. Niepowodzenie dwóch ostatnich produkcji zmusiło aktora do podsumowania swojego dorobku i rezygnacji z występowania w westernach. W 1972 zainwestował 300 tys. dolarów i został głównym producentem wojennego dramatu Trial of the Catonsville Nine (reż. Gordon Davidson), będącego adaptacją sztuki napisanej typem wiersza wolnego przez jezuitę Daniela Berrigana. Obraz w reżyserii Davidsona w otwarty sposób krytykował rządy prezydenta Richarda Nixona i amerykańską interwencję zbrojną w Wietnamie. Wyświetlany był w nielicznych kinach studyjnych, gdyż duże wytwórnie odmówiły pokazów.
Zmiana statusu nastąpiła w 1976, kiedy aktor przyjął rolę w horrorze Richarda Donnera Omen. Według producenta Harveya Bernharda, Peck od początku był głównym kandydatem do roli. Po przeczytaniu scenariusza, aktor, pomimo małej gaży (250 tys. dolarów), zgodził się na występ w filmie, uważając, że „jest to bardziej dreszczowiec psychologiczny niż horror”. Peckowi zagwarantowano dziesięć procent od dochodu. Partnerowali mu na planie Harvey Spencer Stephens i Lee Remick. Film opowiadał o dzieciństwie Damiena Thorna, który zostaje „adoptowany” przez zamożnego dyplomatę Roberta Thorna (Peck). Rodzina nie jest świadoma faktu, że chłopiec jest potomkiem szatana, biblijnym Antychrystem. Zainteresowanie filmem przed premierą było bardzo duże. Gdy obraz zadebiutował 24 czerwca w 516 teatrach na terenie 316 miast, zarobił ponad cztery miliony dolarów w ciągu pierwszych trzech dni wyświetleń, ustanawiając rekord otwarcia w ponad czterdziestoletniej działalności 20th Century Fox. Łączny przychód filmu sięgnął osiemdziesięciu sześciu milionów dolarów, plasując go na piątym miejscu w amerykańskim box office. Po latach, obraz Donnera zyskał miano kultowego, ze względu na swoją reputację, powagę, a także ścieżkę dźwiękową autorstwa Jerry’ego Goldsmitha, za którą został uhonorowany nagrodą Akademii Filmowej.
W 1977 Peck zagrał w biograficznym dramacie wojennym Generał MacArthur (reż. Joseph Sargent), kreując tytułową postać Douglasa MacArthura. Aktor przyjął rolę pomimo niezbyt dużego zadowolenia ze scenariusza. Przygotowując się do niej, studiował fotografie w archiwach narodowych i bibliotekach oraz oglądał filmy z udziałem generała w akcji. Za swoją kreację Peck otrzymał pochlebne recenzje. Vincent Canby przyznał, że „Gregory Peck jest wyjątkowo dobry. Nie tylko wygląda i brzmi jak generał, ale także sprawia, że postać jest niesłychanie pociągająca, nawet gdy jest najbardziej kontrowersyjna”. Obraz Sargenta zarobił ponad szesnaście milionów dolarów. Peck został nominowany do Złotego Globu w kategorii dla najlepszego aktora w filmie dramatycznym.
W 1978 zagrał w dreszczowcu science-fiction Chłopcy z Brazylii w reżyserii Franklina J. Schaffnera u boku Laurence’a Oliviera. Obraz został zrealizowany na podstawie powieści Iry Levina z 1976. Peck po raz trzeci w karierze wykreował rolę czarnego charakteru, wcielając się w Josefa Mengele, niemieckiego zbrodniarza wojennego i lekarza. Aktor przyjął rolę ze względu na Oliviera, z którym bardzo chciał pracować. W obsadzie znaleźli się również Denholm Elliott, James Mason, Lilli Palmer i Uta Hagen. Film, tak jak i pierwowzór literacki, przedstawiał fikcyjne wydarzenia budowane wokół prawdziwej postaci Josefa Mengele. Do swej roli Peck został specjalnie ucharakteryzowany. Scena, w której główni bohaterowie – Lieberman (Olivier) i Mengele (Peck) – kłócą się, była nagrywana przez 3-4 dni. Powodem był gorszy stan zdrowia Oliviera w owym czasie. Peck przyznał później, że był to absurdalny pomysł by realizować scenę walki z aktorami, którzy byli już w zaawansowanym wieku. Obraz Schaffnera (mający premierę 5 października) zakończył rok z przychodem rzędu siedmiu i pół miliona dolarów. Peck po raz piąty został nominowany do Złotego Globu w kategorii dla najlepszego aktora w filmie dramatycznym. Prasa pochlebnie wyrażała się na temat roli aktora. Magazyn „Films in Review” napisał: „Peck jest objawieniem. Składa się na to wygląd będący skrzyżowaniem dyktatora Republiki Bananowej z gryzoniem”. Sam aktor odczuwał zadowolenie ze swojej filmowej kreacji, podkreślając, że rola czarnego charakteru pozwoliła mu na „rozciągnięcie swojego wachlarza”.
W 1980 Peck wystąpił w filmie wojennym Wilki morskie (reż. Andrew V. McLaglen), zekranizowanym według brytyjskiej powieści Boarding Party Jamesa Leasora. Wcielił się w rolę pułkownika Lewisa Pugha. Na ekranie partnerowali mu David Niven (z którym Peck zagrał w Działach Navarony w 1961) i Roger Moore, ówczesny odtwórca roli Jamesa Bonda. Zdjęcia realizowane były na zachodnim wybrzeżu półwyspu Indyjskiego Goa i Nowym Delhi. Budżet filmu wyniósł jedenaście i pół miliona dolarów. Premiera odbyła się 5 czerwca 1981. Obraz McLaglena okazał się klapą finansową, zarabiając niespełna dwieście dwadzieścia tysięcy dolarów.
U schyłku kariery Peck wziął udział w miniserialu W imię honoru (1982, reż. Andrew V. McLaglen), zrealizowanym dla stacji CBS, wcielając się w prezydenta Abrahama Lincolna. Rok później zagrał rolę irlandzkiego księdza Hugha O’Flaherty’ego w telewizyjnym dramacie wojennym Purpura i czerń (reż. Jerry London), powstałym w koprodukcji amerykańsko-brytyjsko-włoskiej. Obraz opowiadał o losach duchownego, który w trakcie II wojny światowej ocalił blisko 4 tys. żołnierzy i Żydów w Watykanie. Zdaniem Fishgalla Peck był „najbardziej efektywny w tej ujmującej roli”. Na ekranie partnerował mu Christopher Plummer w kreacji Herberta Kapplera.
W 1987 wystąpił wraz z Jamie Lee Curtis w dramacie sportowym Grace i Chuck (reż. Mike Newell) opowiadającym historię młodego gracza baseballu Chucka (Joshua Zuehlke), który zawiesza swoją karierę do czasu rozbrojenia broni nuklearnej. Jak przyznawał Peck, historia wydała mu się intrygująca, dzięki czemu dał się ponownie „zwabić” przed kamery. 9 marca 1989 otrzymał od American Film Institute nagrodę AFI Life Achievement Award. Statuetkę wręczyła wieloletnia przyjaciółka Audrey Hepburn. W tym samym roku zagrał z Jane Fondą w romantyczno-przygodowym Starym Gringo (reż. Luis Puenzo), którego fabuła koncentrowała się na nauczycielce Harriet Winslow, przybywającej do ogarniętego rewolucją Meksyku, aby nauczać dzieci bogatego właściciela ziemskiego. Przy budżecie wynoszącym dwadzieścia pięć milionów dolarów, film zainkasował w kinach dwa miliony.
W 1991 wystąpił w komediodramacie Cudze pieniądze (reż. Norman Jewison) wraz z Dannym DeVito, który był ostatnim „kasowym” filmem w dorobku aktora, przynosząc zyski rzędu dwudziestu pięciu milionów dolarów. Także w 1991 po raz ostatni pojawił się na dużym ekranie, kreując epizodyczną rolę prawnika Lee Hellera w remake’u Przylądka strachu z 1962 w reżyserii Martina Scorsese. W głównych rolach wystąpili Nick Nolte (Sam Bowden) i Robert De Niro (Max Cady). W filmie zagrali również Martin Balsam i Robert Mitchum, którzy brali udział w oryginalnej wersji.
W 1993 wraz z Lauren Bacall wystąpił w telewizyjnej produkcji Portret (reż. Arthur Penn), zekranizowanej według off-broadwayowskiej sztuki Painting Churches autorstwa Tiny Howe. Pięć lat później, Peck po raz ostatni pojawił się na ekranie, kreując postać ojca Mapple w miniserialu Moby Dick (reż. Franc Roddam). Rola ta przyniosła mu statuetkę Złotego Globu dla najlepszego aktora drugoplanowego w serialu, miniserialu lub filmie telewizyjnym. Caryn James z „The New York Timesa” napisała, że obecność Pecka była „ciepła i rzucała się w oczy”, a jego głos jest „wciąż nieporównywalnie bogaty”. Pomimo otrzymywania nowych propozycji, aktor zdecydował się na zakończenie trwającej ponad 60 lat kariery. „Ogólnie rzecz biorąc, role pisane dla kogoś w moim wieku są głównie rolami charakterystycznymi i nie są one zbyt interesujące. Dziadkowie, starzy wujowie. Nie chcę pożegnać się w ten sposób”.
W 1999 wystąpił w będącym częścią cyklu American Masters telewizji PBS filmie dokumentalnym A Conversation with Gregory Peck (reż. Barbara Kopple), stanowiącym podsumowanie dorobku artystycznego oraz opowieść o życiu rodzinnym. Obraz Kopple został wyłoniony podczas konkursu na Festiwalu w Cannes.
Gregory Peck zmarł we śnie 12 czerwca 2003 w wieku 87 lat w swoim domu w Holmby Hills, dzielnicy Los Angeles, na oskrzelowe zapalenie płuc. Do końca przy jego boku była żona Veronique Peck. Jak przyznał rzecznik rodziny Monroe Friedman, aktor „nie czuł się dobrze”. Na uroczystości pogrzebowe w Katedrze Matki Bożej Anielskiej przybyło prawie trzy tysiące osób, wśród nich najbliższa rodzina, była małżonka Greta Kukkonen i artyści: Angie Dickinson, Anjelica Huston, Calista Flockhart, Dyan Cannon, Harrison Ford, Harry Belafonte, Jimmy Smits, Larry Gelbart, Lauren Bacall, Lionel Richie, Louis Jourdan, Louise Fletcher, Michael Jackson, Michael York, Mike Farrell, Norman Lear, Piper Laurie, Shari Belafonte, Shelley Fabares, Sidney Poitier, Stephanie Zimbalist oraz Tony Danza. Ceremonii przewodniczył Roger Mahony, który podczas mowy pochwalnej przyznał: „W sztuce jest współczucie, we współczuciu człowieczeństwo, a w człowieczeństwie wielkoduszność i miłość. Gregory Peck sięgnął najwyższych poziomów wszystkich tych cnót”.
Przemówienie pożegnalne wygłosił Brock Peters, przypominając sytuację, w której Peck osobiście zaprosił go na plan zdjęciowy do filmu Zabić drozda. Wspomnieniom zmarłego aktora towarzyszyła specjalna projekcja wideo, podczas której wyświetlono fragmenty obrazów Klucze królestwa, Moby Dick, Zabić drozda i Generał MacArthur. Ówczesny przewodniczący Amerykańskiej Akademii Sztuki i Wiedzy Filmowej Frank Pierson przyznał, że Peck był „ostatnim z prawdziwych arystokratów starego Hollywood”. Przewodniczący Motion Picture Association of America Jack Valenti stwierdził, że był on „wyniosłą postacią w branży filmowej. Zrobił serię produkcji, które oświetlały wspaniałą prawdziwość charakteru”. Steven Spielberg zaznaczył, że „dziedzictwo nie leży tylko w jego filmach, lecz także w godnym i moralnym sposobie pracy i życia”. Ciało aktora złożono w krypcie mauzoleum Katedry Matki Bożej Anielskiej. Uczestnikami skromnej prywatnej ceremonii pogrzebowej byli najbliżsi aktora.
Peck od młodzieńczych lat związany był ze sportem. Z uwagi na swoje warunki fizyczne, w latach 30. aktywnie uczestniczył w uniwersyteckich zawodach wioślarskich, które określał mianem „najbardziej wyczerpującego sportu znanego na uczelni”. Jak większość ówczesnej młodzieży w La Jolla, kurorcie położonym nad Pacyfikiem, Peck był bardzo dobrym pływakiem, nurkiem i poławiaczem krabów. Do jego pasji należało także budowanie łodzi oraz wspólna gra w golfa ze swoim ojcem. W późniejszym czasie aktor był właścicielem rasowych koni, które regularnie brały udział w wyścigach na terenie Anglii, m.in. w 1968 w ramach Grand National, gdzie zajęły trzecie miejsce. W wolnych chwilach zajmował się kolekcjonerstwem i ogrodnictwem. Interesował się historią Stanów Zjednoczonych, zwłaszcza okresem prezydentury Abrahama Lincolna. W 1959 otworzył rodzinny dom wypoczynkowy na półwyspie Cap Ferrat. Współpracownicy i przyjaciele zwracali się do niego „Greg”, co było skrótem od imienia, którego używał wszędzie, za wyjątkiem placówek szkolnych.
Aktor chętnie utrzymywał kontakty towarzyskie; przyjaźnił się z większością amerykańskich prezydentów od wczesnych lat 60. Szczególnie bliska relacja łączyła go z Lyndonem B. Johnsonem, u którego często spędzał weekendy na ranczu w Teksasie. Wraz z żoną Veronique brał udział w uroczystych obiadach i kameralnych przyjęciach w Białym Domu, wystawianych przez Johnsona i Ronalda Reagana w 1983. Był bliskim przyjacielem prezydenta Francji Jacques’a Chiraca. Długoletnie serdeczne stosunki utrzymywał z reżyserem Henrym Kingiem, z którym współpracował przez dekadę, realizując sześć filmów. Cenił sobie przyjacielskie relacje z aktorami Audrey Hepburn, Avą Gardner, Davidem Nivenem, Humphreyem Bogartem, Johnem Garfieldem, Lauren Bacall oraz wirtuozem skrzypiec Isaakiem Sternem.
Peck aktywnie wspierał fundacje charytatywne. Za pomoc osobom zmagającym się z chorobą nowotworową, w 1968 został uhonorowany specjalnym Oscarem – nagrodą im. Jeana Hersholta. Odbierając statuetkę przyznał: „Nie jestem uszczęśliwiaczem innych. To zawstydzające dla mnie być klasyfikowanym jako humanitarysta. Ja po prostu biorę udział w działaniach w które wierzę”. Cenił sobie spokój i życie prywatne. Unikał rozgłosu wokół swojej osoby. Molyneaux napisał: „Humanitarny w usposobieniu, wyartykułowany w swojej komunikacji i energiczny w dążeniu do swoich celów, Gregory Peck odcisnął piętno na swoim zawodzie i sztuce w Ameryce”.
Swoją pierwszą żonę, Finkę, Gretę Kukkonen, Peck poznał w trakcie dziewięciomiesięcznego tournée, gdy pracowała jako charakteryzatorka dla Katheriny Cornell, a on podejmował swoje pierwsze próby w teatrze. Pobrali się 4 października 1942 w Methodist Church przy Park Avenue, do którego weszli prosto z popołudniowego spaceru, nie będąc w ogóle przygotowani do ceremonii. Świadków znalazł ksiądz. Następnego dnia powiadomili rodziców i zaprosili ich na obiad. W 1943 przeprowadzili się do Hollywood. Po otrzymaniu angażu w filmie i podpisaniu kontraktu przez Pecka, Kukkonen zrezygnowała z pracy i zajęła się domem. Para doczekała się trójki synów: Jonathana (1944–1975), Stephena (ur. 1946) i Careya Paula (ur. 1949). Według jej słów Peck był „wspaniałym ojcem”. Na początku lat 50. stosunki małżonków zaczęły się pogarszać. Po jednej z kłótni, aktor spakował walizki i na miesiąc pojechał do odosobnionego kurortu w Apple Valley, gdzie wynajął domek. 13 stycznia 1953 Kukkonen ogłosiła separację. Rozwiedli się 30 grudnia 1955, pozostając w przyjacielskich relacjach.
W trakcie trwania małżeństwa z Kukkonen, podczas realizacji zdjęć do Rzymskich wakacji, Peck udzielał w Rzymie wywiadu początkującej dziennikarce francuskiego magazynu „France Soir” Veronique Passani, córce architekta i rosyjskiej artystki. Pół roku później aktor zaprosił ją na tor wyścigowy w Paryżu. Po zawodach udali się na kolację. Dzień po sfinalizowaniu rozwodu z Kukkonen, 31 grudnia 1955 para pobrała się w Santa Ynez w Kalifornii. Ślubu udzielił im sędzia Arden Jensen z sądu okręgowego w Santa Barbara. Uroczystości weselne odbyły się na ranczu jednego z przyjaciół Pecka w Lompoc. Ze względu na pracę męża, Passani wyjechała do Ameryki, gdzie działała jako filantropka w Wielkim Los Angeles. Początkowo mieszkali przy South Cliffwood Avenue w Brentwood. Wraz z Peckiem aktywnie wspierała w latach 60. organizację American Cancer Society, na której konto przekazali kwotę pięćdziesięciu milionów dolarów. W 1967 dziennik „Los Angeles Times” przyznał jej tytuł „kobiety roku”. Była także współzałożycielką Inner City Cultural Center, zespołu teatralnego złożonego z różnych grup etnicznych. W 1979 została naturalizowaną obywatelką Ameryki. Wraz z mężem doczekała się dwójki dzieci: syna Anthony’ego (ur. 1956) i córki Cecili (ur. 1958). Pozostali małżeństwem aż do śmierci aktora w 2003, przeżywając razem 48 lat.
Podczas gdy wielu artystów Hollywood znajdowało się na tzw. czarnej liście, Peck podpisał w 1947 list wyrażający ubolewanie z powodu dochodzenia Komisji ds. Działalności Antyamerykańskiej w sprawie rzekomych sympatyków Partii Komunistycznej w Ameryce. 2 listopada dołączył do innych aktorów i wziął udział w audycji radiowej Hollywood Fights Back, wyrażającej sprzeciw wobec ograniczaniu wolności słowa przez rządowe śledztwo prowadzone w związku z sympatiami komunistycznymi w Hollywood. W 1948 Myron Coureval Fagan opublikował książkę Treason in Hollywood, w której nazwał aktora „sympatykiem komunizmu”. Peck publicznie zaprzeczył, tłumacząc, że nigdy nie wierzył w komunizm, ani nie był członkiem partii sympatyzującej z tym ustrojem.
Aktor przez całe swoje życie był zwolennikiem Partii Demokratycznej. W 1948 poparł kandydaturę Harry’ego Trumana podczas wyborów prezydenckich. W 1970 był potencjalnym kandydatem z ramienia Demokratów do ubiegania się o fotel gubernatora Kalifornii. Aktor przyznał później, że nie miał żadnego interesu w staraniu się o urząd publiczny. Syn Carey Peck dwukrotnie bez powodzenia ubiegał się o urząd polityczny w 1978 i 1980. W wywiadzie dla irlandzkich mediów Peck ujawnił, że prezydent Lyndon B. Johnson, w przypadku ubiegania się o reelekcję urzędu w 1968, planował powierzyć mu stanowisko amerykańskiego ambasadora w Irlandii. 20 stycznia 1969 został odznaczony przez Johnsona najwyższym cywilnym odznaczeniem, Medalem Wolności. W 1972 prezydent Richard Nixon umieścił Pecka na swojej liście wrogów, z powodu liberalnego aktywizmu aktora. W 1987 wraz z Burtem Lancasterem, Lloydem Bridgesem i Martinem Sheenem wystąpił jako narrator w spocie organizacji People for the American Way, wyrażając swój sprzeciw wobec potwierdzenia nominacji przez ówczesnego prezydenta Ronalda Reagana dla konserwatywnego sędziego Roberta Borka do Sądu Najwyższego z powodu jego krytyki praw obywatelskich. Kandydatura Borka nie została zatwierdzona przez Senat.
Peck opowiadał się za ogólnoświatowym zakazem używania broni jądrowej oraz popierał prawo nakazujące kontrolę dostępu do broni. W 1979 wziął udział w kampanii organizacji Alliance to Save Energy promującej efektywność energetyczną.
W trwającej blisko 60 lat karierze, Peck występował w filmach, radiu, telewizji oraz na scenie. Pojawił się w 55 produkcjach na ekranie i 50 audycjach radiowych.
W 1947 i 1952 notowany był w pierwszej dziesiątce najbardziej dochodowych amerykańskich aktorów. Czternaście filmów z jego udziałem zestawianych było w pierwszej dziesiątce podsumowań roku w box office, z czego Dawid i Betszeba (1951), Działa Navarony (1961) i Jak zdobywano Dziki Zachód (1962) osiągały najwyższą pozycję. Dwadzieścia pięć filmów, w których Peck wziął udział, nominowanych było przynajmniej do jednego Oscara, a dwanaście z nich zdobyło co najmniej jedną statuetkę. Dwadzieścia sześć produkcji z udziałem aktora, po uwzględnieniu inflacji, przekroczyło sumę stu milionów dolarów dochodu z biletów na rynku krajowym.
Pięć z jego filmów: Dżentelmeńska umowa (1947), Z jasnego nieba (1949), Rzymskie wakacje (1953), Jak zdobywano Dziki Zachód (1962) i Zabić drozda (1962) wpisano do National Film Registry.
Gregory Peck uznawany jest za jednego z najwybitniejszych aktorów kinematografii amerykańskiej. W swoich filmach wcielał się w rozmaite postacie, jak chociażby: księdza, doktora, dziennikarza, adwokata i dyplomatę. Dużą część jego dorobku stanowiły heroiczne role w westernach i obrazach wojennych, w których kreował kapitanów, pilotów, rewolwerowców i żołnierzy. We wczesnych produkcjach wykreował charakterystyczny dla siebie typ poważnego bohatera przywiązanego do wartości moralnych, odznaczającego się wytrwałością i inteligencją (Klucze królestwa, Dżentelmeńska umowa), a także przedstawiającego bardziej skomplikowaną osobowość postaci, nastawioną na większy dramatyzm i warstwę psychologiczną (Urzeczona). Prezentował również postawę młodego, naiwnego bohatera, wierzącego w triumf prostych wartości (Akt oskarżenia) oraz męża i ojca, dla którego bezpieczeństwo i spokój rodziny są najwyższym priorytetem (Przylądek strachu). Sporadycznie odgrywał role czarnych charakterów, cechujących się bezwzględnością i żądzą zemsty (Pojedynek w słońcu, Moby Dick), niejednoznacznością moralną (Jim Ringo), naznaczoną dodatkowo naiwnością oraz tęsknotą za miłością (Na krawędzi). Na początku lat 60. był bohaterem nowego typu – nauczycielem życia dla swoich dzieci i orędownikiem sprawiedliwości (Zabić drozda). Według autorki powieści Harper Lee „Atticus Finch dał mu możliwość gry samego siebie”. Krytycy podkreślają, że dzięki swojemu talentowi, Peck był w stanie nasycić kreowanego przez siebie bohatera niezapomnianym realizmem, nawet w przypadku tak różnorodnych postaci jak kapitan Ahab (Moby Dick), Sam Bowden (Przylądek strachu) i porucznik Joe Clemons (Wzgórze Pork Chop), nadając im pełną gamę zemsty, szaleństwa, empatii i intuicji. Biograf Gary Fishgall zaznaczył, że z wyjątkiem postaci tragicznych (Francis Scott Fitzgerald w Ukochanym niewiernym i kapitan Ahab), bohaterowie których kreował, podzielali heroiczny styl.
Aktor uważany jest za ikonę stylu oraz jeden z symboli męskości w historii kina. Jego wizerunek związany był z kampaniami reklamowymi i produktami m.in. Pabst Brewing Company (1948), American Express (1959) czy Air France (1960). W 1983 został dodany do Międzynarodowej Listy Najlepiej Ubranych, utworzonej w 1940 przez Eleanor Lambert. W maju 1993 magazyn „People” umieścił Pecka w gronie „50 najpiękniejszych ludzi świata”.
15 grudnia 1949 wraz z Anne Baxter odcisnął swoje dłonie i stopy oraz złożył podpis w płycie betonowej chodnika na podjeździe Grauman’s Chinese Theatre. 8 lutego 1960, za wkład w przemysł filmowy, otrzymał gwiazdę na Hollywoodzkiej Alei Gwiazd, która mieści się przy 6100 Hollywood Boulevard. 7 września 1977 został odznaczony z rąk ówczesnego ministra kultury Francji Michela d’Ornano Orderem Sztuki i Literatury za „znaczący wkład w sztukę”. Władze uczelni Franklin & Marshall College z siedzibą w Lancaster w stanie Pensylwania, nadały Peckowi tytuł doktora honoris causa nauk humanistycznych. W 1979 został zaliczony w poczet gwiazd westernu „Hall of Great Western Performers” w National Cowboy & Western Heritage Museum w Oklahoma City. W lutym i marcu 1984 Los Angeles County Museum of Art oddało hołd filmom aktora. 12 listopada 1990 nowojorskie Museum of Modern Art przeprowadziło retrospekcję filmów z udziałem Pecka. W 1993 aktora odznaczono Legią Honorową, za „wybitny wkład w kulturę i sztukę”. Dwa lata później prezydent Francji Jacques Chirac przyznał mu Order Komandora Legii Honorowej. 28 października 1998 został uhonorowany przez prezydenta Billa Clintona Narodowym Medalem Sztuki. W czerwcu 1999 American Film Institute umieścił jego nazwisko na 12. miejscu listy „największych aktorów wszech czasów”. Cztery lata później uznał Atticusa Fincha, postać wykreowaną przez Pecka w filmie Zabić drozda (1962), za „największego bohatera w historii kina”.
Gregory Peck jest bohaterem tytułowego utworu „Tarap tarap” z 1965, pochodzącego z minialbumu o tej samej nazwie polskiego żeńskiego zespołu wokalnego Filipinki. Wspominany jest także w kompozycji Boba Dylana „Brownsville Girl”, zamieszczonej na albumie Knocked Out Loaded (1986).
Kolekcja zbiorów Pecka znajduje się w archiwum filmowym Stanów Zjednoczonych – Academy Film Archive. Sam aktor w 1999 przekazał tam swoje domowe filmy, osobiste wydruki z artykułów, dotyczące m.in. produkcji Urzeczona (1945), Pojedynek w słońcu (1946) i Zabić drozda (1962). Kolekcja obejmuje również materiały promocyjne i produkcyjne z filmu Biały Kanion z 1958. Zbiory uzupełniają materiały prasowe Pecka, które znajdują się w bibliotece Margaret Herrick w Beverly Hills. W 2000 zrealizowano biograficzny film telewizyjny Historia Audrey Hepburn (reż. Steve Robman) w którym Gregory’ego Pecka zagrał Swede Swensson. W kwietniu 2011 poczta USA wydała limitowaną serię znaczków pocztowych z jego podobizną w związku z edycją „Legendy Hollywoodu”.
Gregory Peck był wielokrotnie nagradzany za swoją pracę artystyczną, wkład w kulturę i rozwój sztuki filmowej oraz działalność charytatywną. Pięciokrotnie uzyskiwał nominację do Oscara w kategorii dla najlepszego aktora pierwszoplanowego, z czego zdobył jedną statuetkę, za kreację Atticusa Fincha w dramacie obyczajowym Zabić drozda. Spośród sześciu nominacji do Złotego Globu, trzykrotnie był laureatem. Za działalność charytatywną i humanitarną został uhonorowany specjalnym Oscarem (nagroda im. Jeana Hersholta) i Marian Anderson Award. W 1963 Peck został laureatem włoskiej nagrody David di Donatello w kategorii dla najlepszego aktora zagranicznego.
W swoim dorobku miał także między innymi: Henrietta Award (1951, 1955), nagrodę im. Cecila B. DeMille’a (1968) i AFI Life Achievement Award (1989). W 1989 przyznano mu na 42. MFF w Cannes specjalne wyróżnienie za całokształt twórczości. Cztery lata później otrzymał Honorowego Złotego Niedźwiedzia na 43. MFF w Berlinie. W 1995 nagrodzono go Honorowym Cezarem, natomiast w 2003 specjalnym Davidem di Donatello.
Michael Freedland: Gregory Peck: A Biography. William Morrow and Company, 1980. ISBN 0-688-03619-8. (ang.)
Lynn Haney: Gregory Peck: A Charmed Life. Carroll & Graf Publishers, 2004. ISBN 0-7867-1473-5. (ang.)

Gromada otwarta – grupa nawet do kilku tysięcy luźno połączonych grawitacją gwiazd (w odróżnieniu od gromad kulistych, które są ciasno skupione), powstałych z jednego olbrzymiego obłoku molekularnego. Gromady otwarte znajdują się wyłącznie w galaktykach spiralnych i nieregularnych, gdzie wciąż odbywa się proces powstawania gwiazd. Zwykle ich wiek nie przekracza kilkuset milionów lat. Podczas swojej wędrówki wokół centrum galaktyki, gromady otwarte są narażone na bliski kontakt z innymi gromadami czy obłokami gazu – mogą wtedy widocznie zmieniać kształt lub nawet wytracać poszczególne gwiazdy.
Młode gromady otwarte wciąż mogą leżeć wewnątrz obłoków, z których powstały, rozświetlając je. Z biegiem czasu wiatr gwiazdowy gromady wywiewa ten gaz. Zwykle tylko z około 10% całkowitej masy obłoku powstaną gwiazdy, zanim ciśnienie promieniowania wypchnie resztę w przestrzeń rozpraszając obłok.
Gromady otwarte są bardzo ważnymi obiektami w badaniach ewolucji gwiazd. Ponieważ gwiazdy w gromadzie mają podobny wiek i skład chemiczny, efekty subtelnych czynników są znacznie lepiej dostrzegane niż w przypadku odizolowanych gwiazd.
Najbardziej widoczne gromady otwarte, takie jak Plejady, rozpoznano jako grupy gwiazd już w starożytności. Inne, widziane jako źródła rozmytego światła, czekały na odkrycie ich gwiazdowej natury aż do wynalezienia teleskopów. Obserwacje teleskopowe ujawniły dwa różne typy gromad gwiazd – jeden z nich to gromady zawierające setki tysięcy gwiazd, o regularnej kulistej koncentracji, znajdujące się głównie wokół centrum Drogi Mlecznej; drugi to gromady znacznie mniej bogate w gwiazdy, o bardziej nieregularnych kształtach, rozsiane po całym niebie. Te pierwsze astronomowie ochrzcili gromadami kulistymi, te drugie – otwartymi (nazywane też czasem gromadami galaktycznymi).
Już bardzo wcześnie zauważono, że gwiazdy w gromadach otwartych są fizycznie powiązane. W 1767 roku John Michell obliczył prawdopodobieństwo tego, że choćby jedna gromada gwiazd podobna do Plejad jest wynikiem przypadku na 1 do 496 tysięcy. Gdy astrometria stała się dokładniejsza, zauważono, że gwiazdy wewnątrz gromady poruszają się tym samym ruchem własnym. Wraz z rozpowszechnieniem spektroskopii odkryto natomiast, że mają również tę samą prędkość radialną. Te obserwacje wykazały, że gromady składają się z gwiazd uformowanych w tym samym czasie i związanych w grupę.
Gromady otwarte i kuliste są generalnie łatwo rozróżnialnymi typami ciał niebieskich. Gdy jednak gromada kulista jest słabiej skoncentrowana lub gromada otwarta wyjątkowo bogata, wtedy trudniej jest je odróżnić. Niektórzy astronomowie twierdzą, że oba typy gromad gwiazd powstają w ten sam sposób, z tą tylko różnicą, że warunki sprzyjające powstawaniu niezwykle bogatych gromad kulistych, zawierających setki tysięcy gwiazd, już nie zachodzą w naszej Galaktyce. Obecnie (sierpień 2011) w Drodze Mlecznej znamy około 2500 gromad otwartych, choć astronomowie szacują, że może ich być nawet 30 000, wciąż ukrywających się za gazem i pyłem.
Wszystkie gwiazdy powstają w układach wielokrotnych, ponieważ tylko obłok gazu o masie wielokrotnie większej niż masa Słońca jest w stanie zapaść się pod wpływem własnej grawitacji. Jednocześnie, tak duży obłok generalnie nie może się zapaść w pojedynczą gwiazdę.
Powstanie gromady otwartej rozpoczyna się przez zapadanie ogromnego, zimnego, gęstego obłoku molekularnego (lub jego części), zawierającego sumaryczną masę do tysięcy mas Słońca. Wiele czynników wpływa na zapoczątkowanie zapadania i przez to formowanie się gwiazd – na przykład fale uderzeniowe z wybuchających w pobliżu supernowych lub gwałtowne oddziaływania grawitacyjne. Zapadający się obłok nie jest jednorodny – dzieli się stopniowo na mniejsze, gęstsze obszary, a ostatecznie z najgęstszych skupisk może powstać do kilku tysięcy gwiazd. Oszacowano, że w naszej galaktyce gromady otwarte formują się w tempie jedna na kilka tysięcy lat.
Gdy już rozpocznie się formowanie gwiazd, największe i najgorętsze z nich (znane jako gwiazdy typu OB) zaczną emitować spore ilości promieniowania ultrafioletowego, które szybko jonizuje otaczający gaz obłoku molekularnego tworząc ostatecznie obszar H II. Silny wiatr gwiazdowy i ciśnienie promieniowania pochodzące od największych gwiazd zacznie wywiewać obłok. Kilka milionów lat później w gromadzie pojawi się pierwsza supernowa – jej wybuch wypchnie kolejne porcje gazu w przestrzeń. Po kilkunastu, kilkudziesięciu milionach lat w gromadzie nie będzie już w ogóle gazu (oprócz tego w gwiazdach) i proces powstawania nowych gwiazd się zakończy. Zwykle z nie więcej niż 10% całkowitej masy obłoku uformowane zostaną gwiazdy, zanim reszta gazu się rozproszy.
Często zdarza się, że z jednego obłoku molekularnego powstaje nie jedna a kilka gromad otwartych. Na przykład Hodge 301 oraz R136 tworzą się z gazów Mgławicy Tarantula w Wielkim Obłoku Magellana. Również w naszej galaktyce znamy takie przypadki. Ruch Hiad oraz gromady Messier 44 sugeruje, że powstały one w tym samym obłoku około 600 milionów lat temu.
Niekiedy zachodzi ciekawa sytuacja, gdy dwie gromady narodzone w tym samym czasie zwiążą się siłami grawitacji by stworzyć układ podwójny gromad. Najlepszym znanym tego przykładem jest Podwójna gromada Perseusza
(h i χ Persei), ale znanych jest jeszcze co najmniej 10 innych struktur tego typu. Znacznie więcej gromad podwójnych obserwujemy w Małym i Wielkim Obłoku Magellana – są łatwiejsze do zauważenia i rozpoznania w galaktykach innych niż nasza, gdyż efekt rzutowania może sprawiać wrażenie bliskości niepowiązanych gromad.
Gromady otwarte znacznie różnią się między sobą liczbą składników – najmniejsze zawierają jedynie kilka gwiazd, podczas gdy największe mogą być ogromnymi skupiskami tysięcy gwiazd. Gęste centrum typowej gromady otwartej zwykle otacza bardziej rozproszona korona gwiazd. Jądro rozciąga się średnio na 3–4 lata świetlne, a cała gromada do około 20 lat świetlnych od niego. Gęstość centralnego obszaru gromad otwartych to typowo 1,5 gwiazdy na rok świetlny sześcienny (dla porównania, ta sama przestrzeń ze Słońcem w centrum ma gęstość 0,003 gwiazdy).
Gromady otwarte są często klasyfikowane według reguł podanych w 1930 przez Roberta Trumplera. Schemat ten opisuje trzy cechy gromady: rzymskie liczby od I do IV charakteryzują stopień skoncentrowania lub rozproszenia gromady (od bardzo gęstego do luźnego), arabskie od 1 do 3 opisują zakres jasności składników (od małego zróżnicowania do dużego), oraz litera p, m albo r oznaczają liczbę gwiazd w gromadzie, od niewielkiej (ang. poor), przez średnią (medium) do dużej (rich). Opcjonalnie, jeśli gromada zawiera mgławicę, dopisuje się na końcu literę n (ang. nebulosity).
W schemacie Trumplera, Plejady sklasyfikowane są jako I,3,r,n (mocno skoncentrowane, bogate, zawierające mgławicę), natomiast leżące w pobliżu Hiady jako II,3,m (luźniejsze, z mniejszą ilością gwiazd).
W Drodze Mlecznej znanych jest ponad tysiąc gromad otwartych, ale całkowita ich liczba może być nawet 10 razy większa. W galaktykach spiralnych gromady otwarte znajdujemy wyłącznie na ramionach spiralnych, gdzie gęstość gazu jest największa i gdzie procesy gwiazdotwórcze są najaktywniejsze. Gromady zwykle umierają, zanim zdążą zejść z ramion. Są one rozmieszczone głównie w płaszczyźnie dysku galaktycznego, nie dalej niż 90 lat świetlnych od niego.
W galaktykach nieregularnych gromady otwarte są porozmieszczane dowolnie, jednak ich największe skupiska występują tam, gdzie gwiazdotworzenie może zachodzić najgwałtowniej, czyli w obszarach o największej gęstości gazu. W galaktykach eliptycznych nie obserwujemy gromad otwartych – procesy gwiazdotwórcze zakończyły się w nich miliony lat temu, nie ma więc możliwości powstania nowych gromad, a stare zdążyły umrzeć.
W naszej galaktyce, rozmieszczenie gromad zależy od wieku, przy czym starsze gromady częściej znajdują się w większych odległościach od centrum galaktyki. Siły pływowe są tym większe, im bliżej jądra galaktyki zwiększając zagrożenie rozpadu gromad. Gromady znajdujące się w wewnętrznych częściach galaktyki mają tendencję do umierania w młodszym wieku niż te, które narodziły się w znacznych odległościach od centrum galaktyki.
Zwykle gromady otwarte rozpraszają się, zanim poszczególne gwiazdy gromady umrą. Dlatego ich światło jest raczej zdominowane przez młode, gorące, błękitne gwiazdy – najbardziej masywne i najkrócej żyjące (kilkadziesiąt milionów lat). W starszych gromadach częściej obserwuje się żółte gwiazdy.
Niektóre gromady otwarte zawierają gorące niebieskie gwiazdy, które wydają się znacznie młodsze od reszty gromady. Nazywa się je błękitnymi maruderami. Są one obserwowane również w gromadach kulistych, głównie w ich gęstych jądrach. Naukowcy sugerują, że powstają one podczas kolizji innych gwiazd tworząc znacznie gorętszą, dużo masywniejszą gwiazdę. Jednak w gromadach otwartych, w których gwiazd jest znacznie mniej i są one luźniej ułożone, ta teoria nie może tłumaczyć ich sporej liczby. Zamiast niej sugeruje się, że większość błękitnych maruderów powstaje przez łączenie się układów podwójnych podczas ich dynamicznych wzajemnych oddziaływań z innymi gwiazdami.
Gwiazdy o małych i średnich masach, gdy spalą całe zasoby wodoru, odrzucają swoje zewnętrzne warstwy tworząc mgławice planetarne, a same zmieniają się w białe karły. Mimo że gromada zwykle rozprasza się, zanim większość jej gwiazd osiąga stadium karła, ich obserwowana liczba jest znacznie mniejsza niż oczekiwana, oszacowana na podstawie wieku gromady i początkowej masy. Sugeruje się, że gdy czerwony olbrzym zużywa całe swoje paliwo, wyrzuca zewnętrzne warstwy nierównomiernie na powierzchni (w różnym tempie i różnych ilościach), zatem pojawia się dodatkowy, niezrównoważony pęd nadający gwieździe prędkość rzędu kilku kilometrów na sekundę. Może to spowodować jej ucieczkę z gromady. Stąd mniejsza od oczekiwanej ilość białych karłów w gromadach otwartych.
Wiele gromad otwartych jest nietrwałych z powodu na tyle małej masy, że prędkość ucieczki układu jest mniejsza niż średnia prędkość pojedynczych gwiazd. Takie gromady rozrzedzą się i szybko znikną w ciągu kilku milionów lat. W wielu przypadkach wywiewanie gazu ciśnieniem promieniowania młodych gorących gwiazd redukuje masę gromady wystarczająco do takiego błyskawicznego rozpraszania.
Gromady, które są na tyle masywne, że wiążą je mocne oddziaływania grawitacyjne, mogą po wypchnięciu otaczającego obłoku molekularnego przeżyć dziesiątki milionów lat. Jednak z upływem czasu zachodzące wewnętrzne i zewnętrzne procesy bardziej sprzyjają rozproszeniu gromady niż umacnianiu więzi. Bliskie oddziaływania pomiędzy poszczególnymi członkami układu często powodują wzrost prędkości jednego z nich do wartości wystarczającej do ucieczki. Skutkuje to stopniowym opuszczaniem gromady przez kolejne gwiazdy.
Zewnętrznie, najczęstszą okolicznością jest spotkanie gromady z przypadkowymi gwiazdami. Takie wypadki zatrzymują lub wypychają z układu pojedyncze gwiazdy. Najważniejszym czynnikiem jest jednak przejście gromady przez inny obłok molekularny, zachodzące raz na około 500 milionów lat. Grawitacyjne siły pływowe powstające w takich zdarzeniach zwykle rozpraszają cały układ. Czasem gromada zmienia się w łańcuch gwiazd. Chociaż poszczególne gwiazdy poruszają się wtedy wciąż z podobną prędkością i w tym samym kierunku, nie można go już jednak traktować jak gromady, gdyż odległości pomiędzy gwiazdami zwykle są zbyt duże. Czas, po jakim gromada się rozprasza, zależy od jej masy i początkowej gęstości gwiazdowej (bardziej skoncentrowane gromady żyją dłużej). Oszacowanie wartości tzw. okresu półtrwania  (inaczej: czasu połowicznego rozpadu, ang. half life), po którym gromada traci połowę gwiazd, zawiera się pomiędzy 150 a 800 milionami lat w zależności od początkowej gęstości.
Gdy gromada przestaje być związana grawitacyjnie, wiele z jej gwiazd składowych wciąż porusza się w przestrzeni na podobnych trajektoriach – taki układ nazywa się asocjacją gwiazdową. Kilka z najjaśniejszych gwiazd gwiazdozbioru Wielkiej Niedźwiedzicy, które niegdyś tworzyły gromadę otwartą, w tej chwili tworzą właśnie taką poruszającą się grupę, Asocjację Wielkiej Niedźwiedzicy. Ostatecznie, minimalne różnice prędkości tych gwiazd sprawią, że asocjacja się rozpadnie i gwiazdy rozejdą się w przestrzeni na spore odległości. Taka grupa gwiazd (o podobnym wieku, prędkościach i składzie chemicznym) nazywa się strumieniem.
Na diagramie Hertzsprunga-Russella dla gromady otwartej większość gwiazd leży na ciągu głównym. Najbardziej masywne gwiazdy schodzą z ciągu głównego ewoluując w stronę czerwonych olbrzymów. Miejsce na wykresie, gdzie takie gwiazdy zaczynają schodzić z ciągu głównego, zależy od wieku gromady i może zostać użyte do jego oszacowania.
Jako że wszystkie gwiazdy w gromadach otwartych znajdują się w niemal identycznej odległości od Ziemi, powstały w podobnym czasie i mają ten sam skład chemiczny, różnice pomiędzy ich obserwowanymi jasnościami wynikają tylko z różnic w ich masach. To sprawia, że gromady otwarte są niezastąpionymi źródłami wiedzy na temat ewolucji gwiazd, ponieważ można pominąć wiele z tych czynników, które zwykle w takich badaniach bierze się pod uwagę.
Studiowanie zasobów litu i berylu w gromadach otwartych również może przynieść istotne wnioski na temat ewolucji gwiazd i ich wewnętrznej struktury. Podczas gdy wodór w jądrze gwiazdy nie spali się do helu, jeśli temperatura będzie niższa niż 10 milionów K, lit i beryl zapalają się już w temperaturach odpowiednio: 2,5 i 3,5 milionów K. To znaczy, że ich obfitość zależy mocno od mieszania następującego we wnętrzu gwiazdy. Zatem studiując ich zasoby w gwiazdach gromad otwartych, możemy całkowicie pominąć zmienne takie jak wiek i skład chemiczny.
Badanie obfitości tych składników pokazały, że jest ich znacznie mniej niż przewidują modele ewolucji gwiazd. Przyczyna tego niedostatku nie jest do końca jasna, ale jedną z możliwości jest konwekcyjne przenoszenie tych zasobów w miejsca, gdzie promieniowanie jest główną metodą transportu energii.
Dla zrozumienia natury obiektów astronomicznych kluczowym jest wyznaczenie odległości do nich. Większość ciał niebieskich znajduje się jednak zbyt daleko, by tę odległość wyznaczyć bezpośrednio. Kalibracja skali odległości we Wszechświecie jest wynikiem łączenia serii pośrednich i często mało dokładnych pomiarów wiążących obiekty najbliższe (do których odległość da się zmierzyć bezpośrednio) z coraz dalszymi. Istotnym etapem tej metody są właśnie gromady otwarte.
Odległości do najbliższych gromad otwartych mogą być wyznaczone z dobrą dokładnością przy użyciu dwóch metod.
Pierwszą z nich jest metoda paralaksy, czyli określania odległości do gwiazdy w gromadzie na podstawie niewielkiej zmiany jej pozornej pozycji na sferze niebieskiej wywołanej rocznym ruchem Ziemi dokoła Słońca. Metodę tę daje się stosować dla gromad w odległości do około 500 lat świetlnych, czyli Hiad, Plejad i kilku innych gromad. Szczególnie dużą dokładność mają pomiary paralaksy przy użyciu satelity Hipparcos.
Inna bezpośrednia metoda, specyficzna dla gromad otwartych, to metoda ruchu własnego. Opiera się ona na założeniu, że wszystkie gwiazdy w gromadzie mają niemal identyczny wektor prędkości względem Słońca. Jeżeli do tego rozmiar gromady jest porównywalny z jej odległością od Słońca, a przy tym możemy zaobserwować ruch własny poszczególnych gwiazd z gromady oraz ich prędkości radialne, to odległość do gromady daje się dokładnie wyznaczyć z prostej trygonometrii. Metoda ruchów własnych zastosowana do Hiad pozwoliła na określenie odległości do środka gromady na 46,3 parseków.
Znajomość odległości do bliskich gromad pozwala na rozszerzenie skali odległości do gromad bardziej odległych. Jest to możliwe dzięki wykorzystaniu statystycznych zależności między barwą a absolutną jasnością gwiazd (diagram Hertzsprunga-Russella). W ten sposób określane są odległości do gromad otwartych znajdujących się nawet na krańcach naszej Galaktyki (najdalsza znana gromada w Drodze Mlecznej to Berkeley 29 odległa o 15 kiloparseków), a także w innych, pobliskich galaktykach, zwłaszcza należących do Lokalnej Grupy Galaktyk.
Dokładna znajomość  odległości do gromad otwartych jest kluczowa dla kalibracji zależności okres-jasność dla gwiazd zmiennych, takich jak cefeidy lub gwiazdy RR Lyrae. Gwiazdy te służą do wyznaczania odległości do odleglejszych galaktyk metodą świec standardowych.
William JW.J. Kaufmann William JW.J., Universe, wyd. 4th ed, New York: W.H. Freeman, 1994, ISBN 0-7167-2379-4, OCLC 28377180 .
E. Smith, K. Jacobs, M. Zeilik, S. Gregory (1997). Introductory Astronomy and Astrophysics. Singapore; London: Brooks/Cole / Thomson Learning, ​ISBN 0-03-006228-4​.
Armando Caussade: Przegląd różnych gromad gwiazd (ang.). 2004-08-22. [dostęp 2014-04-30]. [zarchiwizowane z tego adresu (2012-06-18)].

Gruczolakorak jelita cienkiego, rak jelita cienkiego (łac. adenocarcinoma intestini tenuis) – nowotwór złośliwy rozwijający się w obrębie jelita cienkiego. Jest to stosunkowo rzadki nowotwór, mimo znacznej długości i powierzchni tego narządu. Histopatologicznie gruczolakorak jest najczęstszym nowotworem złośliwym jelita cienkiego, stanowi od 30 do 40% nowotworów złośliwych tego narządu. 
Głównymi czynnikami ryzyka są niektóre uwarunkowane genetycznie zespoły predyspozycji do nowotworów oraz gruczolaki. 
Pierwszymi objawami choroby nierzadko są ostre powikłania takie jak niedrożność jelita czy krwawienie z przewodu pokarmowego. Do innych częstych objawów nowotworu należą ból brzucha oraz przewlekłe krwawienie prowadzące do anemii. 
Rozpoznanie guza jest trudne, ze względu na małą dostępność narządu do badania. Największą rolę w diagnostyce pełnią tomografia komputerowa oraz enterokliza TK. 
Podstawową metodą leczenia jest resekcja jelita w zakresie zdrowych tkanek, która jest jednak zwykle trudna do przeprowadzenia, ze względu na warunki, jakie stwarza rozpoznanie w momencie wystąpienia ostrych, bezpośrednio zagrażających życiu powikłań. Chemioterapia wykazuje ograniczoną skuteczność. Guz jest uważany za promieniooporny przy równoczesnej znacznej wrażliwości jelita na promieniowanie, która dodatkowo ogranicza możliwość zastosowania tej metody terapeutycznej. Rokowanie mocno zależy od zaawansowania klinicznego oraz możliwości przeprowadzenia radykalnego onkologicznie zabiegu.
Gruczolakorak jelita cienkiego jest rzadkim guzem. Mimo że jelito cienkie zajmuje 90% powierzchni błony śluzowej i 75% długości przewodu pokarmowego, to jego guzy stanowią tylko 2% nowotworów złośliwych przewodu pokarmowego i 0,3% wszystkich nowotworów złośliwych. Jest to guz wielokrotnie rzadszy od raka jelita grubego, żołądka czy trzustki. Gruczolakorak jest znacznie częstszy w krajach uprzemysłowionych, a w krajach rozwijających się powszechniejszym nowotworem złośliwym jelita cienkiego jest chłoniak. Częstość występowania rośnie wraz z wiekiem; jest częstszy u mężczyzn oraz u osób czarnoskórych. W 2000 roku częstość zachorowania na gruczolakoraka jelita cienkiego w Stanach Zjednoczonych wynosiła u mężczyzn 19 przypadków na milion, a u kobiet 14 przypadków na milion. Największa zapadalność przypada na siódmą dekadę życia. Obserwuje się wzrost częstości zachorowania na gruczolakoraka jelita cienkiego u mężczyzn zarówno czarnoskórych, jak i rasy białej. W Polsce w 2010 roku zanotowano 240 przypadków nowotworów złośliwych w obrębie jelita cienkiego (w tym również gruczolakoraka jelita cienkiego), co stanowi 0,2% wszystkich nowotworów złośliwych.
Nie wyjaśniono w pełni powodów, dlaczego nowotwory złośliwe jelita cienkiego są znacznie rzadsze od raka jelita grubego i innych nowotworów przewodu pokarmowego, mimo że stanowi ono większość powierzchni przewodu pokarmowego. Prawdopodobnie jest to związane ze znacznie szybszym pasażem treści, który znacznie ogranicza ekspozycję na czynniki rakotwórcze. Alkaliczna treść jelitowa może dezaktywować wiele karcynogenów. W jelicie cienkim komórki macierzyste nabłonka są zlokalizowane głębiej, w pobliżu dna krypty jelitowej, co utrudnia ekspozycję na czynniki karcynogenne. W jelicie cienkim występuje mniejsza ilość bakterii, które rozkładają kwasy żółciowe do rakotwórczych metabolitów. Istotne znaczenie ma wysoki poziom enzymów neutralizujących potencjalnie rakotwórcze substancje, w tym benzopiren, obecny w dymie papierosowym oraz grillowanym i konserwowanym jedzeniu, metabolizowany przez hydroksylazę benzopirenu. W tym narządzie, w porównaniu do jelita grubego, powstaje mniej reaktywnych form tlenu. Ważnym elementem chroniącym jelito cienkie przed karcynogenezą są immunoglobuliny A (IgA).
gruczolak jelita cienkiego – prawdopodobnie, podobnie jak w jelicie grubym, gruczolak jest prekursorem gruczolakoraka. Występuje duże ryzyko przejścia gruczolaków kosmkowych do gruczolakoraka, nawet 40% z gruczolaków kosmkowych może okazać się zmianami złośliwymi.zespół Peutza-Jeghersa – zespół jest związany ze zwiększoną częstością występowania hamartomatycznych polipów jelita oraz aż 520-krotnym zwiększonym ryzykiem gruczolakoraka jelita cienkiego.rodzinna polipowatość gruczolakowata (FAP) – mutacja w genie APC powoduje powstawanie mnogich gruczolaków, które występują u 50–90% chorych, u 3–5% chorych może rozwinąć się gruczolakorak w obrębie jelita cienkiego. Ryzyko nowotworu jest zwiększone 300-krotnie.zespół Lyncha typu II (dziedziczny rak jelita grubego niezwiązany z polipowatością, HNPCC) – zwiększa około 100-krotnie względne ryzyko zachorowania.choroba Leśniowskiego-Crohna – choroba jest związana z około 33-krotnym wzrostem względnego ryzyka zachorowania, zwiększone ryzyko zachorowania występuje po 10 latach choroby.czynniki dietetyczne – dieta bogata w czerwone mięso, tłuszcze zwierzęce i produkty wędzone, nadmierne spożywanie czerwonego mięsa oraz smażonych lub wędzonych produktów jest związane z 2–3-krotnym wzrostem ryzyka zachorowania.palenie tytoniu – część badań wskazuje na korelację między paleniem a ryzykiem zachorowania.celiakia – niewielki wzrost ryzyka chłoniaka T-komórkowego oraz raka gruczołowego, zwiększone ryzyko chłoniaka występuje również przy przestrzeganiu diety bezglutenowej.cholecystektomia i kamica żółciowa – niektóre badania wskazują na pewien związek kamicy żółciowej oraz cholecystektomii z gruczolakorakiem jelita cienkiego.
Gruczolakorak jest najczęstszym nowotworem złośliwym jelita cienkiego, stanowi on około 40% zmian złośliwych tego narządu. Pozostałe nowotwory złośliwe to rakowiak (25–40%) i chłoniaki (10–20%).
Gruczolakorak najczęściej jest zlokalizowany w dwunastnicy (48%) oraz jelicie czczym (32%), rzadziej w jelicie krętym (19%). W dwunastnicy najczęściej jest zlokalizowany w okolicy brodawki Vatera, w jelicie czczym głównie w pobliżu więzadła Treitza (do 30 cm), w jelicie krętym zwykle jest związany z chorobą Leśniowskiego-Crohna. Rak makroskopowo rośnie w formie ograniczonego nacieku lub w formie polipowatego grzybiastego tworu. Przerzuty najczęściej są zlokalizowane w wątrobie (59%) lub pojawiają się jako karcynomatoza otrzewnej (25%), rzadziej występują w obrębie miednicy (5%) lub płuc (3%).
Rozpoznanie gruczolakoraka jelita cienkiego jest trudne. W początkowym stadium nowotwór zazwyczaj jest bezobjawowy, a prezentowane objawy nie są specyficzne i mogą występować również przy innych chorobach przewodu pokarmowego. 
Zmiany złośliwe wcześniej dają objawy, ponad połowa guzów złośliwych jelita cienkiego objawia się ostrymi objawami (ostry brzuch), jakimi są niedrożność jelit, krwawienie z przewodu pokarmowego, silny ból brzucha oraz rzadko perforacja przewodu pokarmowego. Niedrożność pojawia się u 77% chorych, często jako pierwszy objaw. W ostrych powikłaniach często właściwe rozpoznanie guza jest ustalane podczas laparotomii. Objawy niedrożności jelita zależą od wysokości, na której się pojawiła i szybkości jej progresji. Zwykle mają one charakter stopniowo narastający. Początkowo guz nie zamyka całego światła i niedrożność jest przepuszczająca, a wraz z progresją choroby dochodzi do wystąpienia klasycznych objawów choroby całkowitej niedrożności (niedrożność nieprzepuszczająca). W całkowitej niedrożności pojawia się ból brzucha, początkowo napadowy o charakterze kolkowym, który jest związany z falą perystaltyczną. W miarę trwania niedrożności ból zmienia charakter na stały. Towarzyszą temu nudności i wymioty, których nasilenie oraz początek jest największy i najwcześniejszy w niedrożności początkowych odcinków jelita (tzw. wysoka niedrożność), a znacznie mniej nasilona w dystalnych częściach. Z kolei wzdęcie brzucha jest większe przy zamknięciu dalszych odcinków jelita. Dochodzi do zatrzymania stolca i gazów. Ostre krwawienie do przewodu pokarmowego powoduje powstawanie smolistych stolców, a przy nasilonym krwotoku dochodzi do spadku ciśnienia tętniczego i przyspieszenia tętna, bladości i duszności. Często mniej nasilone krwawienie można wykryć w badaniach laboratoryjnych (badanie stolca na krew utajoną). Ważnym objawem klinicznym jest przewlekłe krwawienie z przewodu pokarmowego, które objawia się niedokrwistością z niedoboru żelaza i smolistymi stolcami. W przypadku zmian w dwunastnicy, szczególnie w okolicy brodawki Vatera, może wystąpić żółtaczka. Nowotwór również może się objawiać bólami brzucha, nudnościami i wymiotami oraz spadkiem masy ciała. Objawem zwykle już zaawansowanego guza jest wyczuwalna masa w brzuchu podczas badania palpacyjnego.
Wczesna diagnoza jest bardzo trudna, ze względu na brak wczesnych i specyficznych objawów. Nowotwór często jest rozpoznawany dopiero po resekcji. W przeciwieństwie do raka żołądka i jelita grubego jest on trudno dostępny dla badania endoskopowego.
kontrastowe badanie radiologiczne – badanie pozwala wykryć jedynie 33% guzów.enterokliza – metoda podwójnego kontrastu, odznacza się czułością 90% w wykrywaniu nowotworów złośliwych jelita cienkiego, badanie często pozwala przewidzieć typ histopatologiczny nowotworu. Gruczolakorak zwykle jest widoczny jako krótkie odcinkowe pierścieniowate zwężenie, zwężenie nieregularnego kształtu („ogryzek jabłka”) lub nieregularności błony śluzowej.enterokliza TK – jest to odmiana badania tomografii komputerowej, w której doustnie lub za pomocą cewnika dojelitowego podaje się dużą ilość kontrastu (około 1500 ml). Enterokliza TK charakteryzuje się bardzo wysoką czułością wynoszącą niemal 100% i swoistością 95%. Enterokliza TK pozwala uwidocznić światło i ściany jelita, węzły chłonne, krezkę, naczynia krezkowe oraz sąsiednie struktury. Badanie dobrze uwidacznia zmiany w błonie śluzowej, pogrubienie ściany jelita oraz powikłania pozajelitowe. W przeciwieństwie do konwencjonalnej tomografii komputerowej, która wykrywa duże zmiany, enterokliza TK może być przydatna w diagnostyce niewielkich zmian. Metoda ta pozwala wykryć guzy wielkości 5 mm.enterokliza MR – jest to odmiana badania rezonansu magnetycznego, która również wymaga podania odpowiedniego środka kontrastowego. Metoda nie wykorzystuje promieniowania jonizującego, pozwala na uwidocznienie niewielkich zmian błony śluzowej, jest szczególnie przydatna w przypadku niedrożności.tomografia komputerowa – często jest to pierwsze badanie wykonywane z powodu nieswoistych objawów. Tomografia jest bardzo przydatnym badaniem do oceny zaawansowania miejscowego oraz nacieku krezki i zajęcia węzłów chłonnych. W tomografii komputerowej nowotwór jest widoczny jako odcinkowe koncentryczne lub nieregularne zwężenie światła ze zgrubieniem ściany jelita. Zwykle jest widoczne ekscentryczne pogrubienie ściany oraz zwężenie światła i poszerzenie jelita przed zwężeniem. Masywne owrzodzenie gruczolakoraka jest często mylone z chłoniakiem, jednak gruczolakorak znacznie rzadziej daje masywne powiększenie węzłów chłonnych i zwykle zajmuje bardzo krótki odcinek jelita. Gruczolakorak wykazuje umiarkowane wzmocnienie kontrastowe. Tomografia umożliwia również zobrazowanie przerzutów. Metoda pozwala na wykrywanie i definitywną diagnozę 60% przypadków gruczolakoraka i chłoniaka oraz 33% przypadków rakowiaka.ezofagogastroduodenoskopia – jest przydatna w diagnostyce zmian zlokalizowanych w dwunastnicy, badanie pozwala wykonać biopsję zmiany i wykonać badanie histopatologiczne.kolonoskopia –  w tym badaniu czasem dostępny jest końcowy odcinek jelita krętego, co umożliwia wykonanie biopsji.endoskopia kapsułkowa – badanie umożliwia zobrazowanie całej długości jelita, jednak nie pozwala pobrać próbki do badania histopatologicznego. Może być przydatną metodą poprawiającą skuteczność wykrywania nowotworów jelita cienkiego.enteroskopia dwubalonowa – metoda umożliwia zobrazowanie całego jelita cienkiego oraz pobranie biopsji zmian. Część badaczy sugeruje, że technika może być uważana za złoty standard w diagnostyce małych zmian w jelicie cienkim.
Leczenie chirurgiczne jest jedyną metodą umożliwiającą całkowite wyleczenie. Podstawową metodą jest resekcja chirurgiczna z zachowanymi ujemnymi mikroskopowo marginesami (resekcja R0). W przypadku guzów zlokalizowanych w dwunastnicy istnieje kilka opcji leczenia chirurgicznego. Stosuje się segmentalną resekcję dwunastnicy, klasyczną pankreatoduodenektomię i resekcję dwunastnicy z zachowaniem trzustki (ang. pancreas-preserving duodenal resection). Niektóre badania wskazują na wyższe przeżycie całkowite (OS) chorych leczonych pankreatoduodenektomią w porównaniu do odcinkowej resekcji dwunastnicy. Szeroka resekcja jelita z limfadenektomią jest stosowana w guzach jelita czczego oraz proksymalnej części jelita krętego. Ileokolektomia jest stosowaną w przypadku zmian zlokalizowanych w dalszej części jelita krętego. Nowotwór jest nieoperacyjny w sytuacji rozległego miejscowego zaawansowania, przerzutów do wielu lokalnych węzłów chłonnych, przerzutów odległych, nacieku wątroby lub powierzchni otrzewnej. Ze względu na częste znaczne zaawansowanie choroby w momencie rozpoznania tylko u 40–65% chorych jest możliwa resekcja z intencją całkowitego wyleczenia, u pozostałych przeprowadza się zabiegi paliatywne. Wykonuje się wówczas paliatywne resekcje lub zespolenia omijające. Radykalna operacja jest trudna, ponieważ zagrożony jest dopływ krwi do pozostałej części jelita cienkiego i prawej połowy okrężnicy. Dodatkowa znaczna część guzów jest rozpoznawana podczas laparotomii wykonanej z powodu ostrych powikłań, co nie sprzyja radykalności zabiegu.
Obecnie nie ma wystarczających dowodów na skuteczność podawania adiuwantowej chemioterapii, a wszelkie dostępne dane pochodzą z małych badań. Dużą trudnością jest fakt, że w badaniach chorzy zakwalifikowani do leczenia uzupełniającego byli zagrożeni najwyższym ryzykiem nawrotu, co oczywiście przekłada się na niekorzystne rokowania i słabsze wyniki terapii. Mimo braku dowodów na korzyści wynikające z takiego leczenia jest ono często stosowane, jako postępowanie podobne do leczenia raka jelita grubego, które jednak ma udowodnione korzyści.
Dane dotyczące skuteczności stosowania radiochemioterapii adiuwantowej są bardzo ograniczone. W badaniu z Duke University nie wykazano korzyści dla chorych otrzymujących radiochemioterapię adiuwantową w porównaniu do grupy leczonych wyłącznie operacyjnie, jednak zaobserwowano wzrost odsetka przeżyć pięcioletnich u chorych z wolnymi marginesami operacyjnymi od nacieku nowotworowego (tzw. ujemne marginesy). W grupie chorych z ujemnymi marginesami zastosowana radiochemioterapia adiuwantowa zwiększała odsetek przeżyć pięcioletnich do 83%, podczas gdy w grupie leczonych wyłącznie operacyjnie odsetek ten wyniósł 63%. Neoadiuwantowa radiochemioterapia była badana w bardzo małych badaniach, wstępne badania zachęcają do dalszych prób.
Chorzy po resekcji z dodatnimi marginesami lub zajęciem węzłów chłonnych wykazują słabe rokowania. Chemioterapia paliatywna jest stosowana w leczeniu zaawansowanych etapów choroby. Chemioterapia paliatywna powoduje poprawę przeżycia leczonych, co potwierdza kilka badań, choć są to niewielkie badania jednoośrodkowe. Kapecytabina lub 5-fluorouracyl z oksaliplatyną mogą być najbardziej aktywnymi połączeniami i powinny być włączane do leczenia.
W jednym z tych badań chorzy leczeni uzyskali średnią medianę przeżycia 18,6 miesiąca, a nieleczeni 13,4 miesiąca, jednak częściowo wyniki wynikają z kryteriów doboru leczonych. W monoterapii aktywnym cytostatykiem wobec gruczolakoraka jest 5-fluorouracyl. W badaniu Swartza i współpracowników lek poprawiał medianę przeżycia z 21 do 41 miesięcy, jednak nie powodował wzrostu odsetka przeżyć pięcioletnich. W retrospektywnym wieloośrodkowym badaniu klinicznym 5-fluorouracyl w połączeniu z doksorubicyną i mitomycyną wykazywał 18% odsetek odpowiedzi oraz medianę przeżycia całkowitego 8 miesięcy. W innym niewielkim badaniu z kapecytabiną i oksaliplatyną (CAPOX) uzyskano 50% odsetek odpowiedzi, a mediana całkowitego przeżycia u chorych z chorobą uogólnioną wynosiła 15,5 miesiąca. Badano również połączenie 5-fluorouracylu, leukoworyny (folinian wapnia), oksaliplatyny (schemat FOLFOX) i osiągnięto medianę przeżycia całkowitego 17,8 miesięcy. W niewielkich próbach aktywność wykazywał irynotekan.
Gruczolakorak jest uważany za raka opornego na promieniowanie, szczególnie przy dużej wrażliwości jelita cienkiego na uszkodzenia popromienne. Radioterapia może być stosowana w terapii paliatywnej.
Do niezależnych niekorzystnych czynników rokowniczych należy niski stopień zróżnicowania guza, dodatnie marginesy chirurgiczne i zajęcie lokalnych węzłów chłonnych. Z kolei lokalizacja guza, wiek i płeć chorego nie mają istotnego statystycznie wpływu na rokowanie. Również wielkość guza powyżej 5 cm nie ma wpływu na rokowanie.
Przeżycie pięcioletnie chorych na raka jelita cienkiego wynosi około 15–30%. Rokowanie zależy od stadium zaawansowania klinicznego guza i jest znacząco gorsze w wyższych stadiach. Przeżycie w stadium I wynosi około 65%, w II stadium 48%, w III stadium 35%, a w IV tylko 4%. Pięcioletnie przeżycie u chorych ze zlokalizowaną chorobą wynosi około 50–60%, a w przypadku zajęcia węzłów chłonnych spada do około 30–50%. Pojawienie się przerzutów znacząco obniża rokowania, wówczas przeżycie pięcioletnie nie przekracza 5%, a mediana przeżycia wynosi około 11 miesięcy.
Mimo że jest to dość rzadki typ nowotworu, to pierwsze opisy przypadków liczą już ponad 250 lat. W 1746 niemiecki chirurg Georg Erhard Hamberger opisał przypadek nowotworu jelita cienkiego zlokalizowanego w dwunastnicy, który spowodował perforację jelita. Jednak dziś wydaje się bardziej prawdopodobne, że w rzeczywistości nie był to nowotwór złośliwy jelita cienkiego, a raczej perforacja wrzodu dwunastnicy. Jeden z pierwszych opisów guza również w obrębie dwunastnicy podał Giovanni Battista Morgagni w liście z 1861 roku, który mógł być rozpoznany przed 1833 rokiem. W 1835 roku Jean Cruveilhier opisał przypadek łagodnego nowotworu w obrębie jelita cienkiego (hamartoma).
Kolejne opisy tego rzadkiego guza podają Chomel w 1852 i Caillet w 1876 roku. Pierwsza seria przypadków złośliwych nowotworów jelita cienkiego została opublikowana przez Leichtenstein w 1876. Podobnie Hearteaux w 1899 roku opublikował serie przypadków dla guzów łagodnych. W 1883 roku Wesner opisał mięsaka gładkokomórkowego jelita.
Pierwsza udana resekcja guza jelita cienkiego w jelicie krętym została wykonana przez W. Fleinera w 1885 roku.
Vincent T. DeVita, Theodore S. Lawrence, Steven A. Rosenberg: Devita, Hellman & Rosenberg's Cancer: Principles & Practice of Oncology. Wyd. 8. Lippincott Williams & Wilkins, 2008. ISBN 978-0-7817-7207-5.David Bartlett, Pragatheeshwar Thirunavukarasu, Matthew D. Neal: Surgical Oncology. JP Medical Ltd, 2011. ISBN 978-0071786102.Jeffrey Norton, Philip S. Barie, Ralph R. Bollinger, Alfred E. Chang, Stephen Lowry, Sean J. Mulvihill, Harvey I. Pass, Robert W. Thompson: Surgery: Basic Science and Clinical Evidence (Norton: Surgery). Springer, 2008. ISBN 978-0-387-30800-5.Peter McCulloch: Morson and Dawson's Gastrointestinal Pathology. CRC Press, 2007. ISBN 978-1420086386.Vinay Kumar, Ramzi S. Cotran, Stanley L. Robins: Robins Patologia. Wrocław: Elsevier Urban & Partner, 2005. ISBN 83-89581-92-2.Wojciech Noszczyk: Chirurgia. Warszawa: Wydawnictwo Lekarskie PZWL, 2007. ISBN 83-200-3120-6.
Grupa „Kampinos” – zgrupowanie partyzanckie Armii Krajowej walczące na terenie Puszczy Kampinoskiej w okresie powstania warszawskiego 1944.
Grupa „Kampinos” powstała na bazie struktur VIII Rejonu VII Obwodu „Obroża” Okręgu Warszawskiego AK oraz różnych oddziałów AK, które w wyniku akcji „Burza” znalazły się na terenie Puszczy Kampinoskiej. W sierpniu i wrześniu 1944 grupa wiązała znaczne siły nieprzyjaciela, odciążając tym samym powstańczą Warszawę. Jej oddziały stoczyły 47 bitew i potyczek oraz przejściowo wyzwoliły spod niemieckiej okupacji centralną i wschodnią część puszczy, zamieszkaną przez kilka tysięcy osób. Ponad 900 żołnierzy Grupy „Kampinos” wyruszyło także z odsieczą stolicy, biorąc udział w natarciach na Dworzec Gdański oraz w obronie Żoliborza.
Pod koniec września 1944 Grupa „Kampinos” podjęła próbę przejścia w Góry Świętokrzyskie. Początkowo polskie zgrupowanie skutecznie wymykało się niemieckiej obławie, lecz na skutek błędów dowództwa zostało 29 września otoczone i rozbite pod Jaktorowem. Wielu żołnierzom AK, w tym kilku zwartym oddziałom, udało się jednak wyrwać z okrążenia. Część z nich kontynuowała walkę aż do stycznia 1945 roku.
Już na przełomie 1939/40, a więc zaledwie kilka miesięcy po klęsce wrześniowej, na terenie Puszczy Kampinoskiej zaczęły powstawać pierwsze komórki polskiego ruchu oporu. Do połowy 1940 roku większość owych oddolnie zorganizowanych grup podporządkowała się Związkowi Walki Zbrojnej (przemianowanemu w lutym 1942 na Armię Krajową). Struktury ZWZ/AK z terenów przedwojennych gmin Czosnów, Młociny oraz ze wschodniej części gminy Zaborów weszły w skład VIII Rejonu „Łęgów” VII Obwodu „Obroża” Okręgu Warszawskiego ZWZ/AK. Tym samym VIII Rejon objął swym zasięgiem terytorialnym wschodnią część Puszczy Kampinoskiej oraz miejscowości rozsiane po obu stronach szosy Warszawa – Modlin. Na warunki pracy konspiracyjnej w Rejonie „Łęgów” istotny wpływ miał fakt, iż jego południowa część należała pod względem terytorialnym do dystryktu warszawskiego Generalnego Gubernatorstwa, natomiast część północna została wcielona do Rzeszy jako część tzw. rejencji ciechanowskiej. Granica pomiędzy III Rzeszą a Generalnym Gubernatorstwem była strzeżona przez liczne posterunki straży granicznej.
Pierwszym komendantem VIII Rejonu był por. Andrzej Niedzielski ps. „Andrzej”. We wrześniu 1941 zastąpił go kpt. Józef Krzyczkowski ps. „Szymon”. Na przełomie 1940/41, według innych źródeł dopiero w 1942 roku, w Obwodzie „Obroża” przystąpiono do tworzenia tzw. oddziałów liniowych, dla których wzór stanowiła struktura armii regularnej. Dotychczasową strukturę organizacyjną, opartą na niewielkich komórkach konspiracyjnych (tzw. piątkach), zastąpiono podziałem na drużyny i plutony, a z czasem również na kompanie i bataliony. Jesienią 1943 roku VIII Rejon liczył już 953 zaprzysiężonych żołnierzy, zorganizowanych w pięć kompanii piechoty oraz trzy samodzielne plutony (łączności, saperów i żandarmerii). Ponadto pod koniec 1942 roku dowództwo rejonu powołało do życia oddział Dywersji Bojowej. Miał on początkowo formę drużyny, lecz już w pierwszej połowie 1943 roku rozrósł się do stanu plutonu (ok. 40 żołnierzy). W związku z rosnącą liczbą „spalonych” konspiratorów zimą przełomu 1943/44 w Puszczy Kampinoskiej zorganizowano jeszcze niewielki oddział partyzancki pod dowództwem pchor. Antoniego Frydrycha ps. „Parys”. Oddział składał się początkowo z zaledwie kilku partyzantów, lecz z czasem jego liczebność wzrosła do ok. 30 żołnierzy. Partyzanci kwaterowali w prowizorycznych ziemiankach na tzw. Strzeleckich Łąkach niedaleko Sierakowa, a pod względem organizacyjnym podlegali dowódcy Dywersji Bojowej VIII Rejonu.
W pierwszych latach okupacji działalność konspiracyjna na terenie VIII Rejonu sprowadzała się przede wszystkim do gromadzenia zapasów broni i amunicji, prowadzenia szkoleń wojskowych dla zaprzysiężonych, pracy wywiadowczej oraz działalności informacyjno-propagandowej. Z czasem zaczęto również organizować akcje sabotażowo-dywersyjne oraz karać lub likwidować zdrajców, konfidentów i pospolitych przestępców. Przez niemal trzy lata VIII Rejon rozwijał działalność podziemną bez poważniejszego przeciwdziałania ze strony Niemców. Wraz ze wzrostem liczby i aktywności konspiratorów wzrastała jednak liczba „wsyp” i aresztowań. Nieuniknione były ponadto straty w czasie akcji bojowych. Warunki pracy konspiracyjnej uległy znacznemu pogorszeniu od czerwca 1943, kiedy to w Zaborowie został zakwaterowany oddział niemieckiej żandarmerii wyspecjalizowany w zwalczaniu ruchu oporu. W listopadzie 1943 na skutek zdrady jednego z konspiratorów aresztowano kilkadziesiąt osób – żołnierzy VIII Rejonu oraz członków ich rodzin. Ośmiu mieszkańców Truskawia i Izabelina zostało wówczas spalonych żywcem przez zaborowskich żandarmów. W wyniku serii aresztowań 1 i 5 kompania VIII Rejonu poniosły tak duże straty, że konieczne okazało się ich scalenie w jedną kompanię. 28 stycznia 1944 w ręce Niemców wpadł konspiracyjny magazyn broni ulokowany w gajówce Opaleń. Kolejnym dotkliwym ciosem była śmierć dowódcy Dywersji Bojowej VIII Rejonu ppor. Mariana Grobelnego ps. „Macher” oraz czterech innych żołnierzy – zastrzelonych przez zaborowskich żandarmów w zasadzce pod Sierakowem (24 czerwca 1944).
Ostatecznie Niemcom nie udało się jednak rozbić lub sparaliżować struktur VIII Rejonu. W przeddzień powstania warszawskiego kpt. „Szymon” mógł wystawić do walki dwa bataliony piechoty o sile pięciu kompanii pierwszej linii. W ramach rejonu funkcjonowały także dwa plutony Wojskowej Służby Ochrony Powstania (WSOP) oraz struktury Wojskowej Służby Kobiet. W lipcu 1944 „Szymonowi” podporządkowano jeszcze dwa plutony młodzieżowe dowodzone przez podchorążych Janusza Warmińskiego ps. „Murzyn” i Wojciecha Pecyńskiego ps. „Polana”, które – mimo że składały się z młodych chłopców z okolic Dąbrowy Leśnej i Łomianek, a więc z terenu VIII Rejonu – podlegały dotychczas dowództwu III Rejonu „Dęby” Obwodu „Obroża” (Rembertów). W tym samym czasie w związku z przygotowaniami do akcji powstańczej przystąpiono do kompletowania broni i amunicji. Uzbrojenie pozostawało jednak piętą achillesową VIII Rejonu. „Szymon” podawał w swych wydanych po wojnie wspomnieniach, że po zakończeniu mobilizacji w lipcu 1944 w szeregach oddziałów VIII Rejonu znajdowało się zaledwie ok. 350–400 uzbrojonych żołnierzy. Z kolei Edward Bonarowski twierdził, że siły Rejonu „Łęgów” nie przekraczały liczby 440 uzbrojonych żołnierzy, wyposażonych zazwyczaj w broń z września 1939 roku.
Opracowane przez dowództwo AK plany powstania powszechnego przewidywały, że głównym zadaniem VIII Rejonu będzie opanowanie lotniska bielańskiego. Obiekt ten miał zostać zdobyty we współpracy z oddziałami III Rejonu Obwodu II AK „Żoliborz”. Ponadto przed VIII Rejonem postawiono zadanie opanowania fabryki w Łomiankach i warsztatów w Dziekanowie Leśnym, przejęcia środków przewozowych na Wiśle oraz zablokowania szosy modlińskiej na wysokości Lasu Młociny. Planowano ponadto, iż po dotarciu posiłków z Obwodu „Błonie” prowadzone będą działania zaczepne w kierunku Kazunia.
Nocą 25/26 lipca 1944 kpt. „Szymon” otrzymał wiadomość, że w Dziekanowie Polskim zatrzymał się kilkusetosobowy oddział, którego żołnierze są ubrani w mundury przedwojennego Wojska Polskiego i mówią po polsku z kresowym akcentem. Następnego dnia dowódca VIII Rejonu udał się do Dziekanowa, aby osobiście zorientować się w sytuacji. Na miejscu dowiedział się, że we wsi stanęło Zgrupowanie Stołpecko-Nalibockie AK, które przybyło z Puszczy Nalibockiej na Kresach Wschodnich. Zgrupowanie liczyło 861 dobrze uzbrojonych i zahartowanych w bojach partyzantów, zorganizowanych w batalion piechoty, dywizjon kawalerii, szwadron ckm oraz służby tyłowe. Na jego czele stał por. Adolf Pilch ps. „Góra” (skoczek „cichociemny”).
Zgrupowanie Stołpecko-Nalibockie powstało na bazie Polskiego Oddziału Partyzanckiego im. Tadeusza Kościuszki, utworzonego w czerwcu 1943 w powiecie stołpeckim na Nowogródczyznie. W pierwszych miesiącach swego istnienia oddział prowadził intensywną walkę z Niemcami, współpracując przy tym z sowiecką partyzantką. Sytuacja uległa jednak diametralnej zmianie w grudniu 1943, kiedy to sowieccy partyzanci podstępnie uprowadzili dowództwo polskiego zgrupowania, a następnie przystąpili do rozbrajania i likwidacji pozbawionych oficerów pododdziałów. Porucznik „Góra”, który przejął dowództwo nad resztkami oddziału, pragnąc ocalić żołnierzy oraz zapewnić polskiej ludności ochronę przed terrorem sowieckiej partyzantki, postanowił za zgodą dowództwa komendy Okręgu Nowogródek AK zawrzeć chwilowe zawieszenie broni z Niemcami. Decyzja ta umożliwiła „Górze” odbudowę zgrupowania i kontynuację walki z Sowietami. Latem 1944 błyskawiczne postępy Armii Czerwonej doprowadziły do utraty łączności z dowództwem okręgu oraz uniemożliwiły zgrupowaniu wzięcie udziału w operacji „Ostra Brama”. W tej sytuacji por. „Góra” postanowił ewakuować swoje oddziały na teren centralnej Polski, co oznaczało jednocześnie zerwanie zawieszenia broni z Niemcami. W ciągu trwającego blisko miesiąc przemarszu zgrupowanie przemykając pomiędzy rozbitymi na froncie wschodnim jednostkami niemieckimi, pokonało trasę długości kilkuset kilometrów, forsując po drodze Niemen, Szczarę i Bug. Swoiste uwieńczenie rajdu nastąpiło 25 lipca, kiedy to żołnierze „Góry” dzięki umiejętnemu zastosowaniu fortelu wojennego przeszli bez walki przez silnie strzeżony przez Niemców most na Wiśle pod Nowym Dworem Mazowieckim. Ostatecznie po północy 26 lipca zgrupowanie nalibockie za zgodą i wiedzą Niemców stanęło w Dziekanowie Polskim.
W trakcie rajdu oraz po przybyciu w rejon Warszawy por. „Góra” bezskutecznie usiłował nawiązać kontakt z dowództwem AK. Kręgi konspiracyjne przyjęły porucznika i jego żołnierzy z dużą nieufnością. Prawdopodobnie obawiano się, że w przededniu planowanego powstania obecność pod Warszawą oddziału oskarżanego o kolaborację z Niemcami może utrudnić nawiązanie współpracy z Armią Czerwoną. Początkowo dowództwo Obwodu „Obroża” rozważało siłowe rozbrojenie zgrupowania nalibockiego lub odkupienie broni od jego żołnierzy. Z kolei 27 lipca Komenda Główna AK za pośrednictwem kpt. „Szymona” przekazała por. „Górze” rozkaz wymarszu w Bory Tucholskie na Pomorzu Gdańskim, zapowiadając jednocześnie, iż on sam stanie przed sądem wojennym za współpracę z Niemcami. Rozkaz ten, który Stanisław Podlewski określił później słowami „szalony i niepoczytalny”, w praktyce skazywał zgrupowanie na zagładę, gdyż kresowi żołnierze nie mieli żadnych szans, aby przedrzeć się kilkaset kilometrów w głąb kontrolowanego przez Niemców terytorium. W tej sytuacji por. Pilch oznajmił kpt. „Szymonowi”, że nie jest w stanie wykonać polecenia KG AK. Zaproponował natomiast, że wraz z całym swoim zgrupowaniem odda się pod jego komendę.
„Szymon” szybko podchwycił tę propozycję. Podzielał bowiem zdanie „Góry” o bezsensowności wymarszu w Bory Tucholskie, a także zdawał sobie sprawę, że podporządkowanie Zgrupowania Stołpecko-Nalibockiego zwiększyłoby jego siły o blisko 900 dobrze uzbrojonych i zahartowanych w bojach partyzantów. Dzięki takiemu rozwiązaniu zmieniłby się dotychczasowy układ sił we wschodniej części Puszczy Kampinoskiej, a Rejon „Łęgów” miałby szansę na wykonanie zadań, które nakładały na niego plany powstańcze. „Szymon” ponownie skontaktował się więc z KG AK, proponując włączenie oddziałów „Góry” w skład VIII Rejonu. Ostatecznie dowództwo AK zaakceptowało wniosek „Szymona”, zastrzegając jednak, że przejmuje on dowództwo nad zgrupowaniem nalibockim „na swoją odpowiedzialność”.
Dzięki podporządkowaniu zgrupowania nalibockiego siły VIII Rejonu wzrosły według obliczeń Jerzego Koszady do 2092 żołnierzy (32 oficerów, 294 podoficerów, 1480 szeregowców, 286 kobiet). Na stanie uzbrojenia oddziałów rejonu znajdowało się: 7 granatników, 13 ckm, 47 rkm i lkm, 61 pistoletów maszynowych, 1046 karabinów, 175 pistoletów, 1044 granaty, 367 butelek zapalających i 239 tys. sztuk amunicji.
Oddziały nalibockie po włączeniu w skład VIII Rejonu pozostały przez krótki czas w Dziekanowie Polskim, aby wykorzystać przekonanie Niemców, iż mają do czynienia z oddziałem kolaboracyjnym i uzyskać od załogi twierdzy modlińskiej jak największą ilość amunicji, lekarstw i środków opatrunkowych. Gdy nieprzyjaciel zorientował się w podstępie kpt. „Szymon” rozkazał zgrupowaniu nalibockiemu przejść w rejon wsi Wiersze i Truskawka w centralnej części Puszczy Kampinoskiej (29 lipca). Po drodze żołnierze „Góry” mieli zlikwidować posterunki niemieckiej żandarmerii i straży granicznej. Mniej więcej w tym samym czasie „Szymon” postanowił zmobilizować część „kampinoskich” pododdziałów VIII Rejonu (28 lipca). Obecność ponad tysiąca uzbrojonych partyzantów na terenie stosunkowo niewielkiego kompleksu leśnego doprowadziła wkrótce do serii potyczek z kwaterującymi w tych okolicach jednostkami niemieckimi. Do najpoważniejszego starcia doszło w Aleksandrowie, gdzie rankiem 31 lipca oddziały nalibockie doszczętnie rozbiły kompanię Wehrmachtu, zabijając blisko 50 Niemców oraz zdobywając sporo broni i amunicji. W ocenie Józefa Krzyczkowskiego i Adolfa Pilcha bój ten oznaczał de facto rozpoczęcie powstania w Puszczy Kampinoskiej.
Rozkaz dowódcy Okręgu Warszawskiego AK w sprawie rozpoczęcia akcji powstańczej dotarł do „Szymona” 1 sierpnia o godz. 15:00. Ze względu na fakt, iż nastąpiło to zaledwie dwie godziny przed godziną „W”, nie było najmniejszych szans, aby całość sił VIII Rejonu zdołała w wyznaczonym terminie zakończyć koncentrację i uderzyć na lotnisko bielańskie. Obawiając się, że bierność oddziałów kampinoskich umożliwi Niemcom skierowanie wszystkich sił do walki z oddziałami Obwodu „Żoliborz”, kpt. „Szymon” postanowił nie czekać na zakończenie koncentracji i rzucił do natarcia kwaterujący najbliżej I Batalion dowodzony przez por. Janusza Langnera ps. „Janusz”. Częściowo zmobilizowany batalion mógł wystawić zaledwie 190 żołnierzy, podczas gdy liczebność załogi lotniska była szacowana na ok. 700 dobrze uzbrojonych żołnierzy. W tych okolicznościach polski atak miał charakter wyłącznie demonstracyjny. Po dwugodzinnej walce ogniowej batalion „Janusza” wycofał się w rejon Łuż, tracąc 5 zabitych i 12 rannych.
Tymczasem w nocy 1/2 sierpnia główne siły VIII Rejonu zakończyły koncentrację w rejonie wzgórza 103 na Łużach. Nad ranem „Szymon” rzucił swoje oddziały do kolejnego natarcia na lotnisko. Zaalarmowany wcześniejszymi starciami nieprzyjaciel był jednak czujny i nie dał się zaskoczyć. Dobrze umocnieni i dysponujący przewagą ogniową Niemcy zdołali tego poranka odeprzeć wszystkie polskie ataki. Po wielogodzinnej walce oddziały AK zagrożone bocznym uderzeniem z szosy modlińskiej były zmuszone wycofać się w rejon Łuż. VIII Rejon poniósł ciężkie straty, sięgające 31 zabitych i 45 rannych. Poległ m.in. por. „Janusz” oraz dwaj dowódcy kompanii, podczas gdy kpt. „Szymon” został ciężko ranny. Zużyto także znaczną część zapasów amunicji. Na skutek tej porażki oddziały AK w Puszczy Kampinoskiej aż do połowy sierpnia 1944 pozostawały niezdolne do prowadzenia poważniejszych działań ofensywnych. Niemniej niemieckie dowództwo wydało wkrótce rozkaz zniszczenia lotniska bielańskiego. Część polskich historyków i weteranów była przekonana, że to właśnie natarcia VIII Rejonu skłoniły Niemców do rezygnacji z użytkowania bazy.
W czasie gdy główne siły VIII Rejonu nacierały na lotnisko bielańskie, trzy szwadrony I dywizjonu 27 Pułku Ułanów AK podjęły próbę zablokowania szosy modlińskiej. W zasadzkach pod Pieńkowem i Burakowem ułani zabili ok. 34–41 Niemców i zniszczyli 17 samochodów. Pozbawieni broni przeciwpancernej kawalerzyści musieli jednak się wycofać, gdy na szosie pojawiły się niemieckie czołgi.
Po nieudanym ataku na lotnisko oddziały VIII Rejonu wycofały się w głąb Puszczy Kampinoskiej, tj. w rejon wsi Wiersze, Truskawka, Janówek, Krogulec. 3 sierpnia pod Truskawką polskie zgrupowanie zaskoczyło i doszczętnie rozbiło oddział niemiecki w sile kompanii. Za cenę stosunkowo niewielkich strat własnych polscy żołnierze zabili blisko 70 Niemców oraz wzięli do niewoli kolejnych kilkunastu. Tego samego dnia kawalerzyści z 2 szwadronu 27 Pułku Ułanów stoczyli zwycięską potyczkę z kilkunastoosobowym oddziałem Wehrmachtu, który dokonywał rekwizycji w kampinoskich wsiach. Oba zwycięstwa znacząco poprawiły nastroje w kampinoskich oddziałach AK, nadszarpnięte wcześniejszą porażką na lotnisku bielańskim.
3 sierpnia na bazie „kampinoskich” oddziałów VIII Rejonu oraz jednostek zgrupowania nalibockiego utworzony został Pułk AK „Palmiry-Młociny”. Wykrwawiony I Batalion „kampinoski” został scalony z rezerwowym II Batalionem dowodzonym przez kpt. Stanisława Nowosada ps. „Dulka”. Ciężko ranny „Szymon” przekazał dowodzenie pułkiem „w czasie akcji bojowej” por. Pilchowi (występującemu już wówczas pod pseudonimem „Dolina”). Sobie samemu zarezerwował natomiast „wyznaczanie zadań bojowych i kierownictwo ogólne”. W tym samym rozkazie „Szymon” polecił ponadto, aby pułk przeszedł w rejon Sierakowa, Truskawia i Izabelina. Dyslokacja została przeprowadzona zgodnie z rozkazem. Już po czterech dniach „Szymon” rozkazał jednak ponownie wycofać oddziały w głąb Puszczy Kampinoskiej, gdyż liczył, że w ten sposób zabezpieczy je przed odcięciem od puszczy, ułatwi odbiór alianckich zrzutów oraz uniemożliwi warszawskim uchodźcom wywieranie demoralizującego wpływu na żołnierzy. Dowodzący batalionem „kampinoskim” kpt. „Dulka” otrzymał rozkaz zdemobilizowania wszystkich nieuzbrojonych żołnierzy. Na wniosek dowódcy batalionu rozkaz ten został jednak wkrótce zmodyfikowany w ten sposób, iż postanowiono pozostawić w szeregach tych żołnierzy, którzy wyrazili taką wolę, oddając im jednocześnie broń tych rezerwistów, którzy postanowili powrócić do swoich domów.
Przed rozpoczęciem odwrotu polskie oddziały miały jeszcze uderzyć na niemieckie placówki przy szosie między Lesznem a Babicami. Wieczorem 7 sierpnia batalion piechoty nalibockiej dowodzony przez por. Witolda Pełczyńskiego ps. „Witold” oraz dywizjon kawalerii pod dowództwem rtm. Zdzisława Nurkiewicza ps. „Nieczaj” częściowo wyparły Niemców z Borzęcina Dużego, Zaborowa i Zaborówka. Z kolei słabo uzbrojony batalion „kampinoski”, który uderzał na odcinku między Zielonkami a Zalesiem, na rozkaz kpt. „Dulki” wycofał się z walki, gdy na niebie ukazał się niemiecki samolot rozpoznawczy. Jeszcze tej samej nocy „Dulka” zwołał swoich oficerów na naradę w Sierakowie, w której trakcie wskazał na krytyczną w jego ocenie sytuację powstania oraz oznajmił, że ze względu na brak zaufania przełożonych zrzeka się dowództwa nad batalionem. Gdy żaden z oficerów nie podjął się przejęcia dowództwa, „Dulka” zarządził rozwiązanie batalionu. Jeszcze tej samej nocy blisko 600 żołnierzy opuściło szeregi. Część powstańców pragnących kontynuować walkę przeszła do innych oddziałów. Na skutek rozwiązania batalionu „kampinoskiego” siły Pułku „Palmiry-Młociny” stopniały z 2 tys. żołnierzy do około 1400.
W kolejnych dniach oddziały pułku stoczyły z Niemcami potyczki pod Budą i Truskawiem (8 sierpnia) oraz pod Brzozówką (10 sierpnia) i Leoncinem (11/12 sierpnia).
Obecność silnego partyzanckiego zgrupowania sprawiła, że po wybuchu powstania warszawskiego do Puszczy Kampinoskiej zaczęli napływać pojedynczy żołnierze oraz zwarte oddziały AK z różnych dzielnic stolicy, które opuściły miasto po niepowodzeniu pierwszych polskich natarć w godzinie „W”. Stopniowo docierały tam również oddziały z innych rejonów Obwodu „Obroża”, a także z sąsiedniego Podokręgu Zachodniego Obszaru Warszawskiego AK (kryptonimy „Hallerowo”/„Hajduki”).
2 sierpnia dołączyła kompania AK z Wierszy dowodzona przez por. Franciszka Wiszniowskiego ps. „Jurek” (1 oficer, 75 podoficerów i żołnierzy). Oddział ten formalnie wchodził w skład Podokręgu Zachodniego Obszaru Warszawskiego AK.
4 sierpnia dołączył oddział dowodzony przez por. Mariana Olszewskiego ps. „Maryś”, złożony z 2 oficerów i 98 żołnierzy I Rejonu Obwodu III AK „Wola”. Ze względu na przewagę nieprzyjaciela oraz brak broni spowodowany zajęciem przez Niemców magazynów na Ulrychowie, oddział ten nie mógł w godzinie „W” wykonać zdań powstańczych i nocą 1/2 sierpnia odszedł do Puszczy Kampinoskiej.
7 sierpnia dołączyła kompania „Zemsta” dowodzona przez ppor. Jerzego Dudzieca ps. „Puchała”, złożona z żołnierzy Dywersji Bojowej VII Rejonu „Jelsk” Obwodu „Obroża” (Ożarów Mazowiecki). W szeregach oddziału znajdował się 1 oficer oraz 49 podoficerów i szeregowych.
około 10 sierpnia dołączyła drużyna saperów pod dowództwem ppor. Bolesława Janulisa ps. „Juriewicz”, złożona z 1 oficera oraz 11 podoficerów i szeregowych. Pododdział ten stanowił uprzednio część plutonu dowodzenia Dywizjonu Ułanów AK „Jeleń”. Po nieudanym ataku przeprowadzonym w godzinie „W” na silnie bronioną „dzielnicę policyjną” w Śródmieściu Południowym, żołnierze „Juriewicza” wycofali się do Lasu Kabackiego, a stamtąd przeszli do Puszczy Kampinoskiej.
11 sierpnia w okolicach Wierszy pojawiła się kompania pod dowództwem kpt. Wilhelma Kosińskiego ps. „Mścisław”, sformowana z żołnierzy Obwodu „Sochaczew” Podokręgu Zachodniego AK „Hajduki”. W kolejnych dniach do Puszczy Kampinoskiej dotarło jeszcze kilkuset żołnierzy z Podokręgu „Hajduki” (obwody „Sochaczew” i „Błonie”). Zostali oni zorganizowani w tzw. batalion sochaczewski, na którego czele stanął kpt. Władysław Starzyk ps. „Korwin” – uprzednio komendant obwodu „Sochaczew”. Pod koniec września batalion liczył 30 oficerów i 451 podoficerów i szeregowych.
około 14 sierpnia dołączył pluton dowodzony przez por. Henryka Małowieckiego ps. „Ran”, złożony z 1 oficera oraz 47 podoficerów i szeregowych. Oddział ten wchodził uprzednio w skład V Rejonu Obwodu VI AK „Praga”. Około 9 sierpnia – po ostatecznym stłumieniu powstania w prawobrzeżnej Warszawie – pluton „Rana” rozpoczął odwrót do Puszczy Kampinoskiej.
około 15 sierpnia dołączył pluton kawalerii dowodzony przez ppor. Zygmunta Koca ps. „Dąbrowa”, złożony z 1 oficera oraz 20 podoficerów i szeregowych. Oddział ten powstał w 1943 roku na terenie majątku w Wilkowie, gdzie „Dąbrowa” zatrudnił się po klęsce wrześniowej. Po dołączeniu do Grupy „Kampinos” pluton wszedł w skład 4 szwadronu I dywizjonu 27 Pułku Ułanów AK, a sam „Dąbrowa” objął funkcję zastępcy dowódcy dywizjonu.
17 sierpnia dołączył pluton „Orlików” z VI Rejonu „Helenów” Obwodu „Obroża” (Pruszków), dowodzony przez ppor. Tadeusza Nowickiego ps. „Orlik”. W szeregach oddziału znajdował się 1 oficer oraz 47 podoficerów i szeregowych. Po załamaniu się akcji powstańczej na terenie Rejonu „Helenów” pluton „Orlików” wycofał się w lasy sękocińskie i chojnowskie, a stamtąd przedostał się do Puszczy Kampinoskiej. We wrześniu został włączony w skład kompanii lotniczej por. „Lawy”.
18 sierpnia dołączył pluton pod dowództwem por. Tadeusza Gaworskiego ps. „Lawa”, złożony z ok. 30 – 40 żołnierzy Wydziału Lotniczego KG AK (tzw. pluton lotniczy). Nie zdążywszy wziąć udziału w tragicznie zakończonym ataku pułku AK „Garłuch” na lotnisko Okęcie, oddział „Lawy” przeszedł w lasy sękocińskie i chojnowskie, skąd nocą 13/14 sierpnia wyruszył do Puszczy Kampinoskiej. 27 sierpnia pluton został przekształcony w samodzielną kompanię lotniczą do zadań specjalnych.
24 sierpnia dołączyła kompania Powstańczych Oddziałów Specjalnych „Jerzyki” pod dowództwem por. Jerzego Strzałkowskiego ps. „Jerzy” (ok. 120 oficerów i żołnierzy). Kompania walczyła uprzednio na warszawskiej Starówce, a po przedostaniu się kanałami na Żoliborz przeszła do Puszczy Kampinoskiej.
4 września dołączyło kilkunastu żołnierzy z kompanii „Zemsta” Batalionu „Pięść” dowodzonych przez por. Stefana Matuszczyka ps. „Porawa”. Walczyli oni uprzednio na Woli i na Starym Mieście, a następnie przedostali się kanałami na Żoliborz (27 sierpnia i 2 września). Na bazie oddziałku por. „Porawy” odtworzono wkrótce kompanię „Zemsta”.
8 września, po trwającej dwie doby przeprawie przez Wisłę, do Puszczy Kampinoskiej przeszedł ok. 200-osobowy oddział dowodzony przez por. Bolesława Szymkiewicza ps. „Znicz”, złożony z żołnierzy I Rejonu „Marianowo” Obwodu „Obroża” (Legionowo). Oddział „Znicza” był odtąd znany jako batalion legionowski.Na bazie Pułku „Palmiry-Młociny” oraz docierających do puszczy oddziałów utworzono w połowie sierpnia Grupę „Kampinos”. W szczytowym momencie jej liczebność wynosiła od 2700 do 3 tys. żołnierzy oraz 700 koni. Część źródeł podaje, że z chwilą przekształcenia oddziałów powstańczej Warszawy w Warszawski Korpus Armii Krajowej (20 września 1944) Grupa „Kampinos” weszła w skład walczącej na Żoliborzu 8 Dywizji Piechoty AK im. Romualda Traugutta, jako jej 13 Pułk Piechoty. Kwestionuje to jednak Grzegorz Jasiński, którego zdaniem wspomniana reorganizacja objęła wyłącznie oddziały walczące na terenie stolicy.
Ponadto należy wspomnieć, że w okolicach 3–4 sierpnia do Puszczy Kampinoskiej dotarło jeszcze ok. 160 żołnierzy III Rejonu Obwodu II AK „Żoliborz” dowodzonych przez kpt. Władysława Nowakowskiego ps. „Serb”. Z kolei 26 sierpnia w Wierszach pojawił się kilkudziesięcioosobowy oddział komunistycznej Armii Ludowej pod dowództwem ppor. Teodora Kufla ps. „Teoch”. Oba oddziały nie podporządkowały się dowództwu Grupy „Kampinos”.
Dowództwo AK wiązało duże nadzieje z obecnością silnego partyzanckiego zgrupowania w Puszczy Kampinoskiej. Już 7 sierpnia KG AK podporządkowała kpt. „Szymonowi” wszystkie oddziały AK działające na terenie puszczy, polecając mu jednocześnie sformować oddział złożony z najbardziej wypróbowanych żołnierzy i oficerów, a następnie skierować go w rejon cmentarzy wolskich z zadaniem nawiązania kontaktu z walczącym tam Zgrupowaniem „Radosław”. „Szymon” odebrał jednak ten rozkaz dopiero następnego dnia, tj. gdy oddziały Pułku „Palmiry-Młociny” zakończyły odwrót w rejon Wierszy. Ze względu na zmęczenie żołnierzy oraz niedostatek broni i amunicji dowódca VIII Rejonu uznał, że rozkaz KG AK jest chwilowo niemożliwy do wykonania. Wysłanie odsieczy dla Warszawy postanowił odłożyć do czasu odebrania alianckich zrzutów z bronią i amunicją. W nocy 9/10 sierpnia oraz 10/11 sierpnia odebrano pierwsze zrzuty, co pozwoliło znacznie dozbroić puszczańskie oddziały AK. „Szymon” nadal uważał jednak, że jego oddziały nie są gotowe by wyruszyć do walki w stolicy. W tym przekonaniu utwierdziły go zresztą wyniki rozpoznania, które błędnie wskazywały, że oddziały „Radosława” wycofały się już z rejonu cmentarzy wolskich.
Postępowanie „Szymona” wywołało niezadowolenie powstańczego dowództwa. W konsekwencji postanowiono skierować do Puszczy Kampinoskiej bojowego i energicznego oficera z zadaniem zaktywizowania miejscowych oddziałów AK. Wybór padł na mjr. Alfonsa Kotowskiego ps. „Okoń”, dotychczasowego dowódcę Batalionu „Pięść”. W trakcie próby wydostania się z miasta „Okoń” napotkał jednak liczne trudności i w rezultacie zdołał dotrzeć do Wierszy dopiero w nocy 15/16 sierpnia. W międzyczasie wśród obecnych w puszczy oficerów wybuchł poważny spór kompetencyjny. O ile bowiem wschodnia część puszczy, należąca terytorialnie do przedwojennego powiatu warszawskiego, stanowiła część terytorium Obwodu „Obroża”, o tyle pozostała część puszczy – w tym jej obszar centralny, gdzie kwaterowały oddziały Grupy „Kampinos” – znajdowała się na terenie przedwojennych powiatów sochaczewskiego i błońskiego, które wchodziły w skład Podokręgu Zachodniego AK „Hajduki”. Pod tym pretekstem komendant „Hajduków” ppłk Franciszek Jachieć ps. „Roman” oraz jego przedstawiciel w Puszczy Kampinoskiej, ppłk Ludwik Wiktor Konarski ps. „Wiktor”/„Victor”, podjęli próbę podporządkowania sobie wszystkich oddziałów kampinoskich. „Szymon” i „Dolina” wskazując na otrzymane przed kilkoma dniami rozkazy KG AK, stanowczo odmówili jednak oddania dowództwa.
Tymczasem płk Karol Ziemski ps. „Wachnowski”, któremu jako dowódcy Grupy AK „Północ” podporządkowane były oddziały powstańcze na Żoliborzu i w Puszczy Kampinoskiej, usiłował zorganizować odsiecz dla szturmowanej przez Niemców warszawskiej Starówki. Nie mając łączności z mjr. „Okoniem” i nie wiedząc o trudnościach, które napotkał on podczas prób przejścia na Żoliborz, postanowił nie czekając na dalszy rozwój wypadków zmusić oddziały kampinoskie do natychmiastowego wyruszenia do Warszawy. 14 sierpnia wysłał depeszę radiową do „Szymona”, w której nakazywał, aby ten w przypadku nieobecności „Okonia” wydzielił z szeregów Grupy „Kampinos” wszystkich uzbrojonych żołnierzy i sformowany w ten sposób oddział uderzeniowy przerzucił w rejon cmentarzy wolskich. Stamtąd część „leśnych” miała następnie uderzyć w kierunku Stawek i Muranowa, a reszta opanować północny fragment ul. Okopowej na Woli. Już następnego dnia w późnych godzinach wieczornych Grupa „Kampinos” skierowała do Warszawy dobrze uzbrojoną odsiecz, w której skład weszło żoliborskie zgrupowanie kpt. „Serba” (160 żołnierzy), „kompania sochaczewska” pod dowództwem kpt. „Mścisława” (ok. 110–150 żołnierzy) oraz wydzielony batalion piechoty z Pułku „Palmiry-Młociny” pod dowództwem por. „Witolda” (ponad 450 żołnierzy). Po „dłuższej, bardzo nieprzyjemnej rozmowie” ustalono, że odsiecz wyruszy pod ogólnym dowództwem ppłk. „Victora”, przy czym po dotarciu w rejon Powązek poszczególne oddziały będą wykonywać zadania samodzielnie. „Victor” zakwestionował przy tym rozkaz płk. „Wachnowskiego” w sprawie przeprowadzenia nocnego ataku na Stawki, postanawiając, iż zostanie tam przeprowadzone co najwyżej rozpoznanie walką. Po trzech godzinach marszu polska kolumna dotarła na Powązki, gdzie kwaterował oddział niemieckich pionierów. „Victor” postanowił nie ryzykować nocnej walki i ostatecznie po wielu perypetiach polska kolumna znalazła się na powstańczym Żoliborzu (istnieją sprzeczne relacje na temat dokładnego przebiegu tych wydarzeń). Dotarło tam jednak tylko od 400 do 460 „leśnych”. W nocnych ciemnościach blisko 300 żołnierzy zgubiło bowiem drogę i zawróciło do Puszczy Kampinoskiej.
Tej samej nocy do Puszczy Kampinoskiej dotarł mjr „Okoń”, który niezwłocznie przystąpił do organizowania drugiego rzutu odsieczy dla Warszawy. W ciągu czterech dni zdołał zorganizować dobrze uzbrojony batalion liczący do 780 żołnierzy. Nocą 19/20 sierpnia „Okoń” zgodnie z rozkazem dowództwa poprowadził swój oddział na Żoliborz. Po drodze natknięto się na posterunki obsadzone przez sprzymierzonych z Niemcami Węgrów, lecz po krótkich negocjacjach Honvédzi zgodzili się przepuścić Polaków bez walki. Tej nocy ponownie nie udało się jednak zachować porządku w kolumnie, na skutek czego pluton lotniczy por. „Lawy” oraz co najmniej część sochaczewskiej kompanii ppor. „Mazura” zgubiły drogę i musiały zawrócić do puszczy.
20 sierpnia na Żoliborzu znajdowało się już sześć kompanii z Grupy „Kampinos”, liczących od 750 do 940 dobrze uzbrojonych żołnierzy. Powstańcze dowództwo postanowiło użyć „leśnych” do przełamania niemieckiej bariery oddzielającej Stare Miasto od Żoliborza, której trzonem był Dworzec Gdański wraz z pobliską linią kolei obwodowej. Zadanie to było niezwykle trudne do wykonania, gdyż dworca i torów broniły liczne niemieckie stanowiska obronne, wzmocnione bunkrami i osłaniane zasiekami z drutu kolczastego. Obrońców wspierał w dodatku pociąg pancerny, a przedpole torów było od zachodu i wschodu flankowane ogniem niemieckiej artylerii i broni maszynowej z pobliskich Instytutu Chemicznego, Burakowa, Cytadeli oraz Fortu i Parku im. Traugutta. Polskie oddziały nie dysponowały natomiast ciężką bronią, a ich dowództwo miało bardzo mgliste pojęcie na temat liczebności nieprzyjaciela i rozlokowania jego stanowisk. Co więcej, żołnierze „Okonia” nie znali terenu przyszłej walki i nie mieli doświadczenia w walce miejskiej. Komendant powstańczego Żoliborza ppłk. Mieczysław Niedzielski ps. „Żywiciel” nie wyraził jednak zgody na przedzielenie „leśnym” miejscowych przewodników.
Pierwszy atak nastąpił nocą 20/21 sierpnia, a na temat jego przebiegu istnieją sprzeczne relacje. Większość starszych źródeł podaje, że po zaciekłej walce polskie natarcie załamało się pod silnym ogniem nieprzyjacielskiej artylerii i broni maszynowej. Oddziały puszczańskie miały wówczas ponieść ciężkie straty, sięgające ponad 100 zabitych i kilkudziesięciu rannych. Nieco inny obraz wydarzeń wyłania się natomiast z opublikowanych w 2014 roku wspomnień por. Edwarda Bonarowskiego ps. „Ostromir”. Twierdził on, iż straty „leśnych” ograniczyły się tej nocy do kilkudziesięciu zabitych i rannych, a rysująca się szansa na przełamanie niemieckiej obrony została zaprzepaszczona z powodu błędów popełnionych przez ppłk. „Żywiciela” i jego sztab.
Powstańcze dowództwo postanowiło ponowić atak kolejnej nocy – tym razem z większym udziałem oddziałów staromiejskich i żoliborskich. Nad przebiegiem natarcia miał osobiście czuwać szef sztabu KG AK, gen. Tadeusz Pełczyński ps. „Grzegorz”. Powtórzono jednak szereg błędów popełnionych podczas pierwszego uderzenia – tj. zaniedbano odpowiedniego rozpoznania pozycji nieprzyjaciela, nie przydzielono „leśnym” miejscowych przewodników, nadmiernie obciążono żołnierzy dodatkowymi przydziałami broni i amunicji. Co więcej, po doświadczeniach z poprzedniej nocy niemieccy żołnierze zachowywali czujność, trwając na stanowiskach w pogotowiu bojowym. W rezultacie wkrótce po rozpoczęciu natarcia polskie oddziały znalazły się pod silnym ogniem nieprzyjacielskiej artylerii i broni maszynowej. Decydujące znaczenie dla przebiegu bitwy miało zwłaszcza pojawienie się na torach niemieckiego pociągu pancernego. Ostatecznie tylko niewielkie grupki powstańców zdołały przebić się na drugą stronę torów, gdzie zresztą zostały w większości wybite. W wyniku kilkugodzinnej walki sześć puszczańskich kompanii poniosło ogromne straty, sięgające w niektórych wypadkach nawet 2/3 stanu osobowego. Dokładna wysokość polskich strat nie jest znana. Szacuje się, że na przedpolu torów kolei obwodowej poległo tej nocy od 350 do ponad 500 „leśnych”. W gronie zabitych znalazło się wielu oficerów. Z kolei natarcie oddziałów staromiejskich z powodu złej koordynacji działań rozpoczęło się ze znacznym opóźnieniem w stosunku do uderzenia sił kampinosko-żoliborskich i w rezultacie zostało odparte ze znacznymi stratami.
Po klęsce pod Dworcem Gdańskim gen. „Grzegorz” rozkazał mjr. „Okoniowi” powrócić wraz z resztkami batalionu do Puszczy Kampinoskiej. Przed odejściem „leśni” musieli zdać całą posiadaną broń i amunicję. Wieczorem 23 sierpnia z Żoliborza wymaszerował pod komendą „Okonia” blisko 300 osobowy oddział, w którego składzie znalazło się od 120 do 150 rozbrojonych żołnierzy Grupy „Kampinos” oraz duża grupa powstańców z różnych oddziałów warszawskich. Wraz z żołnierzami do puszczy odeszła także pewna liczba przedstawicieli cywilnych władz powstańczych oraz dwóch członków Komendy Głównej Batalionów Chłopskich wraz z grupą drukarzy i łączników.
Na Żoliborzu postanowił pozostać por. „Witold”, a wraz z nim ponad 150 „leśnych” – w większości dawnych żołnierzy Zgrupowania Stołpecko-Nalibockiego. Do puszczy nie powrócił także ok. 40 osobowy marymoncki pluton 225, wcielony wcześniej do nalibockiej kompanii por. „Dana”. Żołnierze puszczańscy zostali zorganizowani w trzy plutony: pluton 207 pod dowództwem por. Henryka Czerwca ps. „Jaskólski, pluton 208 pod dowództwem ppor. Edwarda Bonarowskiego ps. „Ostromir” oraz pluton 209 pod dowództwem ppor. Józefa Krzywickiego ps. „Prawdzic”. Na bazie tych trzech plutonów sformowane zostało Zgrupowanie „Żaba”, nad którym komendę objął por. „Witold”. Zadaniem nowo utworzonego zgrupowania miała być obrona południowego odcinka obrony Żoliborza, w tym jednego z głównych bastionów powstańczej obrony – gmachu „Poniatówki”. Z kolei resztki plutonu 225 włączono ponownie w skład macierzystego Zgrupowania „Żmija”. Już 26 sierpnia dowództwo powstańczego Żoliborza podjęło jednak decyzję o rozwiązaniu Zgrupowania „Żaba”. Plutony 207 i 208 zostały wcielone w skład Zgrupowania „Żaglowiec” i pozostały na dotychczasowych stanowiskach, podczas gdy pluton 209 i został odkomenderowany na ul. Promyka na Dolnym Żoliborzu, gdzie wszedł w skład Zgrupowania „Żyrafa II”. Porucznik „Witold” został przydzielony do sztabu ppłk. „Żywiciela”. Plutony powstałe na bazie dawnych kompanii puszczańskich walczyły w obronie Żoliborza do kapitulacji dzielnicy, tj. do 30 września.
W Warszawie pozostał również ok. 30-osobowy pluton z Grupy „Kampinos” dowodzony przez ppor. Jerzego Rybkę ps. „Kiejster”. Przeszedł on kanałami na Stare Miasto, gdzie został włączony w skład 2 kompanii Batalionu „Parasol”, z którą przeszedł następnie cały szlak bojowy Zgrupowania „Radosław”.
Pod koniec sierpnia 1944 roku Grupa „Kampinos” kontrolowała już niepodzielnie wschodni i centralny obszar Puszczy Kampinoskiej, zamieszkany przez kilka tysięcy ludzi. Spod niemieckiej okupacji zostały wyzwolone wsie Ławy, Łubiec, Roztoka, Kiścinne, Krogulec, Wędziszew, Brzozówka, Truskawka, Janówek, Pociecha, Zaborów Leśny i Wiersze. Polskie patrole były także w stanie penetrować liczne sąsiednie miejscowości, nieobsadzone dotychczas przez oddziały nieprzyjaciela. Obszar wyzwolony przez żołnierzy AK nazywany był „Niepodległą Rzecząpospolitą Kampinoską”. Jej nieformalną stolicą były Wiersze, gdzie ulokowana była kwatera główna Grupy „Kampinos”.
Po przejściu ponad tysiąca żołnierzy na Żoliborz w puszczy pozostało zaledwie około 500 uzbrojonych partyzantów – w tym cała kawaleria. Energiczne uderzenie nieprzyjaciela mogłoby w tym czasie doprowadzić do całkowitej likwidacji „Niepodległej Rzeczypospolitej Kampinoskiej”. Szczęśliwie dla strony polskiej Niemcy ograniczyli się jednak do ostrożnych działań zaczepnych w rejonie Brzozówki i Janówka (22 sierpnia). Prawdopodobnie decydujący wpływ na chwilową pasywność nieprzyjaciela miał fakt, iż niemiecki wywiad znacznie przeceniał liczebność polskiego zgrupowania. W drugiej połowie sierpnia dowództwo niemieckiej 9 Armii szacowało, że w szeregach Grupy „Kampinos” walczy ok. 5 tys. żołnierzy. Niektórzy informatorzy donosili nawet, że w Puszczy Kampinoskiej przebywa 15 tys. partyzantów dysponujących artylerią i obroną przeciwlotniczą. Prawdopodobnie w przekonaniu o dużej liczebności Grupy „Kampinos” utwierdzały Niemców energiczne działania polskiej kawalerii, dokonującej licznych wypadów w znacznie oddalonych od siebie miejscach.
24 sierpnia do Wierszy powrócił mjr „Okoń”. Przywiózł ze sobą rozkaz podpisany przez gen. Pełczyńskiego, który potwierdzał, że majorowi podlegają odtąd wszystkie jednostki AK w Puszczy Kampinoskiej. W tym samym rozkazie szef sztabu KG AK wyznaczył również nowe zadania Grupie „Kampinos”. Miały one zasadniczo pasywny charakter i nie przewidywały prowadzenia poważniejszych akcji dywersyjnych na tyłach wojsk niemieckich walczących w Warszawie. W myśl rozkazu gen. Pełczyńskiego głównym zadaniem oddziałów puszczańskich miał być bowiem odbiór zrzutów dokonywanych przez alianckie lotnictwo oraz organizacja regularnych dostaw broni, amunicji, żywności i sprzętu dla walczącej stolicy. Grupie „Kampinos” nakazano także współdziałanie z oddziałami AK walczącymi w Warszawie w celu likwidacji niemieckich jednostek w północno-zachodniej części miasta.
Niemieckie dowództwo zdawało sobie sprawę z faktu, iż Polacy usiłują zorganizować w Puszczy Kampinoskiej bazę zaopatrzeniową i werbunkową dla powstańczej Warszawy. Początkowo zadanie zablokowania komunikacji między puszczą a miastem powierzono węgierskiej 12 Dywizji Rezerwowej z II Korpusu Rezerwowego. Wkrótce Niemcy zorientowali się jednak, że stworzony przez sojuszników kordon pozostaje w dużej mierze fikcją, gdyż Honvédzi jawnie sympatyzują z Polakami. Węgierskie dowództwo odrzuciło co prawda polską propozycję zmiany sojuszu, niemniej obie strony zawarły nieformalny „pakt o nieagresji”. W rezultacie Węgrzy nie przeszkadzali w utrzymywaniu komunikacji między oddziałami puszczańskimi a Żoliborzem – kilkukrotnie zezwalając nawet na przemarsz zwartych i dobrze uzbrojonych oddziałów AK w pobliżu swoich placówek. W tej sytuacji pod koniec sierpnia Niemcy wycofali Węgrów z okolic Warszawy, przystępując jednocześnie do wzmacniania kordonu wokół miasta. 27 sierpnia okolice Truskawia i Sierakowa obsadziły pododdziały kolaboracyjnej Brygady Szturmowej SS RONA, liczące blisko 1500 żołnierzy (Rosjan i Białorusinów). RONA szybko utworzyła zwarty kordon ciągnący się przez Laski, Izabelin i Borzęcin w kierunku Leszna. Podobnie jak to wcześniej miało miejsce w Warszawie, ronowcy brutalnie terroryzowali polską ludność cywilną. Dla mieszkańców kampinoskich wsi codziennością stały się grabieże i gwałty na kobietach. Ponadto już 28 sierpnia oddziały RONA rozpoczęły ataki na polską placówkę w Pociesze.
Pozycje obronne w rejonie Pociechy zajmowali w tym czasie piechurzy z kompanii „Jerzyków” wspierani przez 3 szwadron 27 Pułku Ułanów. Ronowcy wspierani ogniem artylerii i ciężkiej broni piechoty przez sześć dni próbowali przełamać polską obronę – za każdym razem jednak bezskutecznie. Jerzy Krzyczkowski szacował, że w obronie wsi poległo 16 polskich żołnierzy a 23 odniosło rany, podczas gdy brygada RONA miała ponieść straty w wysokości co najmniej 30 zabitych i 40 rannych. Jerzy Koszada oceniał natomiast, że polskie straty w walkach pod Pociechą sięgnęły 21 poległych i 35 rannych, podczas gdy straty przeciwnika miały wynieść 51 zabitych i 40 rannych.
W ocenie Mariana Podgórecznego walki pozycyjne w rejonie Pociechy były najdłuższą bitwą partyzancką stoczoną na ziemiach polskich w okresie niemieckiej okupacji.
W tym samym czasie także na innych odcinkach Niemcy i ich kolaboranci usiłowali wedrzeć się w głąb puszczy. 28 sierpnia polscy żołnierze podęli próbę rozbicia niemieckiego oddziału dokonującego rekwizycji bydła w Małocicach. Niewielka początkowo potyczka przerodziła się wkrótce w zacięty bój, w którym ze strony polskiej udział wzięły m.in. pluton lotniczy por. „Lawy” oraz szwadron zwiadu konnego, a ze strony niemieckiej – batalion piechoty wsparty pojazdami pancernymi, artylerią i lotnictwem. Pod naciskiem nieprzyjaciela polscy żołnierze musieli się wycofać, tracąc kilku zabitych i rannych. Z kolei następnego dnia pod wsią Kiścinne polska kawaleria rozgromiła niemiecki oddział w sile kompanii, który wdarł się do puszczy od strony Leszna. Przy minimalnych stratach własnych zabito ok. 140 Niemców, a kolejnych dziesięciu wzięto do niewoli. 1 września nieprzyjaciel wyparł polską placówkę z Roztoki, lecz wkrótce żołnierze AK gwałtownym przeciwuderzeniem odbili wieś. Niemcy stracili 23 zabitych i trzech jeńców, podczas gdy straty powstańców ograniczyły się do dwóch rannych.
Polskie dowództwo postanowiło nie czekać biernie na kolejne uderzenia nieprzyjaciela. Nocą 2/3 września dowodzony przez por. „Dolinę” 80-osobowy oddział szturmowy przeprowadził zaskakujący wypad na kwaterujących w Truskawiu ronowców. Przy niewielkich stratach własnych Polacy całkowicie rozbili dwa silne oddziały nieprzyjaciela, zdobywając przy tym duże ilości broni i amunicji (m.in. działo kal. 75 mm). Zabito od 91 do 250 ronowców, a także zniszczono od kilku do kilkunastu dział oraz blisko 30 wozów z amunicją. Tej samej nocy mjr „Okoń” poprowadził podobny rajd na sąsiedni Sieraków, lecz polskie uderzenie trafiło w próżnię, gdyż nieprzyjaciel opuścił wieś poprzedniego dnia. Nocą 3/4 września przeprowadzono jeszcze jeden wypad – tym razem wymierzony w dwie kompanie RONA kwaterujące we wsi Marianów nieopodal Leszna. W wyniku niespełna półgodzinnej walki 80-osobowy oddział kawalerii dowodzony przez rtm. „Nieczaja” i ppor. „Dąbrowę” doszczętnie rozgromił nieprzyjacielską placówkę, zabijając od 60 do 100 ronowców. W trakcie wypadu zdobyto także pewną ilość broni oraz wzięto od 22 do 24 jeńców (zostali oni rozstrzelani, gdy odnaleziono przy nich przedmioty i kosztowności zrabowane w Warszawie). Na skutek tych porażek pododdziały RONA wycofały się 4 września na linię Laski–Izabelin–Hornówek–Lipków. Ronowcy nie odważyli się już prowadzić działań zaczepnych przeciw Grupie „Kampinos”, ograniczając się do terroryzowania mieszkańców okolicznych wsi. 15 września resztki RONA zostały wycofane z okolic Warszawy.
Mimo zwycięstw odniesionych nad brygadą RONA polskie zgrupowanie zostało trwale odcięte od powstańczej Warszawy. W tym czasie KG AK straciła też zainteresowanie Puszczą Kampinoską, uznając, że nie można już liczyć, iż nadejdzie stamtąd odsiecz lub poważniejsze dostawy zaopatrzenia. Działania Grupy „Kampinos” były odtąd traktowane przez polskie dowództwo jako element działań powstańczego Żoliborza. 2 września komendant główny AK gen. Tadeusz Komorowski ps. „Bór” zwrócił się do polskich władz w Londynie o zaprzestanie dokonywania przez alianckie lotnictwo zrzutów nad Puszczą Kampinoską.
We wrześniu Grupa „Kampinos” nadal organizowała zasadzki i wypady przeciw placówkom nieprzyjaciela i jego liniom komunikacyjnym. Na wieść o niemieckich planach budowy mostów na Wiśle pod Wyszogrodem por. „Dolina” poprowadził nocą 6/7 września atak na tartak w Piaskach Królewskich. Trzy szwadrony kawalerii wspierane przez pluton lotniczy por. „Lawy” spaliły wówczas zakład wraz ze zgromadzonym już budulcem, zabijając przy tym ponad 30 Niemców oraz zdobywając sporo broni i amunicji. Straty własne ograniczyły się do kilku zabitych i kilku rannych.
Celem uzupełnienia zapasów żywności przeprowadzano także wypady na majątki pozostające pod zarządem niemieckim (Liegenschaft). Szczególnie udany okazał się atak na niemiecki oddział taborowy kwaterujący w dworze w Pilaszkowie, w którego wyniku polscy ułani zdobyli 254 sztuk bydła oraz kilka wozów z ładunkiem żywności, papierosów i koniaku (8 września). Sukcesem zakończył się także przeprowadzony dwa dni później wypad na majątek w Zaborowie, skąd zabrano kilkadziesiąt krów, 16 koni oraz 8 wozów taborowych. Ponadto partyzanci urządzali na szosie Babice – Leszno zasadzki na niewielkie oddziały wroga lub podróżujące samotnie samochody i motocyklistów. Nierzadko uciekano się przy tym do podstępu, wykorzystując zdobyczny motocykl i przebierając żołnierzy w niemieckie mundury. 20 września udało się wyprzeć Niemców z Polesia Nowego, batalion legionowski okupił jednak ten sukces relatywnie dużymi stratami.
Grupa „Kampinos” stoczyła we wrześniu także kilka walk obronnych. 14 września żołnierze Pułku „Palmiry-Młociny” odparli niemiecką ekspedycję karną zamierzającą spacyfikować Budę i Mariew. Z kolei w połowie września Niemcy wspierani przez samochody pancerne podjęli próbę wyparcia żołnierzy AK z Pociechy. Osłonięci polami minowymi żołnierze batalionu sochaczewskiego zdołali odeprzeć wszystkie ataki. Niemcy stracili pod Pociechą kilkunastu zabitych oraz jeden samochód pancerny.
W czasie powstania warszawskiego alianckie samoloty, w tym maszyny pilotowane przez polskich lotników z 1586 Eskadry Specjalnego Przeznaczenia, dokonywały nad Puszczą Kampinoską zrzutów zasobników z bronią, amunicją i innym zaopatrzeniem. Ogólne kierownictwo nad akcją przyjmowania zrzutów sprawowali ppor. Józef Regulski ps. „Biały” oraz ppor. Jan Dąbrowski ps. „Jan”. Za zbieranie zasobników i zabezpieczenie zrzutowisk odpowiedzialny był natomiast ok. 50-osobowy „pluton zrzutów” wydzielony z Pułku „Palmiry-Młociny”, którym dowodził por. Józef Karney ps. „Drewno”. Jerzy Koszada podawał, że na terenie „Niepodległej Rzeczypospolitej Kampinoskiej” funkcjonowały cztery zrzutowiska:
„Chochla” – na łąkach w pobliżu uroczyska Debły i wsi Ławy. Komendantem placówki był pchor. Henryk Rogala ps. „Mały”.
„Wiersze” – w okolicach wsi Dąbrowa, Krogulec i Wiersze. Komendantem placówki był ppor. NN „Konrad” z kompanii por. Franciszka Wiszniowskiego ps. „Jurek”.
„Igła” – między Sierakowem a Truskawką. Placówkę tę również obsługiwał „pluton zrzutów”.Już w nocy 4/5 sierpnia placówka „Chochla” – podlegająca jeszcze w tym czasie komendzie Obwodu „Błonie” – odebrała aliancki zrzut z bronią i sprzętem. Zawartość zasobników przekazano później oddziałom kampinoskim. Pierwszy zrzut przeznaczony bezpośrednio dla oddziałów „Szymona” i „Doliny” dokonany został natomiast nocą 9/10 sierpnia. Jerzy Koszada podawał, że w sierpniu i wrześniu 1944 oddziały kampinoskie odebrały łącznie 22 zrzuty. Z tej liczby 18 zrzutów miały odebrać wyznaczone placówki, a dwa odnaleziono w Puszczy Kampinoskiej, lecz poza wyznaczonymi placówkami (koło Kromnowa i Zamczyska). Z kolei dwa ostatnie zrzuty miały zostać odebrane przez placówkę „Tasak” funkcjonującą w okolicach Mińska Mazowieckiego, a następnie przetransportowane potajemnie do Puszczy Kampinoskiej. Jerzy Kirchmayer podawał, iż w zasobnikach odebranych przez oddziały kampinoskie znajdowało się w przybliżeniu: 3 moździerze z 75 pociskami, 50 lkm z 400 tys. sztuk amunicji, 200 pistoletów maszynowych z 200 tys. sztuk amunicji, 30 granatników PIAT z 450 nabojami, 30 karabinów z 100 tys. sztuk amunicji, 250 rewolwerów i pistoletów z 7 tys. sztuk amunicji, 2300 granatów ręcznych, 1000 ręcznych granatów przeciwpancernych oraz 3 tys. sztuk opatrunków.
Część uzyskanej ze zrzutów broni i zaopatrzenia przekazano pododdziałom Grupy „Kampinos”. Resztę dostarczyły do Warszawy dwa rzuty odsieczy oraz specjalne oddziały transportowe.
W połowie września stało się jasne, że Grupa „Kampinos” będzie musiała wkrótce opuścić Puszczę Kampinoską. Powstanie warszawskie nieuchronnie zmierzało ku upadkowi i należało się spodziewać, że po zakończeniu walk w stolicy Niemcy przystąpią do „oczyszczania” puszczy. W kontekście zbliżających się jesiennych chłodów istotny był również fakt, iż kampinoskie wsie nie były w stanie zapewnić licznemu partyzanckiemu zgrupowaniu odpowiedniej ilości wyżywienia, odzieży i suchych pomieszczeń. KG AK oczekiwała, że zgrupowanie kampinoskie przebije się na powstańczy Żoliborz i tam dołączy do oddziałów ppłk. „Żywiciela”. Komenda Podokręgu Zachodniego AK „Hajduki” zaproponowała natomiast mjr. „Okoniowi” rozwiązanie zgrupowania, oferując jednocześnie pomoc przy rozmieszczeniu żołnierzy i opiekę nad nimi. Dowódca Grupy „Kampinos” zamierzał jednak przebić się wraz ze swymi żołnierzami w Góry Świętokrzyskie, aby tam razem z miejscowymi oddziałami AK kontynuować walkę z okupantem.
Wobec wstrzymania sowieckiej ofensywy na kierunku warszawskim oraz dogasania powstania niemieckie dowództwo uznało, że nadszedł dogodny moment, aby przystąpić do likwidacji Grupy „Kampinos”. W operacji przeciwpartyzanckiej, której nadano kryptonim Sternschnuppe (pol. „Spadająca Gwiazda”) udział wzięła kombinowana grupa taktyczna pod dowództwem gen. Friedricha Bernharda dysponująca artylerią, bronią pancerną i wsparciem lotnictwa. Tadeusz Sawicki oceniał, że całość sił wyznaczonych do rozbicia Grupy „Kampinos” przewyższała pod względem liczebności i uzbrojenia strukturę etatowej dywizji piechoty. Początek operacji Sternschnuppe nastąpił 27 września, gdy Niemcy uderzyli na polskie pozycje we wschodniej oraz południowo-wschodniej części Puszczy Kampinoskiej. Zacięte walki rozegrały się w rejonie Brzozówki, Janówka, Pociechy i Zaborowa Leśnego. Tego dnia niemieckie lotnictwo przeprowadziło także nalot na kwaterę dowództwa Grupy „Kampinos” w Wierszach.
Niemieckie ataki były stosunkowo ostrożne i nie doprowadziły na żadnym odcinku do głębokiego przełamania polskiej obrony. Niemniej mjr „Okoń” szybko zorientował się, że stanowią one jedynie wstęp do zakrojonej na szeroką skalę operacji, której celem jest rozbicie Grupy „Kampinos”. Już po pierwszym niemieckim nalocie wycofał główne siły zgrupowania do lasów położonych na południe od Wierszy, Brzozówki i Truskawki. Zarządził następnie „odskok” całym zgrupowaniem do zachodniej części Puszczy Kampinoskiej, skąd zamierzał przedrzeć się do lasów położonych na południe od Żyrardowa. Oficerom oceniającym, że ich oddziały nie wytrzymają trudów marszu i czekających walk, „Okoń” polecił rozpuścić żołnierzy do domów. Zgodnie z wcześniejszymi rozkazami dowództwa podokręgu „Hajduki” zdemobilizowany został batalion sochaczewski mjr. „Korwina”. Rozwiązaniu uległ także oddział AL ppor. „Teocha”. Pozostałe oddziały po uciążliwym i źle zorganizowanym nocnym marszu dotarły rankiem 28 września w okolice wsi Bieliny, gdzie „Okoń” zarządził całodzienny odpoczynek. Dzięki meldunkom agentów oraz informacjom dostarczonym przez schwytanych cywilów Niemcy zorientowali się, że Polacy przystąpili do odwrotu, jednak nie udało im się ustalić kierunku marszu oraz miejsca postoju polskiego zgrupowania.
Po południu 28 września Grupa „Kampinos” wznowiła odwrót. Doświadczenia z poprzedniej nocy wskazywały, że rozbudowane tabory znacznie utrudniają i spowalniają marsz polskiej kolumny. Major „Okoń” miał jednak szorstko odrzucić wszystkie sugestie swoich oficerów w sprawie pozostawienia rannych i zmniejszenia liczby wozów taborowych. W rezultacie przemarsz odbywał się bardzo powoli, a w nocnych ciemnościach i na nieznanym terenie niezwykle trudno było utrzymać zwartość kolumny. Niemcy wciąż jednak nie znali położenia Grupy „Kampinos”, stąd pierwsza faza odwrotu przebiegła bez większych incydentów. Na krótko przed północą 29 września polscy żołnierze dotarli w okolicy Wiejcy do szosy łączącej Leszno z Kampinosem i tam przełamali bez większych trudności kordon utworzony przez kolaboracyjny 308 Batalion Rosyjski. Niedługo później „Okoń” zdecydował się pozostawić część rannych w Gawartowej Woli i Łuszczewku. Przedłużony postój oraz wciąż zbyt powolne tempo marszu spowodowały jednak, że wysłane w pościg niemieckie pojazdy pancerne przechwyciły tylną straż Grupy „Kampinos” podczas przeprawy niewielkim drewnianym mostem na rzece Utrata. W polskich taborach wybuchło wówczas zamieszanie i tylko dzięki zdecydowanej postawie piechurów z kompanii „Jerzyków” oraz ułanów z 3 szwadronu straż tylna zdołała zakończyć odwrót na drugą stronę Utraty. W nocnej walce utracono jednak nawet do 53 żołnierzy, a także jedyne działo kal. 75 mm, ponad 150 koni oraz 91 wozów taborowych z dużą ilością zaopatrzenia. Do niewoli dostał się kontuzjowany dowódca „Jerzyków”, por. Jerzy Strzałkowski ps. „Jerzy”. Do kolejnego starcia polskiej ariergardy z niemieckim pościgiem doszło rankiem 29 września okolicach wsi Baranów. Dowodzone przez por. „Dolinę” oddziały straży tylnej zdołały oderwać się od nieprzyjaciela, lecz w ręce Niemców wpadła część taborów oraz pewna liczba maruderów. Z powodu strat poniesionych podczas dotychczasowych walk, a także ze względu na fakt, iż od głównej kolumny stale odrywali się pojedynczy żołnierze i niewielkie pododdziały, Grupa „Kampinos” stopniała już w tym czasie do około 1200 żołnierzy.
Tymczasem jeszcze przed rozpoczęciem starcia pod Baranowem główne siły polskiego zgrupowania dotarły w rejonie wsi Budy Zosine pod Jaktorowem do torów kolejowych linii Warszawa – Żyrardów. W tym momencie „Okoń” niespodziewanie zarządził kilkugodzinną przerwę w marszu. Prawdopodobnie major zamierzał wykorzystać postój dla odpoczynku i uporządkowania kolumny oraz umożliwić maruderom i straży tylnej dołączenie do reszty zgrupowania. Wielu oficerów przyjęło jednak tę decyzję z dużym niepokojem, gdyż wiadome było, że za Grupą „Kampinos” podąża już nieprzyjacielski pościg, a rozległe łąki, na których stanęły polskie oddziały, stanowiły teren bardzo trudny do obrony i sprzyjający dysponującym przewagą ogniową Niemcom. Budy Zosine dzieliła od leżącego po drugiej stronie torów Lasu Radziejowickiego odległość zaledwie 6 km, stąd oficerowie byli przekonani, że żołnierzy stać będzie na ostatni wysiłek i dokonanie przeskoku przez tory. „Okoń” z uporem trzymał się jednak podjętej decyzji, odrzucając gniewnie wszystkie rady swoich podwładnych. Nie zadbał nawet o zabezpieczenie przejścia przez nasyp i wysadzenie torów kolejowych. Tymczasem w rejonie Żyrardowa zaczęły się gromadzić zebrane w trybie alarmowym niemieckie oddziały.
Dopiero około południa batalion piechoty pod dowództwem por. Witolda Lenczewskiego ps. „Strzała” przystąpił do uderzenia na niemieckie stanowiska przy torach kolejowych. Żołnierze AK osłaniani ogniem ckm zdołali zepchnąć niemiecką piechotę na drugą stronę nasypu. Niewielkim grupkom żołnierzy udało się nawet przedrzeć przez tory. W tym momencie, gdy wydawało się, że zwycięstwo jest już bliskie, nastąpił jednak punkt zwrotny. Od strony Żyrardowa wjechał bowiem na tory niemiecki pociąg przewożący na otwartych wagonach-platformach kilka czołgów PzKpfw IV oraz transportery opancerzone. Nacierający przez otwartą równinę batalion „Strzały” został błyskawicznie przyduszony do ziemi i zdziesiątkowany gwałtownym ogniem dział i broni maszynowej. Następnie załoga pociągu przeniosła ostrzał na tabory, powodując ogromne straty wśród pojazdów i koni. Po nieudanej próbie sforsowania torów oddziały Grupy „Kampinos” zajęły pozycje obronne w kształcie rozległego czworoboku. Pierścień okrążenia nie był jeszcze zamknięty, stąd istniała wciąż pewna szansa, że przy energicznym dowodzeniu i za cenę porzucenia taborów polskie zgrupowanie zdoła uniknąć zniszczenia. Major „Okoń” zachowywał się jednak biernie, zamierzając prawdopodobnie wytrwać na bronionych pozycjach do zmierzchu, po czym podjąć próbę przebicia w kierunku na północny zachód od Żyrardowa.
Niemcy, korzystając z bierności polskiego dowództwa, zamknęli pierścień okrążenia wokół Grupy „Kampinos”, a następnie uderzyli z kilku stron na polskie pozycje. Oddziały AK stłoczone na obszarze o powierzchni niespełna 6 km² były zasypywane ogniem niemieckich dział, który powodował ogromne straty wśród ludzi i koni. Niemieckie czołgi systematycznie niszczyły kolejne polskie stanowiska, stopniowo rozbijając zwartą linię obrony na odizolowane gniazda oporu. Nad polem walki pojawiło się również nieprzyjacielskie lotnictwo. Przez kilka godzin polscy żołnierze z powodzeniem odpierali jednak niemieckie ataki. Dopiero w godzinach popołudniowych, gdy po nieudanej próbie przerwania okrążenia w tajemniczych okolicznościach zginął mjr „Okoń”, Grupa „Kampinos” przestała funkcjonować jako zorganizowane zgrupowanie bojowe. Przez całe późne popołudnie i wieczór poszczególne oddziały kontynuowały jednak walkę, usiłując wytrwać do zmroku, a następnie wyrwać się z kotła. Do pobliskiej Puszczy Mariańskiej zdołał się przedrzeć por. „Dolina” wraz z ponad 50-osobowym improwizowanym oddziałem. Niedługo później trzy szwadrony ułanów przypuściły gwałtowną szarżę w kierunku wsi Grądy. Za cenę poważnych strat przez pierścień okrążenia przebiło się wówczas ok. 140–200 kawalerzystów. Kilku innym niewielkim oddziałom AK także udało się wydostać z kotła pod Jaktorowem.
Bój pod Jaktorowem był prawdopodobnie największą bitwą partyzancką stoczoną w czasie II wojny światowej na ziemiach polskich leżących na zachód od linii Wisły, a zarazem stanowił ostatnią bitwę Grupy „Kampinos”. Polskie zgrupowanie zostało rozbite, tracąc prawdopodobnie ok. 150–200 poległych, ok. 120 rannych oraz 150 wziętych do niewoli. Utracono również większość koni, prawie całe ciężkie uzbrojenie, tabory oraz zapasy sprzętu i amunicji. Niemieckie straty zamknęły się prawdopodobnie liczbą ok. 100–150 zabitych i rannych. Polskim żołnierzom udało się ponadto zestrzelić samolot rozpoznawczy Fw 189 oraz zniszczyć lub uszkodzić kilka niemieckich pojazdów pancernych.
1 października dowództwo 9 Armii wydało rozkaz zakończenia operacji Sternschnuppe. Z zachowanych niemieckich raportów wynika, że podczas przeczesywania puszczy i pościgu za oddziałami AK oddziały niemieckie zabiły 76 partyzantów, a kolejnych 44 wzięły do niewoli (liczba ta nie uwzględnia strat poniesionych przez polskie zgrupowanie pod Jaktorowem). Oddziały niemieckie miały również zatrzymać 804 zdolnych do walki mężczyzn. Doszczętnie zniszczono osiem wsi, a w kolejnych osiemnastu spalono znaczną liczbę gospodarstw. Rozstrzeliwano młodych mężczyzn podejrzewanych o walkę w szeregach partyzantki.
Po klęsce pod Jaktorowem wielu żołnierzy Grupy „Kampinos” kontynuowało walkę z niemieckim okupantem. Porucznik „Dolina” zdołał zebrać blisko 200 niedobitków, po czym z Puszczy Mariańskiej przeszedł w lasy opoczyńskie, gdzie nawiązał kontakt z miejscowymi strukturami AK. Żołnierze „Doliny” walczyli następnie w szeregach 25 Pułku Piechoty AK Ziemi Piotrkowsko-Opoczyńskiej. Gdy po ciężkich walkach pod Wincentowem pułk został rozwiązany (9 listopada), „Dolina” sformował ok. 60-osobowy oddział kawalerii, z którym kontynuował walkę do stycznia 1945. Kolejnych 66 żołnierzy Grupy „Kampinos” znalazło się w szeregach oddziału partyzanckiego AK dowodzonego przez por. Antoniego Hedę ps. „Szary”. Do 8 października 1944 kontynuowała także walkę kompania lotnicza por. „Lawy”, która odłączyła się od głównych sił Grupy „Kampinos” na krótko przed rozpoczęciem bitwy pod Jaktorowem.
Co najmniej 100 partyzantów zdołało powrócić do Puszczy Kampinoskiej, gdzie ukrywali się w bardzo trudnych warunkach, oczekując na nadejście frontu. Miejscowa siatka konspiracyjna, którą kierowali por. Bohdan Jaworski ps. „Wyrwa” (uprzednio zastępca dowódcy Pułku „Palmiry-Młociny”) oraz por. Józef Karney ps. „Drewno” (uprzednio dowódca „plutonu zrzutów”) starała się nieść pomoc uciekinierom, dostarczając żywność, cywilne ubrania i fałszywe dokumenty, a także lokując ich w miarę możliwości w szpitalu w Laskach.
Między 29 lipca a 29 września 1944 oddziały Grupy „Kampinos” stoczyły 47 bitew i potyczek. Dziesięć starć zakończyło się wyraźnym zwycięstwem Polaków, a w trzynastu przypadkach straty nieprzyjaciela znacznie przewyższyły straty powstańców. Józef Krzyczkowski podawał, że w trakcie dwumiesięcznych walk poległo 764 żołnierzy AK, a 385 zostało rannych. Autorzy przedmowy do monografii „Obroża” w konspiracji i Powstaniu Warszawskim szacowali całościowe straty Grupy „Kampinos” na 801 poległych i 493 rannych. Jerzy Koszada podawał natomiast, że straty polskiego zgrupowania sięgnęły około 900 zabitych i 500 rannych. W trakcie powstania z rąk Niemców zginęły także dziesiątki mieszkańców kampinoskich wsi. Straty poniesione przez Niemców w walkach z Grupą „Kampinos” szacowane są natomiast przez polskich historyków na około 1–1,2 tys. zabitych i około 400–460 rannych.
Grupa „Kampinos” na dwa miesiące wyzwoliła spod niemieckiej okupacji znaczną część Puszczy Kampinoskiej, zamieszkaną przez kilka tysięcy ludzi. Jej ataki prawdopodobnie zmusiły Niemców do rezygnacji z użytkowania lotniska bielańskiego. Obecność silnego partyzanckiego zgrupowania uniemożliwiła także Niemcom korzystanie z bezpiecznych i dogodnych leśnych traktów wiodących z Leszna i Warszawy do Kazunia i Modlina oraz stworzyła zagrożenie dla ważnej niemieckiej linii komunikacyjnej, jaką była szosa Warszawa – Modlin. Wiążąc przez dwa miesiące znaczne siły niemieckie, Grupa „Kampinos” odciążała powstańczą Warszawę, a w szczególności żoliborskie zgrupowanie ppłk. „Żywiciela”. Ponadto jako jedyne zorganizowane zgrupowanie AK wykonała rozkaz gen. „Bora” z 14 sierpnia 1944 w sprawie organizacji odsieczy dla stolicy, kierując na Żoliborz ponad 900 dobrze uzbrojonych żołnierzy.
Niemieckie dowództwo uznawało Grupę „Kampinos” za poważne zagrożenie dla tyłów wojsk walczących w Warszawie i na linii Wisły. W rzeczywistości polskie zgrupowanie nie podjęło jednak poważniejszych działań zaczepnych na niemieckim zapleczu – zwłaszcza w momencie, gdy 9 Armia znajdowała się w największym kryzysie. W ocenie Jerzego Kirchmayera i Józefa Krzyczkowskiego owa szansa nie została wykorzystana z powodu bierności i zaniedbań powstańczego dowództwa. Adam Borkiewicz podsumowując działania Grupy „Kampinos” również ocenił, że „wysiłki jej na skutek złego dowodzenia nie wpłynęły na wynik Powstania Warszawskiego”.
Grupa „Kampinos” była jedyną dużą jednostką bojową powstania warszawskiego, która nie zakończyła walki kapitulacją.
W przeddzień wybuchu powstania warszawskiego, po wcieleniu oddziałów Zgrupowania Stołpecko-Nalibockiego, liczebność i struktura organizacyjna jednostek VIII Rejonu przedstawiały się następująco:
1 kompania pod dowództwem por. Zygmunta Sokołowskiego ps. „Zetes” (1 oficer, 12 podoficerów, 160 szeregowców)
3 kompania pod dowództwem kpt. Ignacego Jezierskiego ps. „Karaś” (2 oficerów, 40 podoficerów, 125 szeregowców)
5 kompania pod dowództwem por. Henryka Dobaka ps. „Olsza” (1 oficer, 13 podoficerów, 110 szeregowców)
kompania szturmowa pod dowództwem ppor. Józefa Snarskiego ps. „Czarny” (1 oficer, 10 podoficerów, 60 szeregowców)
2 kompania pod dowództwem por. Zbigniewa Luśniaka ps. „Gniew” (1 oficer, 18 podoficerów, 150 szeregowców)
4 kompania pod dowództwem por. Bolesława Kiełbasy ps. „Gniewosz” (1 oficer, 20 podoficerów, 157 szeregowców)
1 kompania pod dowództwem por. Franciszka Baumgarta ps. „Dan” (2 oficerów, 26 podoficerów, 112 szeregowców, 1 kobieta)
2 kompania pod dowództwem por. Witolda Lenczewskiego ps. „Strzała” (2 oficerów, 18 podoficerów, 127 szeregowców, 4 kobiety)
3 kompania pod dowództwem por. Jerzego Piestrzyńskiego ps. „Helski” (1 oficer, 11 podoficerów, 125 szeregowców)
1 szwadron pod dowództwem wachm. Jana Jakubowskiego ps. „Dąb” (18 podoficerów, 59 szeregowców, 1 kobieta)
2 szwadron pod dowództwem wachm. Józefa Niedźwieckiego ps. „Szary” (20 podoficerów, 72 szeregowców, 2 kobiety)
3 szwadron pod dowództwem wachm. pchor. Narcyza Kulikowskiego ps. „Sum” (9 podoficerów, 62 szeregowców)
4 szwadron pod dowództwem ppor. Aleksandra Pietruckiego ps. „Jawor” (1 oficer, 9 podoficerów, 21 szeregowców, 6 kobiet)
szwadron ckm pod dowództwem por. Jarosława Gąsiewskiego ps. „Jar”, stanowiący zalążek 23 Pułku Ułanów Grodzieńskich AK (1 oficer, 14 podoficerów, 51 szeregowców, 1 kobieta)
W przeddzień rozpoczęcia operacji Sternschnuppe liczebność i struktura Grupy „Kampinos” przedstawiały się następująco:
1 szwadron pod dowództwem st. wachm. Jana Jakubowskiego ps. „Wołodyjowski” (18 podoficerów, 84 szeregowych, 4 kobiety)
2 szwadron pod dowództwem st. wachm. Józefa Niedźwieckiego ps. „Lawina” (26 podoficerów, 101 szeregowych)
3 szwadron pod dowództwem wachm. pchor. Narcyza Kulikowskiego ps. „Narcyz” (17 podoficerów, 99 szeregowych, 2 kobiety)
4 szwadron pod dowództwem ppor. Aleksandra Pietruckiego ps. „Jawor” (1 oficer, 25 podoficerów, 59 szeregowych, 2 kobiety)
szwadron ckm pod dowództwem por. Jarosława Gąsiewskiego ps. „Jar”, stanowiący zalążek 23 Pułku Ułanów Grodzieńskich AK (3 oficerów, 42 podoficerów, 83 szeregowych, 1 kobieta)
2 kompania pod dowództwem ppor. Zygmunta Sokołowskiego ps. „Zetes” (3 oficerów, 40 podoficerów, 149 strzelców, 2 kobiety)
3 kompania pod dowództwem sierż. Waleriana Żuchowicza ps. „Opończa” (3 oficerów, 25 podoficerów, 125 strzelców, 11 kobiet)
kompania ckm pod dowództwem ppor. Henryka Dobaka ps. „Olsza” (6 oficerów, 34 podoficerów, 77 strzelców, 8 kobiet)
pluton zwiadu konnego (1 oficer, 16 podoficerów, 65 strzelców, 3 kobiety)Pozostałe oddziały Grupy „Kampinos”:
Batalion sochaczewski pod dowództwem mjr. Władysława Starzyka ps. „Korwin” (30 oficerów, 451 podoficerów i szeregowych)
Batalion legionowski pod dowództwem por. Bolesława Szymkiewicza ps. „Znicz” (15 oficerów, 170 podoficerów i szeregowych)
Kompania „Zemsta” pod dowództwem por. Stefana Matuszczyka ps. „Porawa” (6 oficerów, 115 podoficerów i szeregowych)
kompania Powstańczych Oddziałów Specjalnych „Jerzyki” pod dowództwem por. Jerzego Strzałkowskiego ps. „Jerzy” (5 oficerów, 119 podoficerów i szeregowych)
Samodzielna kompania lotnicza do zadań specjalnych pod dowództwem por. Tadeusza Gaworskiego ps. „Lawa” (4 oficerów, 29 podoficerów, 34 strzelców, 3 kobiety)
kompania z Wierszy pod dowództwem por. Franciszka Wiszniowskiego ps. „Jurek” (1 oficer, 75 podoficerów i szeregowych)
Kwatermistrzostwem VIII Rejonu przekształconym następnie w kwatermistrzostwo Grupy „Kampinos” kierował kpt. Wojciech Dwornicki ps. „Wojtek”. Funkcję jego zastępcy pełnił ppor. Aleksander Wolski ps. „Jastrząb”.
Ośrodkiem radiowym zorganizowanym z polecenia KG AK przy dowództwie VIII Rejonu (później Grupy „Kampinos”) kierował kpt. Aleksander Jedliński ps. „Franek”. Funkcję jego zastępcy pełnił kpt. Stefan Jachowicz ps. „Dębina”. Od 4 sierpnia 1944 ośrodek radiowy w Puszczy Kampinoskiej utrzymywał łączność z polskimi centralami radiowymi w Londynie i we Włoszech.
Pod koniec sierpnia 1944 funkcję szefa sanitariatu Grupy „Kampinos” objął kpt. dr Cyprian Sadowski ps. „Skiba”. Opiekę lekarską rannym i chorym żołnierzom oraz ludności cywilnej zapewniały:
szpital w zakładzie dla niewidomych w Laskach, kierowany przez dr. Kazimierza Cebertowicza ps. „Świerk”. Szpital działał na terenie opanowanym przez Niemców, stąd rannym powstańcom świadczono pomoc medyczną w warunkach konspiracyjnych.
polowe szpitale odwodowe w Kuszczewie i Gawartowej Woli, kierowane przez dr. Zdzisława Askamasa ps. „Dąb”.
punkt sanitarny w Dąbrowie Leśnej, przeznaczony dla lżej rannych, kierowany przez dr. Longinusa Pajewskiego ps. „Adam II”.Funkcję kapelanów Grupy „Kampinos” pełnili: ks. Jerzy Baszkiewicz ps. „Radwan II”, ks. Wacław Karłowicz ps. „Andrzej Bobola” oraz ks. Hilary Praczyński ps. „Gwardian” (ten ostatni przybył z Kresów wraz ze zgrupowaniem nalibockim). W okresie okupacji i powstania czynny udział w działalności konspiracyjnej brał również kapelan szpitala w Laskach, ks. Stefan Wyszyński ps. „Radwan III” (po wojnie Prymas Polski).
W pierwszych latach Polski Ludowej działania mające na celu upamiętnienie czynu zbrojnego Grupy „Kampinos” napotykały na liczne przeszkody ze strony władz komunistycznych. W 1946 bojówki PPR z Leszna zdewastowały cmentarz partyzancki w Wierszach. W latach 50. komunistyczne władze podjęły także decyzję o likwidacji cmentarza żołnierzy Grupy „Kampinos” w Budach Zosinych, nakazując przeniesienie szczątków na stołeczny Cmentarz Powstańców Warszawy.
Mimo niesprzyjających warunków politycznych stosunkowo szybko energiczną działalność rozwinęło środowisko kombatanckie skupione wokół pierwszego dowódcy Grupy „Kampinos”, kpt. Józefa Krzyczkowskiego ps. „Szymon”. Jedną z pierwszych inicjatyw kombatantów było zapewnienie godnego pochówku żołnierzom poległym w natarciach na lotnisko bielańskie oraz zabezpieczenie pojedynczych mogił partyzanckich znajdujących się w puszczy. Odwilż gomułkowska umożliwiła także odbudowę zaniedbanego i zdewastowanego cmentarza w Wierszach. Ponadto na skutek licznych zabiegów i interwencji ze strony weteranów władze państwowe zgodziły się na odbudowę cmentarza w Budach Zosinych i ponowne przeniesienie tam szczątków żołnierzy poległych pod Jaktorowem.
Na początku drugiej dekady XXI wieku czyn zbrojny żołnierzy Grupy „Kampinos” pozostawał upamiętniony w następujący sposób:
Budy Zosine – na cmentarzu wojennym w Budach Zosinych spoczywają szczątki 132 żołnierzy Grupy „Kampinos” poległych w bitwie pod Jaktorowem. W 2004 staraniem Rady Ochrony Pamięci Walk i Męczeństwa cmentarz został zmodernizowany. Znajdujący się tam od 1964 pomnik został wówczas zastąpiony granitowym krzyżem.
Dąbrowa Leśna – przy ul. Partyzantów znajduje się pomnik upamiętniający m.in. żołnierzy kompanii młodzieżowej walczących w szeregach Grupy „Kampinos”.
Dziekanów Polski – na terenie szkoły znajduje się tablica upamiętniająca pobyt we wsi żołnierzy Zgrupowania Stołpecko-Nalibockiego.
na terenie Ośrodka Szkolno-Wychowawczego dla Dzieci Niewidomych im. Róży Czackiej znajduje się pamiątkowa tablica informująca, że w okresie powstania warszawskiego na terenie zakładu funkcjonował szpital Grupy „Kampinos”. Znajduje się tam również tablica upamiętniająca życzliwy stosunek żołnierzy węgierskiego II Korpusu Rezerwowego do powstańców warszawskich i mieszkańców kampinoskich wsi.
na cmentarzu wojennym w Laskach obok kilkuset żołnierzy poległych we wrześniu 1939 spoczywają szczątki żołnierzy Grupy „Kampinos” poległych w natarciach na lotnisko bielańskie oraz polegli członkowie konspiracji VIII Rejonu.
Leszno – na skwerze miejskim znajduje się pomnik upamiętniający żołnierzy Grupy „Kampinos” oraz mieszkańców Leszna poległych i pomordowanych w latach 1939–1945.
Truskaw – w sierpniu 1971 na skrzyżowaniu dróg wiodących z Izabelina i Borzęcina do Pociechy odsłonięto pamiątkowy głaz i tablicę poświęcone żołnierzom WP i AK oraz mieszkańcom Truskawia i okolicznych wsi poległym i pomordowanym w czasie II wojny światowej. We wrześniu 2002 przy pomniku odsłonięto kolejną tablicę, upamiętniającą zwycięski wypad oddziału por. „Doliny” w nocy 2/3 września 1944.
Pociecha – na niewielkim wzniesieniu okolonym murem znajduje się pomnik ku czci żołnierzy z kompanii „Jerzyków” poległych w obronie wsi w dniach 28 sierpnia – 2 września 1944. Pomnik tworzy stylizowany krzyż oraz ustawiona pod kątem tablica.
29 września 1957 przy skrzyżowaniu ulic Mickiewicza i Gen. Zajączka na Żoliborzu odsłonięto pomnik ku czci żołnierzy AK poległych w natarciach na Dworzec Gdański. Miał on początkowo formę głazu ustawionego na podeście. W 1974 pomnik uzupełniono rzeźbą dłuta Ireny Nadachowskiej, przedstawiającą kobietę z różą w dłoni.
w latach 70. na skraju rezerwatu „Dęby Młocińskie”, naprzeciw posesji nr 10 przy ul. Michaliny, zainstalowano betonową płytę upamiętniającą żołnierzy AK poległych w natarciach na lotnisko bielańskie. W 1994 miejsce pamięci zostało uzupełnione o pamiątkowy głaz, a w 2015 roku odsłonięto tam nowy pomnik w formie płyty i obelisku. Za pomnikiem, kilkanaście metrów w głębi lasu, znajduje się ponadto symboliczna mogiła żołnierzy AK poległych 2 sierpnia 1944.
na murze kościoła św. Marii Magdaleny przy ul. Wólczyńskiej 64 na Wawrzyszewie znajduje się tablica upamiętniająca 900 żołnierzy Grupy „Kampinos” poległych w powstaniu warszawskim, w tym 450 poległych w natarciach na Dworzec Gdański.
wewnątrz kościoła św. Stanisława Kostki na Żoliborzu znajduje się tablica upamiętniająca żołnierzy Zgrupowania Stołpecko-Nalibockiego AK, w tym ich udział w walkach w Puszczy Kampinoskiej, natarciach na Dworzec Gdański i w obronie Żoliborza.
w kwaterze żołnierzy „Żywiciela” na Powązkach Wojskowych spoczywają obok żołnierzy Obwodu II „Żoliborz” także żołnierze Grupy „Kampinos” polegli w czasie ataków na Dworzec Gdański i w obronie Żoliborza.
uchwałą Rady m.st. Warszawy z dnia 8 lipca 2004 roku imię „Grupy AK »Kampinos«” nadano jednej z bezimiennych dotąd ulic na warszawskim Mokotowie, zlokalizowanej w rejonie Kopca Powstania Warszawskiego. Z kolei w 2006 roku ulica Wincentego Pstrowskiego na stołecznych Bielanach została przemianowana na „ulicę Zgrupowania AK »Kampinos«”.
Wąchock – na terenie opactwa cystersów znajduje się tablica upamiętniająca żołnierzy Grupy „Kampinos”, którzy po upadku powstania warszawskiego kontynuowali walkę na Ziemi Kielecko-Radomskiej.
na cmentarzu partyzanckim spoczywają szczątki 54 żołnierzy AK poległych podczas walk na terenie Puszczy Kampinoskiej. Na terenie cmentarza znajduje się ponadto urna zawierająca ziemię zebraną z dwudziestu dwóch pobojowisk w Puszczy Kampinoskiej oraz kilka tablic pamiątkowych.
22 sierpnia 2004 roku – z okazji 60. rocznicy powstania warszawskiego i 45. rocznicy utworzenia Kampinoskiego Parku Narodowego – odsłonięto w Wierszach pomnik „Niepodległej Rzeczypospolitej Kampinoskiej”.
na murze kościoła w Wierszach, wybudowanego po wojnie na miejscu dawnego placu apelowego, znajduje się tablica upamiętniająca msze polowe z udziałem żołnierzy Grupy „Kampinos”, które odbywały się w tym miejscu w okresie istnienia „Niepodległej Rzeczypospolitej Kampinoskiej”.W Hornówku, Izabelinie, Kampinosie, Opaleniu, Sierakowie, Truskawiu i Zaborowie znajdują się ponadto pomniki i tablice upamiętniające mieszkańców tych miejscowości, którzy stracili życie w czasie II wojny światowej – w tym żołnierzy VIII Rejonu „Łęgów” Obwodu „Obroża” oraz członków ich rodzin poległych i pomordowanych w latach 1943–1944. W Kiełpinie znajduje się ponadto pomnik wzniesiony z inicjatywy kombatantów Grupy „Kampinos”, upamiętniający załogę amerykańskiego samolotu B-17 zestrzelonego 18 września 1944 nad Dziekanowem Leśnym w trakcie misji zaopatrzeniowej do powstańczej Warszawy.
W 1996 Grupa „Kampinos” została odznaczona okolicznościowym medalem „IV wieki stołeczności Warszawy”.
Lesław M. Bartelski: „Obroża”. Przewodnik historyczny po miejscach walk i pamięci. Warszawa: Fundacja „Wystawa Warszawa Walczy 1939–1945” i Wydawnictwo „Askon”, 2002. ISBN 83-87545-48-1.
Robert Bielecki, Juliusz Kulesza: Przeciw konfidentom i czołgom. Oddział 993/W Kontrwywiadu Komendy Głównej AK i batalion AK „Pięść” w konspiracji i Powstaniu Warszawskim 1944 roku. Warszawa: Radwan-Wano, 1996. ISBN 83-906159-1-6.
Edward Bonarowski: Burza nad Dworcem Gdańskim. W bój – bez broni. Kraków: Oficyna Wydawnicza Mireki, 2014. ISBN 978-83-64452-09-3.
Adam Borkiewicz: Powstanie warszawskie. Zarys działań natury wojskowej. Warszawa: Instytut Wydawniczy „Pax”, 1969.
Stanisław Ciepłowski: Wpisane w kamień i spiż. Inskrypcje pamiątkowe w Warszawie XVIII–XX w. Warszawa: Argraf, 2004. ISBN 83-912463-4-5.
Jan Gozdawa-Gołębiowski: Obszar Warszawski Armii Krajowej. Lublin: Redakcja Wydawnictw Katolickiego Uniwersytetu Lubelskiego, 1992. ISBN 83-228-0136-X.
Grzegorz Jasiński: Żoliborz 1944. Pruszków: Oficyna Wydawnicza „Ajaks”, 2009. ISBN 978-83-62046-03-4.
Jerzy Koszada: „Grupa Kampinos”. Partyzanckie zgrupowanie Armii Krajowej walczące w Powstaniu Warszawskim. Warszawa: ZP GRUPA Sp. z o.o., 2007. ISBN 978-83-925916-6-5.
Jan Koźniewski, Marek Tadeusz Nowakowski: Lawiacy. Historia kompanii lotniczej AK. Warszawa: Wydawnictwo Askon, 2000. ISBN 83-87545-30-9.
Józef Krzyczkowski: Konspiracja i powstanie w Kampinosie. Warszawa: Ludowa Spółdzielnia Wydawnicza, 1962.
Jarosław Osowski: Jak Wincenty Pstrowski nie wyrobił ostatniej normy. warszawa.wyborcza.pl, 2006-12-01. [dostęp 2015-11-02].
Adolf Pilch: Partyzanci trzech puszcz. Kraków: Oficyna Wydawnicza Mireki, 2013. ISBN 978-83-89533-92-0.
Marian Podgóreczny: Doliniacy. T. II: Niepodległa Rzeczpospolita Kampinoska. Warszawa: BMT ERIDIA, 2010. ISBN 978-83-930539-3-3.
Stanisław Podlewski: Rapsodia żoliborska. Warszawa: Instytut Wydawniczy „Pax”, 1979. ISBN 83-211-0009-0.
Jacek Zygmunt Sawicki: „Obroża” w konspiracji i Powstaniu Warszawskim. Dzieje Armii Krajowej na przedpolu Warszawy. Warszawa: Bellona, 2002. ISBN 83-11-09407-1.
Tadeusz Sawicki: Rozkaz zdławić powstanie. Niemcy i ich sojusznicy w walce z powstaniem warszawskim. Warszawa: Bellona, 2010. ISBN 978-83-11-11892-8.
Jarosław Zieliński: Bielany. Przewodnik historyczny. Warszawa: Wydawnictwo RM, 2015. ISBN 978-83-7773-446-9.

Gruzja zadebiutowała na Konkursie Piosenki Eurowizji w 2007. Od czasu debiutu przygotowaniami do konkursu zajmuje się gruziński nadawca publiczny Sakartwelos Sazogadoebriwi Mauckebeli (SSM), który został aktywnym członkiem Europejskiej Unii Nadawców (EBU) w sierpniu 2005.
Najwyższym wynikiem kraju w konkursie jest dziewiąte miejsce, które w 2010 i 2011 zajęły Sopo Niżaradze z piosenką „Shine” oraz Eldrine z piosenką „One More Day”
Do tej pory telewizja wzięła udział w konkursie jedenaście razy. W 2009 wycofała się z udziału po tym, jak Europejska Unia Nadawców (EBU) nakazała zmianę tekstu piosenki „We Don’t Wanna Put In” zespołu Stephane & 3G, który pośrednio nawiązywał do rosyjskiego premiera Władimira Putina. Powróciła do konkursu w 2010.
W 2005 gruziński nadawca Sakartwelos Sazogadoebriwi Mauckebeli (SSM) dołączył do Europejskiej Unii Nadawców (EBU), dzięki czemu mógł wystartować w konkursie w 2006. Pomimo pogłosek o chęci wzięcia udziału w 51. Konkursie Piosenki Eurowizji, telewizja nie zadebiutowała w konkursie.
W 2006 telewizja poinformowała media o planowanym debiucie w 52. Konkursie Piosenki Eurowizji. Dyrektor Generalny Dawid Kintsuraszwili ogłosił, że pierwszy reprezentant zostanie wybrany wewnętrznie. Dział marketingu telewizji ocenił 20 najpopularniejszych gruzińskich artystów, spośród których najwięcej poparcia (63% głosów) zdobyła Sopo Chalwaszi. W marcu zorganizowano specjalny koncert selekcyjny, podczas którego wybrano eurowizyjny utwór dla piosenkarki. Zaprezentowała wówczas pięć piosenek: „My Story”, „Tell Me Why”, „On Adjarian Motives”, „Fantasy Land” oraz „Freedom”. Telewidzowie ostatecznie wybrali tę pierwszą, oddając na nią 51% głosów. Autorami ballady z elementami gruzińskiego folkloru oraz nowoczesnych brzmień byli Beka Dżafaridze oraz Bibi Kwaczadze. Kilka dni po zakończeniu koncertu ogłoszono oficjalny tytuł piosenki – „Visionary Dream”.
W maju Chalwaszi wystąpiła z szóstym numerem startowym w półfinale konkursu, w którym zdobyła łącznie 123 punkty, dzięki którym awansowała do finału z ósmego miejsca. Podczas sobotniego koncertu finałowego zaprezentowała się jako jedenasta w kolejności i otrzymała w sumie 97 punktów, w tym maksymalną liczbę dwunastu głosów od Litwy, kończąc udział na 12. miejscu.
1 marca 2008 w Pałacu Sportu w Tbilisi odbył się finał pierwszych krajowych eliminacji do Konkursu Piosenki Eurowizji. Chęć wzięcia udziału wyraziło 29 uczestników, spośród których komisja sędziowska wytypowała dwunastu finalistów: Aleko Berdzeniszwili, Diana Ghurckaia, Tamta Chelidze, Tika Pacacja, Tako Gaczecziladze, Salome Gaswiani, Salome Korkotaszwili, Guga Apcjauri, Irakli Pirtschalawa, trio 3G (Tako, Nini, Kristine) oraz zespoły Vivo oraz Theatre quartet. Zwycięzcę wybrała publiczność za pomocą SMS-ów oraz jurorzy. Selekcje wygrała Ghurckaia z utworem „Peace Will Come” autorstwa Kim Breitburga oraz Karena Kawaleriana. Piosenka zdobyła wówczas 39,4% głosów telewidzów, zostając tym samym reprezentantką kraju podczas 54. Konkursu Piosenki Eurowizji. W kwietniu wokalistka wyruszyła w trasę promocyjną do Szwecji oraz kilku krajów bałkańskich.
W 2008 wprowadzono dwie rundy półfinałowe. 22 maja Ghurckaia wystąpiła jako czternasta w kolejności w drugim półfinale imprezy, na scenie towarzyszyło jej pięciu tancerzy oraz wokal wspierający. Otrzymała łącznie 105 punktów, w tym dwanaście od Cypru i Ukrainy, dzięki którym zakwalifikowała się do sobotniego finału, w którym zajęła ostatecznie 11. miejsce z 83 punktami na koncie.
Z powodu wojny w Osetii Południowej SSM miał wątpliwości co do udziału w 54. Konkursie Piosenki Eurowizji organizowanym przez Rosję. 28 sierpnia 2008 ogłosił rezygnację z powodu obaw o bezpieczeństwo gruzińskich uczestników. Po wygraniu 6. Konkursu Piosenki Eurowizji dla Dzieci i zdobyciu 12 punktów od Rosji gruziński nadawca zdecydował się na udział w Konkursie Piosenki Eurowizji, co potwierdziła lista uczestników konkursu opublikowana przez EBU w styczniu 2009.
Na początku lutego podano nazwiska dziesięciu finalistów eliminacji. Na liście uczestników znaleźli się: Tika Pacacja, Anri Dżochadze, Keti Ordżonikidze, Boris Bedia, Nodiko Tatiszwili, Giorgi Maisuradze, duet Baczi Kitiaszwili-Bermucha, sekstet (Tony Omaily, Sopo Kakulia, Mariko Asatianis, Anano Mżawia, Nodar Tatiszwili, Guga Apcjauri) oraz zespoły: November (w składzie: Dawit Mczedliszwili, Dawid Dżochadzem, Kobis Mandżgaladze, Giorgi Kikaliszwili, Sandro Żgenti) oraz Stephane & 3G, który 18 lutego wygrał finał selekcji. Tekst zwycięskiego utworu „We Don’t Wanna Put In” wzbudził jednak kontrowersje, zawierał bowiem nawiązania polityczne do rosyjskiego premiera Władimira Putina, czym naruszył regulamin imprezy. EBU wymogła na zespole zmianę słów piosenki. Gruziński nadawca ogłosił jednak, że nie spełni stawianych mu warunków, a 11 marca wycofał się z konkursu.
SSM postanowiła powrócić do konkursu i pojawiła się na oficjalnej liście uczestników 55. Konkursu Piosenki Eurowizji organizowanego w 2010. Nadawca ponownie wybrał swojego reprezentanta wewnętrznie – 16 stycznia ogłoszono, że na konkursie wystąpi Sopo Niżaradze. Na początku lutego opublikowano listę sześciu utworów, które wokalistka wykonała 27 lutego w Tbilisi Event Hall podczas koncertu eliminacyjnego: „Never Give In”, „Call Me”, „Our Word”, „For Eternity”, „Sing My Song” oraz „Shine”. Telewidzowie oraz komisja sędziowska najwięcej głosów oddała na ostatnią propozycję, którą napisali Hanna Sorvaag, Harry Sommerdahl oraz Christian Leuzzi. Choreografię do wszystkich występów ułożyła Lasza Oniani, a stroje zaprojektowała Teona Elizbaraszwili.
22 maja w Opera House gruzińska delegacja zorganizowała specjalne eurowizyjne przyjęcie. Pięć dni później Niżaradze wystąpiła w drugim koncercie półfinałowym z szesnastym numerem startowym i zakwalifikowała się do finału z trzeciego miejsca, zdobywając 106 punktów, w tym po dwanaście od Armenii i Litwy. W sobotnim finale, który odbył się 29 maja, wokalistka zaprezentowała się jako trzynasta w kolejności i zajęła ostatecznie 9. miejsce, otrzymując w sumie 139 punktów, w tym dwie najwyższe noty od Litwy i Armenii. Podczas obu prezentacji wokalistce towarzyszyło troje tancerzy, którzy zatańczyli układ ułożony przez Redha Benteifoura – choreografa m.in. Michaela Jacksona.
W styczniu 2011 SSM poinformował o powrocie do formatu narodowych selekcji do 56. Konkursu Piosenki Eurowizji, rozpoczął przyjmowanie zgłoszeń kandydatów do udziału w eliminacjach. Miesiąc później ogłosił dziesięciu finalistów (Temo Sadżaja, Salome Korkotaszwili, Boris Bedia, Tako Gaczecziladze, Keti Ordżonikidze, Nini Szermadini oraz zespoły – The Georgians, Sweet Pills oraz Eldrine), których wybrała komisja sędziowska spośród 50 przysłanych kandydatur. Trzech uczestników – Bedia, Orjonikidze oraz Gaczecziladze – zrezygnowało z udziału w selekcjach, w którym wzięło ostatecznie udział siedmiu uczestników. 19 lutego eliminacje wygrała grupa Eldrine z rockowo-hip hopowym utworem autorstwa DJ BE$$a, Ernta „DJ Rocka” Checzumowiego oraz Micheila Czelidze „One More Day”. 28 lutego SSM poinformował media o zmianie wokalistki – Tamar Wadaczkorii zastąpiła Sopo Toroszelidze. W maju gruzińska delegacja po raz kolejny zorganizowała eurowizyjną imprezę dla fanów konkursu, podczas którego zaśpiewały byłe reprezentantki kraju – Sopo Chalwaszi oraz Sopo Niżaradze.
10 maja zespół Eldrine wystąpił jako dziewiąty w kolejności w pierwszym półfinale 56. Konkursu Piosenki Eurowizji, który został zorganizowany w Düsseldorfie w Niemczech. Zdobył 74 punkty i awansował do finału z 9. miejsca. Podczas konferencji prasowej po półfinale grupa wylosowała na finał ostatni, 25 numer startowy. W sobotnim finale otrzymała w sumie 110 punktów, dzięki którym zakończyła udział na 9. miejscu klasyfikacji.
Po zakończeniu finału zespół otrzymał Nagrodę im. Barbary Dex dla najgorzej ubranego artysty. Na 810 głosujących w plebiscycie, 133 oddało głos na gruzińskich reprezentantów. Toroszelidze ubrana była w czarną sukienkę z zielonymi wstawkami, która według jej słów nawiązywała do kultury gruzińskiej.
15 grudnia 2011 SSM rozpoczął proces selekcji gruzińskiego reprezentanta na 57. Konkurs Piosenki Eurowizji organizowany przez Baku w Azerbejdżanie. Pod koniec stycznia nadawca opublikował listę trzynastu kandydatów, którzy wysłali do siedziby telewizji swoje propozycje: Anri Dżochadze, Boris Bedia, Davi, Eduard Tatiana, Lewan Dżibladze, Lina Asataszwili, Salome Simoniszwili, Szmagi Tediaszwili, The Georgians, Vanilla Cage, Mirror Illusion, REMA oraz Industrial City. Spośród nich komisja jurorska, składająca się z profesjonalnych muzyków, wybrała dziewięciu finalistów, którzy wystąpili 19 lutego 2012 podczas finałowego koncertu. Selekcje wygrał Anri Dżochadze, który zgłosił się z propozycją „I’m a Joker”. Tym samym został pierwszym mężczyzną reprezentującym kraj w konkursie. 
24 maja wystąpił w drugim półfinale konkursu z pierwszym numerem startowym. Podczas występu wokalista grał na perkusji i na pianinie. Ostatecznie zdobył 36 punktów i zajął 14. miejsce, nie kwalifikując się do finału.
31 grudnia 2012 SSM opublikował nazwiska wewnętrznie wybranych reprezentantów na 58. Konkurs Piosenki Eurowizji organizowanym w Malmö w 2013, którymi zostali Nodiko Tatiszwili i Sopo Gelowani. Konkursową kompozycję „Waterfall” napisali dla artystów Thomas G:son oraz Erik Bernholm.
16 maja para wystąpiła jako piętnasta w kolejności podczas drugiego koncertu półfinałowego i awansowała do finału, zdobywając 63 punktów i 10. miejsce. W sobotę 18 maja duet zaprezentował konkursową piosenkę z przedostatnim, 25. numerem startowym, ostatecznie zajmując 15. miejsce z 50 punktami na koncie. 
Po finale konkursu utwór zdobył Nagrodę Dziennikarską im. Marcela Bezençona, przyznawaną przez akredytowane media.
16 lipca 2013 gruziński nadawca SSM potwierdził udział w 59. Konkursie Piosenki Eurowizji. Na początku lutego poinformował, że kraj reprezentować będzie folkowy zespół The Shin oraz wokalistka jazzowa Mariko Ebralidze, a ich konkursową propozycją został utwór „Three Minutes to Earth”.
8 maja zespół wystąpił podczas drugiego koncertu półfinałowego i zajęła ostatecznie ostatnie, piętnaste miejsce z 15 punktami na koncie, przez co nie zakwalifikował się do finału konkursu, zajmując tym samym najniższy wynik w historii udziału kraju w konkursie.
Po finale konkursu w 2014 kontrowersje wzbudziło głosowanie gruzińskiej komisji jurorskiej, które uznano za zmanipulowane z powodu zbyt dużego podobieństwa między rankingami poszczególnych jurorów. Z tego powodu podczas ogłaszania krajowych wyników w finale pod uwagę wzięto jedynie głosowanie telewidzów. Chociaż pojawiły się pogłoski o trzyletniej dyskwalifikacji krajowej stacji telewizyjnej z udziału w stawce konkursowej, w sierpniu EBU zdementowała plotki, a nadawca we wrześniu potwierdził uczestnictwo w 60. Konkursie Piosenki Eurowizji, organizowanym w Wiedniu.
Reprezentant kraju został wybrany przez telewidzów i międzynarodową komisję jurorską podczas finału krajowych eliminacji, które odbędą się 14 stycznia 2015. 1 stycznia w programie Communicatori zaprezentowano pięć propozycji, które zakwalifikowane zostały do stawki finałowej selekcji: „If Someone” Eter Beraszwili, „We Are Freeeee” Edwarda Maisona, „Run Away” zespołu Niutone, „Warrior” Niny Sublatti oraz „One and Only” Miszy Suluchiego. Tego samego dnia ruszyło głosowanie telewidzów, które zostało zakończone w trakcie trwania widowiska finałowego, odbywającego się 14 stycznia.
Fnał krajowych eliminacji wygrała Nina Sublatti z piosenką „Warrior”, zostając tym samym reprezentantką Gruzji w 60. Konkursie Piosenki Eurowizji w Wiedniu. W marcu ukazała się nowa, przearanżowana wersja jej konkursowej propozycji. 19 maja wystąpiła jako ostatnia, szesnasta w kolejności w pierwszym półfinale konkursu i z czwartego miejsca przeszła do finału, rozgrywanego 23 maja. Zajęła w nim 11. miejsce z 51 punktami na koncie.
W połowie września 2015 krajowy nadawca potwierdził udział w 61. Konkursie Piosenki Eurowizji organizowanym w Sztokholmie. 15 grudnia odbyła się konferencja prasowa, podczas której zaprezentowany został, wybrany wewnętrznie przez telewizję, reprezentant kraju w konkursie – Nika Koczarow i zespół Young Georgian Lolitas w składzie: Gia Iaszwili, Nick Dawitaszwili i Dima Oganesian. W lutym 2016 odbył się specjalny koncert eliminacyjny, podczas którego wybrała została ich konkursowa propozycja – „Midnight Gold”.
12 maja zespół wystąpił w drugim półfinale konkursu i z dziewiątego miejsca awansował do finału. Zajął w nim dwudzieste miejsce ze 104 punktami na koncie.
Na początku października 2016 gruziński nadawca potwierdził udział w 62. Konkursie Piosenki Eurowizji organizowanym w Kijowie. Nadawca ogłosił, że reprezentant kraju będzie wybrany za pośrednictwem krajowych eliminacji. Do finału selekcji zostało zakwalifikowanych dwudziestu pięciu wykonawców, którymi zostali: Giorgi Czikowani, Brandon Stone i Eteri Beriaszwili, Rati Durgliszwili, Andria Gwelesiani, Alisa Danelia, Nutsa Buzaladze, Malibu, EOS, Dima Kobeszawidze, Trio Mandili, Tamara Gaczecziladze, Nino Baszaruli, Elene Mikiaszwili, Miszo Suluchia, Mariko Lejava, Sparkle, Tornike Kipiani i Giorgi Bolotaszwili, Temo Sajaia, Sabina Czantouria, Mariam Czaczchiani, Asea Sool, Nanuka Giorgobiani, Oto Nemsadze i Limbo oraz Davit Szanidze. 
Finał selekcji odbył się 20 stycznia 2017, o zwycięzcy zdecydowali jurorzy i widzowie w stosunku głosów 70:30. Największą liczbę 122 punktów otrzymała Tamara Gaczecziladze z utworem „Keep the Faith”, tym samym została wybrana na reprezentantkę Gruzji w konkursie organizowanym w Kijowie. Reprezentantka wystąpiła jako druga w kolejności podczas pierwszego półfinału, rozgrywanego 9 maja. Zdobyła łącznie 99 punktów i zajęła jedenaste miejsce, nie kwalifikując się do finału.
W lipcu 2017 telewizja SSM potwierdziła udział w 63. Konkursie Piosenki Eurowizji w Lizbonie. W noc sylwestrową ogłoszono, że reprezentantem kraju został, wybrany wewnętrznie przez telewizję, Ethno-Jazz Band Iriao w składzie: David Malazonia, Nugzar Kawtaradze, Bidzina Murgulia, Lewan Abszilawa, Szalwa Gelekwa, George Abaszidze i Micheil Jawachiszwili. Ich konkursowa piosenka „For You” została opublikowana w lutym 2018.
10 maja reprezentanci wystąpili z dziesiątym numerem startowym w drugim półfinale konkursu i zajęli ostatnie, 18. miejsce, nie kwalifikując się do finału.
Gruzja uczestniczy w Konkursie Piosenki Eurowizji od 2007 i do tej pory wzięła w nim udział jedenaście razy. Poniższa tabela uwzględnia nazwiska wszystkich gruzińskich reprezentantów, tytuły konkursowych piosenek oraz wyniki w poszczególnych latach:
Poniższe tabele pokazują, którym krajom Gruzja przyznaje w finale najwięcej punktów oraz od których państw gruzińscy reprezentanci otrzymują najwyższe noty.
Nagrody im. Marcela Bezençona – trofea dla najlepszych konkurencyjnych piosenek w finale, które zostały po raz pierwszy rozdane podczas 47. Konkursu Piosenki Eurowizji zorganizowanego w Tallinnie w Estonii. Pomysłodawcami nagrody są: Christer Björkman (reprezentant Szwecji w 1992, obecny Szef Delegacji Szwecji) oraz Richard Herrey (członek szwedzkiego zespołu Herreys, który wygrał Konkurs Piosenki Eurowizji 1984). Statuetka nosi nazwisko twórcy Konkursu Piosenki Eurowizji – Marcela Bezençona.
Nagroda Kompozytorska (zwycięzcę wybierają kompozytorzy biorący udział w konkursie)Nagroda Dziennikarzy
