
Szczętki (l. poj.: szczętka), eufauzje, eufazje (Euphausiacea), popularnie zwane krylem – rząd morskich pancerzowców liczący 86 gatunków. W odróżnieniu od innych skorupiaków szczętki mają skrzela zewnętrzne.
Szczętki występują we wszystkich oceanach świata, gdzie stanowią kluczowe, dolne ogniwo w łańcuchu pokarmowym. Odżywiają się fitoplanktonem oraz w mniejszym stopniu zooplanktonem, same zaś są zjadane przez wiele gatunków większych zwierząt, dla których kryl jest najważniejszym elementem diety, np. fiszbinowców, mant, rekinów wielorybich, krabojadów oraz innych płetwonogich, a także kilku gatunków ptaków morskich. Szacuje się, że w Oceanie Południowym organizmy z gatunku kryla antarktycznego (Euphausia superba) mają biomasę 500 milionów ton – dwa razy więcej niż ogólna biomasa ludzi. Połowa tego zjadana jest corocznie przez wieloryby, płetwonogie, pingwiny, kałamarnice i ryby. W poszukiwaniu pokarmu wiele gatunków szczętek odbywa pionową migrację, stanowiąc w nocy pokarm dla drapieżników żerujących przy powierzchni wody, a w dzień – w głębinach.
Człowiek poławia szczętki w ilości 150–200 tys. ton rocznie. Połowy prowadzi się głównie na wodach Oceanu Południowego i u wybrzeży Japonii. Szczętki wykorzystuje się przeważnie w rolnictwie i gospodarstwach rybackich jako paszę, w wędkarstwie jako przynęty, a także w przemyśle farmaceutycznym. W Rosji i Japonii kryl jest również pokarmem ludzi.
W rzędzie Euphausiacea wyróżnia się dwie rodziny. Rodzina Bentheuphausiidae jest monotypowa, zawiera wyłącznie gatunek Bentheuphausia amblyops żyjący w strefie batialnej na głębokościach poniżej 1000 m p.p.m., uważany za najprymitywniejszy gatunek szczętek. Do kolejnej rodziny Euphausiidae zaliczono 85 gatunków, zgrupowanych w dziesięciu rodzajach, z których najliczniejszym jest rodzaj Euphausia liczący 31 gatunków.
Z powodu komercyjnych połowów najlepiej zbadanymi są gatunki: kryl antarktyczny (Euphausia superba), kryl pacyficzny (Euphausia pacifica) oraz kryl północny (Meganyctiphanes norvegica).
Do tej pory nie znaleziono kopalnych szczętek, więc mało znana jest ich paleobiologia. Historia specjacji kryla jest znana jedynie z badań wolno ewoluujących jądrowych sekwencji DNA. Porównanie zmian w ich 28S rDNA ze zmianami w 28S rDNA ich bliskich krewnych pancerzowców, których kopalne dowody zachowały się, pozwoliło na określenie dat wyodrębnienia się poszczególnych rodzajów szczętek. Analiza filogenetyczna częściowych sekwencji 28S rDNA euphauzji – stosowana do badania powiązań rodzinnych między gatunkami kryla – wykazała, że ostatni wspólny przodek rodziny Euphasiidae żył we wczesnej kredzie ok. 130 milionów lat temu. Dwie linie rodowe kryla przeżyły wymieranie kredowe (65 milionów lat temu), a nowoczesne gatunki kryla powstały przed końcem paleogenu (23 miliony lat temu).
Szczętki występują we wszystkich oceanach świata. Rozmieszczenie większości gatunków obejmuje również wszystkie oceany, niektóre gatunki występują endemicznie albo wykazują występowanie ograniczone do strefy sublitoralu.
Gatunki z rodzaju Thysanoessa występują zarówno w Atlantyku jak i w Oceanie Spokojnym. Wody tego drugiego to także habitat kryla pacyficznego. Kryl północny żyje w północnej części Atlantyku od wysokości Morza Śródziemnego. Cztery gatunki rodzaju Nyctiphanes występują obficie w miejscach prądów podnoszących się oceanicznych wód głębinowych (upwelling) jak: Prąd Kalifornijski, Prąd Peruwiański, Prąd Benguelski i Prąd Kanaryjski, w których człowiek jednocześnie poławia na dużą skalę ryby, mięczaki i skorupiaki.
W Oceanie Południowym otaczającym Antarktydę występuje siedem gatunków kryla: jeden z rodzaju Thysanoessa (T. macrura) i sześć z rodzaju Euphausia. Kryl antarktyczny żyje zwykle na głębokościach do 100 m p.p.m., podczas gdy gatunek Euphausia crystallorophias znaleziono na głębokości 4000 m p.p.m., chociaż normalnie występuje od 300 do 600 m p.p.m.. Oba gatunki są spotykane na południe od 55° S szerokości geograficznej, przy czym E. crystallorophias dominuje na południe od 74° S i w regionach zwartego lodu. Inne znane gatunki występujące w Oceanie Południowym to E. frigida, E. longirostris, E. triacantha oraz E. vallentini.
Szczętki to skorupiaki mające chitynowy egzoszkielet. Przezroczyste ciało składa się z 21 segmentów, wyraźnie zróżnicowanych na tegmy: głowę, tułów oraz odwłok. Pierwsze dwie tegmy zrośnięte są w głowotułów osłonięty chitynowym karapaksem. U większości gatunków ta zewnętrzna osłona jest przezroczysta. Szczętki mają także skomplikowane oczy złożone, umieszczone na krótkich słupkach. Niektóre gatunki mogą adaptować się do zmiennych warunków świetlnych dzięki pigmentom, których używają jako biologicznego rodzaju rastru. Wyposażone są w parę długich, wieloczłonowych czułków (u stawonogów zwane antenami) oraz kilka par dwugałęziowych odnóży, które dzielą się na odnóża kroczne (pereiopody) oraz odnóża tułowiowe (torakopody). Liczba par jest różna u poszczególnych rodzajów oraz gatunków. W skład torakopodów wchodzą odnóża służące do karmienia i do filtracji pokarmu z wody. U gatunków drapieżnych, druga lub druga i trzecia para są wydłużone i zaopatrzone w szczypce, spełniając rolę narządów chwytnych. Poza tym wszystkie gatunki mają pięć par, zaopatrzonych w długie szczeci, pływnych odnóży (pleopody) bardzo podobnych do pleopodów homara. Większość gatunków dorasta do 1–2 cm długości, zaś kilka może osiągnąć rozmiar 6–12 cm. Największym gatunkiem jest mezopelagiczna szczętka Thysanopoda spinicaudata. Szczętki można z łatwością odróżnić od innych skorupiaków ze względu na ich widoczne z zewnątrz, nitkowate i zwijające się spiralnie skrzela.
Wiele gatunków kryla filtruje pożywienie za pomocą przednich odnóży (torakopody), które tworzą rodzaj bardzo gęstego grzebienia odsączającego pożywienie z wody. Rzęsy filtrów mogą być tak gęste, że niektóre gatunki, jak np. Euphausia spp., mogą odżywiać się głównie fitoplanktonem, a w szczególności jednokomórkowymi algami okrzemkami. Przyjmuje się jednak, że szczętki to głównie organizmy wszystkożerne. Niektóre gatunki są wyłącznie mięsożernymi, polującymi na mały zooplankton i larwy ryb.
Oprócz Bentheuphausia amblyops wszystkie pozostałe szczętki mają zdolność bioluminescencji, dzięki organom zwanym fotoforami mogącym emitować światło o barwie żółtej lub żółtozielonej, w błyskach 1-6-sekundowych. Fotofory występują na częściach podstawowych słupków ocznych albo odnóży tułowiowych oraz na 4 sterniach segmentów tułowia. Światło powstaje w wyniku enzymatycznych reakcji chemiluminescencji, w których pigment lucyferyna jest aktywowana przez enzym lucyferazę. Badania wykazały, że lucyferyny wielu gatunków szczętek to fluorescencyjne tetrapirole, podobne, aczkolwiek nie identyczne, z lucyferynami niektórych bruzdnic. Szczętki prawdopodobnie nie mogą samodzielnie produkować tych substancji, jednak wchłaniają je wraz z bruzdnicami będącymi częścią ich diety. Fotofory szczętek są dość rozwinięte i mogą skupiać światło oraz obracać je w wybranym kierunku za pomocą mięśni. Funkcja tych organów nie jest dokładnie znana, sądzi się, że odgrywają pewną rolę przy kopulacji, warunkują stosunki społeczne, czy też ułatwiają orientację. Niektórzy badacze (m.in.: Lindsay i Latz oraz Johnsen) przypuszczają, że szczętki używają światła jako kamuflażu mającego zredukować ich cień i w ten sposób uczynić niewidocznymi dla drapieżników pływających pod nimi.
Większość gatunków szczętek to zwierzęta żyjące w ławicach. Ich rozmiary i gęstość różnią się znacznie w zależności od gatunku jak i regionu występowania. W przypadku kryla antarktycznego stwierdzono gęstość ławic w wielkości od 10 000 do 30 000 osobników na metr sześcienny. Pływanie w ławicy jest mechanizmem ochronnym, który irytuje mniejsze drapieżniki koncentrujące się podczas ataku na pojedyncze okazy.
Większe migracje szczętek związane są z prądami morskimi. W ciągu dnia skorupiaki te odbywają zwykle wędrówki wertykalne – spędzają dzień w głębiach i wypływają w wyższe warstwy akwenów podczas nocy. Im głębiej schodzą, tym bardziej zmniejszają swoją aktywność, przypuszczalnie aby ograniczać spotkania z drapieżnikami i oszczędzać siły. Niektóre gatunki (np. kryl antarktyczny, kryl pacyficzny, E. hanseni, Pseudeuphausia latifrons albo Thysanoessa spinifera) tworzą również ławice bezpośrednio pod powierzchnią oceanów za dnia, poszukując pokarmu oraz w celach rozrodczych. To zachowanie naraża je jednak bardziej na ataki drapieżników. Gęste ławice znajdujące się bezpośrednio pod powierzchnią wód, gdzie mają ograniczoną możliwość ucieczki, mogą wywoływać szał jedzenia np. u ptaków czy ryb. Ławice rozpraszają się, gdy są zaniepokojone. Obserwowano jak niektóre osobniki szczętek liniały nagle, zostawiając powłokę egzoszkieletu (exuvia) w celu zmylenia napastnika.
Szczętki płyną zwykle z szybkością kilku centymetrów na sekundę (0,2-10 długości ciała na sekundę), używając odnóży pływnych (pleopody) jako napędu. Będąc w niebezpieczeństwie, reagują ucieczką zwaną lobstering – kurcząc i rozkurczając segmenty ogonowe telsona i uropody, szczętki poruszają się do tyłu względnie szybko, osiągając prędkości wahające się od 10 do 27 długości ciała na sekundę, co oznacza w przypadku dużych gatunków (jak np. kryl antarktyczny) około 0,8 m/s. Ze względu na taką zdolność pływania wielu naukowców klasyfikuje dorosłe szczętki jako nekton, czyli organizmy zdolne do poruszania się wbrew (słabym) prądom morskim. Natomiast wszystkie formy larwalne szczętek traktuje się zasadniczo jako zooplankton.
Szczętki są ważnym ogniwem łańcucha pokarmowego. Częściowo wchodzą w skład gildii filtratorów. Kryl antarktyczny odżywia się fitoplanktonem, przeobrażając energię pierwszego rzędu w formę materii przystępną dla konsumpcji większych zwierząt, które nie mogą odżywiać się bezpośrednio mikroskopijnymi algami. Inne gatunki, jak np. kryl północny, mają stosunkowo drobny system filtrów umożliwiający im aktywne polowanie na widłonogi i większy zooplankton. Z drugiej strony szczętki są pożywieniem wielu gatunków zwierząt. Do nich należą zarówno mniejsze zwierzęta, np. ryby albo ptaki, jak i większe ssaki, np. płetwonogie, a nawet fiszbinowce.
Zaburzenia ekosystemu, które powodują zmiany ilościowe populacji szczętek, mogą mieć poważne konsekwencje (kaskada troficzna). Przykładem może być zjawisko obserwowane w Morzu Beringa w 1998: Podczas zakwitu glonów z rzędu Coccolithophorales z gromady haptofitów w dotkniętych regionach morza spadła koncentracja okrzemek, którymi odżywiają się szczętki. Ponieważ te nie mogą odżywiać się jeszcze mniejszymi Coccolithophorales, ich populacje (głównie kryla pacyficznego) zmniejszyły się drastycznie w tym akwenie. To znów pociągnęło za sobą zmiany ilościowe innych gatunków zwierząt (np. zmniejszyły się populacje burzyków). Możliwe, że spadek liczebności szczętek mógł być przyczyną zmiany tras wędrówek łososi, które nie powróciły w tym sezonie na tarło do rzek zachodniej Alaski.
Oprócz drapieżnictwa i doboru pokarmu na stopień śmiertelności szczętek mogą wpływać również inne czynniki. Istnieje kilka jednokomórkowych, endopasożytniczych orzęsków z rodzaju Collinia, które mogą zarazić różne gatunki kryla i spowodować znaczące spadki w dotkniętych populacjach. Takie zarażenia obserwowano u Thysanoessa inermis w Morzu Barentsa, jak i u populacji kryla pacyficznego, Thysanoessa spinifera oraz T. gregaria żyjących wzdłuż północnoamerykańskich wybrzeży Pacyfiku. Istnieją również ektopasożyty z rodziny Dajidae, rzędu równonogów, które atakują szczętki (jak i krewetki oraz lasonogi). Jednym z takich pasożytów jest Oculophryxus bicaulis, którego znaleziono na gatunkach kryla: Stylocheiron affine i S. longicorne. Napastnik przyczepia się do czułek ocznych szczętek i wysysa krew z ich głów. Przyjmuje się, że w ten sposób uniemożliwia rozmnażanie swojego żywiciela, ponieważ żaden z zarażonych osobników nie osiągnął dojrzałości płciowej.
Cykl życiowy kryli był tematem kilku badań naukowych (np. Guerny 1942 i Mauchline & Fisher 1969), które obejmowały różne gatunki. Jest on więc dosyć dobrze znany, przy czym istnieją małe różnice w cyklach życiowych poszczególnych gatunków.
Szczętki są rozdzielnopłciowe, samice nie opiekują się jajami. Po tym jak szczętka wykluje się z jaja, skorupiak przechodzi kilka faz larwalnych, zwanych: nauplius, pseudometanauplius, metanauplius, calyptopsis i furcilia. Każda z tych faz dzieli się dalej na podfazy. Fazę pseudometanauplius przechodzą wyłącznie gatunki – tak zwane "sac-spawners" (wylęgacze workowe) – które składają jaja w worku jajotwórczym. Larwy rosną i linieją kilka razy podczas rozwoju. Zrzucają wtedy swój sztywny egzoszkielet za każdym razem, gdy ten staje się za mały i wytwarzają nowy. Linienie następuje częściej, gdy larwy są mniejsze, a gdy stają się większe, częstotliwość linienia spada. Podczas fazy metanauplius larwy odżywiają się resztkami żółtka znajdującego się w ich ciele. Dopiero w fazie calyptopsis, w wyniku procesu różnicowania komórkowego, powstają otwór gębowy i układ trawienny, po czym larwy zaczynają się odżywiać fitoplanktonem. Podczas tej fazy larwy muszą dotrzeć do strefy fotycznej wyższych warstw oceanu, w których żyją algi, gdyż ich rezerwy żółtka wyczerpują się. W przebiegu fazy furcilia powstają kolejno segmenty ciała z parami odnóży pławnych (pleopody). Każda z nowo powstałych par funkcjonuje dopiero po kolejnym procesie linienia. Przy tym liczba segmentów z kończynami powstających podczas każdej z podfaz fazy furcilia może się różnić w przypadku tego samego gatunku w zależności od warunków środowiskowych. Po tej ostatniej fazie młody kryl wygląda podobnie do dorosłego osobnika, nie jest jednak jeszcze dojrzały.
Podczas okresu godowego, który odbywa się w różnych porach w zależności od gatunku i klimatu, dochodzi do kopulacji, przy czym samce przystawiają spermatofor do otworu genitalnego (thelycum) samic. Samice mogą nosić do kilku tysięcy jaj w jajnikach. Masa jaj może wynosić do jednej trzeciej masy ciała samicy. Podczas jednego sezonu kryle mogą rozmnażać się kilkakrotnie, przy czym okresy między lęgami można liczyć nawet w dniach.
57 gatunków rodzajów Bentheuphausia, Euphausia, Meganyctiphanes, Thysanoessa i Thysanopoda to tak zwane "wylęgacze rozsyłające" (ang. : broadcast spawners) – samica wypuszcza zapłodnione jaja do wody, tam zwykle opadają w niższe warstwy, rozpraszają się i są pozbawione opieki. Potomstwo tych gatunków najczęściej wykluwa się w pierwszej fazie rozwoju larwy nauplius, jednak wyklucia obserwowane były również w późniejszej fazie metanauplius, a nawet w fazie calyptopis;
pozostałe 29 gatunków innych rodzajów to "wylęgacze workowe" (ang. : sac spawners) – samica nosi zapłodnione jaja ze sobą w worku jajotwórczym przy tylnych parach torakopodów aż do momentu wyklucia w fazie larwalnej metanauplii. Niektóre gatunki jak Nematoscelis difficilis mogą jednak wykluwać się podczas fazy nauplius albo pseudometanauplius.Kilka z gatunków szczętek, które występują w wodach polarnych, może żyć ponad sześć lat (np. kryl antarktyczny). Inne, np. kryl pacyficzny, występujący w wodach klimatu umiarkowanego, mogą osiągnąć wiek dwóch lat. Okres życia gatunków występujących w wodach klimatu podrównikowego albo równikowego jest jeszcze krótszy, np. Nyctiphanes simplex żyje zwykle od sześciu do ośmiu miesięcy.
Szczętki linieją za każdym razem, gdy wyrosną ze swojego sztywnego egzoszkieletu. Młode okazy, które rosną szybciej, linieją częściej niż starsze i większe zwierzęta. Częstotliwość linienia różni się u poszczególnych gatunków. W zależności od czynników zewnętrznych (szerokość geograficzna, temperatura wody, zasoby pokarmowe) może być różna nawet u tego samego gatunku. Okres między linieniami podtropikalnego gatunku Nyctiphanes simplex waha się ogólnie od dwóch do siedmiu dni – podczas gdy larwy linieją średnio co 4 dni, okazy młode i dorosłe zrzucają egzoszkielet co 6 dni. W wypadku kryla antarktycznego (Ocean Południowy) okresy między linieniami wahają się od 9 do 28 dni w zależności od temperatury wody (od 0 °C do 4 °C). Okresy te trwają u kryla północnego (Morze Północne) również od 9 do 28 dni, jednak przy temperaturach od 2,5 °C do 15 °C. Kryl antarktyczny potrafi także zmniejszyć rozmiar swojego ciała, gdy nastąpi niedobór pokarmu. Również wtedy zwierzę linieje, zrzucając swój za duży egzoszkielet. Podobna umiejętność kurczenia się jest charakterystyczna dla kryla pacyficznego występującego w wodach od klimatu umiarkowanego do polarnego. Jest to adaptacja do wysokich temperatur panujących okresowo w wodach, w których gatunek występuje. Naukowcy tłumaczą tę samą adaptację w przypadku innych gatunków szczętek zamieszkujących umiarkowane akweny.
W Japonii szczętki, poławiane tam co najmniej od XIX w., są pożywieniem dla ludzi (okiami (オキアミ) jap.) oraz karmą dla zwierząt hodowlanych. Globalne połowy na wielką skalę rozpoczęły się na przełomie lat 60. i 70. XX w. Obecnie prowadzi się je w Morzu Szkockim i na wodach antarktycznych oraz u wybrzeży Japonii. Największe połowy w historii prowadziły Japonia oraz ZSRR, zaś po jego rozpadzie Rosja i Ukraina. Szczyt odłowów odnotowano w 1983, kiedy to uzyskano 528 tys. ton kryla tylko z Oceanu Południowego (93% odłowiło ZSRR). W 1993 dwa wydarzenia przyczyniły się do drastycznego zmniejszenia odłowów kryla. Rosja zrezygnowała z połowów oraz wprowadzono znaczące limity uzyskiwania szczętek. Limity wynikały z Konwencji o Ochronie Żywych Zasobów Antarktyki (ang.) (CCAMLR) będącej częścią Traktatu Antarktycznego. W 2007 największe odłowy prowadziła Japonia, za którą znalazły się Korea Południowa, Ukraina i Polska. Obecnie odłowy w wodach antarktycznych kształtują się na poziomie ok. 100 tys. ton rocznie. Są regulowane przez piętnasty paragraf CCAMLR. Prawdopodobnie ograniczenie połowów jest także związane z wysokimi kosztami uzysku, aczkolwiek kwestie polityczne i konieczność legalizacji także odgrywają istotną rolę. Połowy u wybrzeży Japonii kształtują się na poziomie 70 tys. ton.
Eksperymentalne połowy na małą skalę prowadzi się także na innych obszarach, m.in. kryla pacyficznego u wybrzeży Kolumbii Brytyjskiej, oraz kryla północnego, Thysanoessa raschii i Thysanoessa inermis w Zatoce Świętego Wawrzyńca. Podczas tych połowów uzyskuje się kilkaset ton szczętek rocznie. Nicol oraz Foster uważają, iż rozpoczęcie połowów na dużą skalę w tych rejonach może spotkać się z oporem ze strony lokalnych rybaków oraz ekologów.
Szczętki mają smak słony i bardziej intensywny niż krewetki. Do masowej konsumpcji i przemysłowego przetworzenia muszą być obierane, ponieważ ich egzoszkielet zawiera fluorki, które w dużych ilościach mogą być toksyczne. Nadmierne spożycie okiami może także wywoływać biegunkę. Olej z kryla jest natomiast bogatym źródłem nienasyconych kwasów tłuszczowych typu omega-3, DHA oraz EPA.

Szop pracz, szop amerykański (Procyon lotor) – gatunek średnich rozmiarów ssaka z rodziny szopowatych (Procyonidae) pochodzący z Ameryki Północnej. Największy przedstawiciel rodziny szopowatych, o ciele długości od 40 do 70 cm i masie 3,5–9 kg, zazwyczaj aktywny w nocy. Szop jest wszystkożerny, a jego dieta zawiera w 40% bezkręgowce, w 33% – rośliny i w 27% – kręgowce. Sierść szopa o szarym kolorze w 90% składa się z gęstego podszerstka, który chroni przed zimnem. Najbardziej charakterystyczne cechy szopa pracza to niezwykle zręczne przednie łapy i czarny wzór maski wokół oczu; są one elementami mitologii kilku szczepów Indian. Szopy znane są z inteligencji; badania wykazują, że zwierzęta te przechowują w pamięci rozwiązania zadań nawet przez trzy lata.
Pierwotne miejsca występowania szopa pracza to lasy liściaste i mieszane Ameryki Północnej, jednak dzięki dużej zdolności adaptacji zwierzęta te przystosowały się do życia na terenach górskich i mokradłach słonych, a także na obszarach zurbanizowanych, gdzie bywają uważane za szkodniki. Na skutek ucieczek z ludzkich domów i przeprowadzanych w połowie XX wieku introdukcji szopy spotyka się również w kontynentalnej Europie, w rejonie Kaukazu i w Japonii.
Przez długi czas uważano, że szopy pracze prowadzą typowo samotniczy tryb życia, lecz istnieją dowody, że zwierzęta te angażują się w różne zachowania społeczne zależnie od płci. Spokrewnione samice często żyją na wspólnym terytorium, a niespokrewnione samce łączą się w grupy do maksymalnie czterech osobników, aby wspólnie bronić się przed intruzami – przeważnie obcymi samcami podczas okresu godowego. Rozmiar areału osobniczego jest sprawą indywidualną i wynosi od 3 ha dla żyjących w mieście samic, do 50 km² w przypadku samców żyjących na prerii. Wiosną, po trwającej około 65 dni ciąży, samica rodzi od dwóch do pięciu młodych, którymi opiekuje się do późnej jesieni. Mimo że szopy żyjące w niewoli mogą osiągnąć wiek ponad 20 lat, przewidywana długość życia na wolności wynosi tylko 1,8 do 3,1 roku. Na terenach zamieszkałych przez ludzi głównymi przyczynami śmierci szopów praczy są polowania i wypadki drogowe. Polska nazwa gatunkowa pochodzi od charakterystycznego „płukania pokarmu”, zachowania, które zaobserwowano jedynie w niewoli.
Szopy pracze były znane rdzennym mieszkańcom Ameryki Północnej od tysiącleci. Najstarsze znane ślady, świadczące o wykorzystywaniu przez człowieka mięsa szopów jako pożywienia (prawdopodobnie dla zwierząt domowych), odkryte w pozostałościach po indiańskich osadach na terenie stanów Środkowoatlantyckich pochodzą z okresu 6000 lat przed naszą erą. W dolinie rzeki Ohio odkryto podobne ślady datowane na 1000 rok n.e. Pierwsze pisemne świadectwa kontaktu człowieka z szopami praczami pochodzą z 1492 roku, gdy okręt Krzysztofa Kolumba przybił do brzegu wyspy Long Island położonej na archipelagu Bahamów. Kolumb odnotował w dzienniku, że w pobliżu chaty rybackiej napotkał zwierzęta, które określił mianem perros, które w języku hiszpańskim oznacza psa. Członkowie jego załogi używali też określenia perro tejón, czyli „pies podobny do borsuka”. Kolumb zabrał kilka schwytanych okazów do Portugalii, ale zwierzęta te nie żyły tam zbyt długo. Podczas swej kolejnej wyprawy Kolumb prawdopodobnie żywił załogę mięsem szopów. Kolejna pisemna relacja pochodzi z 1520 roku i została uwieczniona przez wyprawę Hiszpanów podróżujących z Karaibów na wschodnie wybrzeże Ameryki. Na terenie obecnego stanu Karolina Południowa lub Georgia napotkali „zwierzęta wyglądające jak lisy z intensywnie pomalowanymi pyskami” (muy pintada). Opis ten uznawany jest za najstarsze pisane świadectwo kontaktu człowieka z szopami na terenie należącym współcześnie do Stanów Zjednoczonych. W 1608 roku kapitan John Smith odnotował, że szop w języku Indian to „arakunem”. W 1612 roku ten sam żeglarz opisywał szopy jako „aroughcun” i wyjaśniał, że są to zwierzęta podobne do borsuków, ale mieszkające na drzewach jak wiewiórki. Dla oznaczenia liczby mnogiej Smith używał zamiennie określeń: „aroucouns” oraz „raroucuns”. Nowsze publikacje wskazują, że nazwa używana przez Indian brzmiała „rahaughcums”, co jest tłumaczone jako „ten co trze, szoruje i drapie łapami”.
Na bazie skamieniałości pochodzących z terenów Francji i Niemiec można założyć, że pierwsi przedstawiciele rodziny szopowatych zamieszkiwali Europę w późnym oligocenie, około 25 milionów lat temu. Podobne kształty zębów i czaszek sugerują istnienie bliskiego wspólnego przodka szopowatych i łasicowatych, lecz analiza molekularna wskazuje na bliższe pokrewieństwo między szopami i niedźwiedziami. Po tym, jak ówczesne szopowate przekroczyły cieśninę Beringa co najmniej 6 milionów lat później, ich główne skupisko powstało prawdopodobnie w Ameryce Środkowej. Podejrzewa się, że rodzaje Nasua i Nasuella oraz szopy (Procyon) mogą mieć bliskiego wspólnego przodka – byłby to gatunek rodzaju Paranasua żyjący między 5,2 a 6 milionami lat temu. Ta hipoteza, oparta na porównaniach morfologicznych, kłóci się z analizą genetyczną z 2006 roku, wykazującą, że szopy są bliżej związane z kotofretkami (Bassariscus). W przeciwieństwie do innych szopowatych, takich jak szop rakojad (Procyon cancrivorus), przodkowie szopa pracza opuścili strefę międzyzwrotnikową i podzwrotnikową i zawędrowali na północ około 4 milionów lat temu podczas wielkiej migracji, co potwierdza odkrycie na Wielkich Równinach skamielin pochodzących ze środkowego pliocenu.
W ciągu pierwszych kilkudziesięciu lat od odkrycia tego gatunku przez ekspedycję Krzysztofa Kolumba taksonomiści byli zdania, że szop spokrewniony jest z wieloma różnymi zwierzętami, w tym psami, kotami, borsukami, a zwłaszcza niedźwiedziami. Karol Linneusz umieścił szopa pracza w rodzaju Ursus – z początku, w drugim wydaniu swojego dzieła Systema Naturae, pod nazwą Ursus cauda elongata („niedźwiedź długoogoniasty”), potem jako Ursus Lotor („niedźwiedź pracz”) w dziesiątym wydaniu. W roku 1780 Gottlieb Conrad Christian Storr umieścił szopa pracza w osobnym rodzaju Procyon. Ta nazwa rodzajowa pochodzi z greki: Προκύων (Prokuōn), czyli πρό (pro, „przed”) oraz κύων (kuōn, „pies”) i sugeruje, że rodzaj grupuje zwierzęta przed-psowate czy też pra-psowate. Jest też możliwe, że Storr przez wzgląd na nocny tryb życia szopów wybrał gwiazdę o nazwie Procjon jako eponim dla tego gatunku.
Wilson i Reeder wyróżniają 22 podgatunki szopa pracza (rozmieszenie na podstawie Encyclopedia of Life):
Procyon l. pallidus – dwie izolowane populacje: w południowo-zachodnich stanach USA na zachodzie i Karolinie Południowej na wschodzie
Cztery podgatunki szopa endemiczne dla niewielkich wysp Ameryki Środkowej i Karaibów po odkryciu były często uznawane za osobne gatunki. Zaliczają się do nich P. l. maynardi, zwany po angielsku „Bahaman raccoon”, podobny do niego P. l. minor („Guadeloupe raccoon”), P. l. insularis („Tres Marias raccoon”), większy niż przeciętna i o bardziej kanciastym kształcie głowy, a także wymarły P. l. gloveralleni („Barbados raccoon”). Badania ich morfologicznych i genetycznych cech przeprowadzone w latach 1999, 2003 i 2005 doprowadziły do umieszczenia tych „szopów z wysp” jako podgatunków szopa pracza w trzecim wydaniu Mammal Species of the World. W wyniku tych badań wykazano również, że podgatunek P. l. minor został wprowadzony przez człowieka na wyspy Grande-Terre i Basse-Terre (Gwadelupa) zaledwie kilka stuleci temu i jest blisko spokrewniony z P. l. maynardi, żyjącym na wyspie New Providence w archipelagu Bahamów, położonej w odległości około 2 tys. km od wspomnianych wysp. Dlatego też zaproponowano, by oba podgatunki połączyć i tym samym Procyon (lotor) minor potraktować jako synonim P. l. maynardi.
Piąty „szop z wysp”, Procyon pygmaeus („Cozumel raccoon”), ważący zaledwie 3 lub 4 kg i mający charakterystyczne drobne zęby, wciąż jest uznawany za osobny gatunek.
Cztery najmniejsze podgatunki szopa pracza, o średniej wadze ciała od 2 do 3 kg, można spotkać na południowym wybrzeżu Florydy i przyległych wyspach. Przykładem jest P. l. marinus („Ten Thousand Island raccoon”). Większość z 22 podgatunków tylko nieznacznie różni się między sobą barwą sierści, rozmiarem i innymi zewnętrznymi cechami. Dwa najliczniejsze podgatunki to P. l. lotor („Eastern raccoon”) i P. l. hirtus („Upper Mississippi Valley raccoon”), które wyróżniają się stosunkowo ciemną sierścią o długich włosach, przy czym P. l. hirtus jest większy. P. l. lotor występuje we wszystkich stanach USA i prowincjach Kanady na północ od Karoliny Południowej i Tennessee. Przyległy obszar występowania P. l. hirtus obejmuje wszystkie stany USA i prowincje Kanady na północ od Luizjany, Teksasu i Nowego Meksyku.
Od głowy do zadu ciało szopa pracza ma długość od 40 do 70 cm, nie licząc puszystego ogona o długości od 20 do 40 cm (zazwyczaj nie dłuższego niż 25 cm). Wysokość w kłębie wynosi od 23 do 30 cm. Masa ciała dorosłego szopa może przybierać bardzo różne wartości w zależności od warunków życia; waha się między 2 a 14 kg i zazwyczaj wynosi 3,5–9 kg. Najmniejszych rozmiarów osobniki można napotkać na południu półwyspu Floryda, zaś szopy żyjące bliżej północnej granicy występowania gatunku są zwyczajowo największe, zgodnie z regułą Bergmana. Należy jednak pamiętać, że ze względu na okresowe gromadzenie zapasów tłuszczu masa ciała szopów mierzona na początku zimy może być dwukrotnie większa niż na wiosnę . Masa ciała samców jest zazwyczaj większa o 15–20% niż samice. Poszczególne szopy pracze bardzo różnią się między sobą rozmiarami; pod tym względem jest to jeden z najbardziej zróżnicowanych wewnętrznie gatunków. Największym znanym dzikim szopem był osobnik o długości ciała (mierzonej od głowy do końca ogona) 140 cm, przy masie ciała 28,4 kg. Była to rekordowa wielkość wśród zwierząt z rodziny szopowatych.
Najbardziej charakterystyczną cechą szopa pracza jest obszar czarnej sierści wokół oczu, silnie kontrastujący z resztą twarzy. Przypomina on kształtem maskę bandyty, co podkreśla w ludzkich oczach psotne usposobienie tego zwierzęcia. Brzegi lekko zaokrąglonych uszu obwiedzione są linią białej sierści. Pierścienie na ogonie przypominają umaszczenie lemura katta. Uważa się, że dzięki tym wyraźnym czarno-białym wzorom na twarzy i ogonie szopy łatwiej odczytują język ciała swoich pobratymców. Możliwe, że czarna maska ma też za zadanie zmniejszać odblask światła wokół oczu. Reszta ciała pokryta jest nieprzepuszczającymi wilgoci długimi i sztywnymi włosami okrywowymi, w kolorze szarym lub rzadziej brązowym. Szopy o ciemniejszym zabarwieniu sierści są częściej spotykane w Niemczech, ponieważ osobniki o takiej właśnie barwie były tam introdukowane. Gęsty podszerstek, stanowiący 90% okrywy włosowej, chroni przed zimnem i składa się z włosów długości 2–3 cm.
Szop pracz porusza się, dotykając podłoża całą powierzchnią stopy. Potrafi stawać na tylnych łapach, aby dokładnie zbadać przedmiot trzymany w przednich. Ponieważ szopy mają krótkie kończyny w stosunku do krępego torsu, zazwyczaj nie potrafią szybko biegać ani wykonywać długich skoków. Najwyższa prędkość, jaką szop może rozwinąć na krótkim dystansie, to 16–24 km/h. Szopy pływają ze średnią prędkością 5 km/h i mogą pozostawać w wodzie przez wiele godzin. Możliwość obrócenia tylnej stopy o 180° jest przydatna przy schodzeniu z drzewa głową w dół, co jest niezwykłą umiejętnością wśród ssaków tego rozmiaru. Szopy mają dwie możliwości zwiększenia odbioru ciepła poprzez parowanie – w celu oddania ciepła mogą zarówno pocić się, jak i ziajać.
Czaszka szopa ma krótką i szeroką część twarzową oraz pojemną mózgoczaszkę. Czaszka dorosłego samca mierzy 94,3–125,8 mm długości i 60,2–89,1 mm szerokości, czaszka samicy zaś 89,4–115,9 mm długości i 58,3–81,2 mm szerokości. Długość czaszki od szczytu do podbródka jest większa niż od szczytu do podstawy, a kość nosowa jest krótka i dość szeroka. Struktura kostna otaczająca ucho środkowe jest wyjątkowo duża, a grzebień strzałkowy słabo rozwinięty. Uzębienie – 40 zębów o wzorze 
   – jest przystosowane do diety wszystkożercy: łamacze nie są tak ostre i spiczaste jak u drapieżników, a trzonowce są węższe niż u roślinożerców. Kość prącia samców ma długość około 10 cm i jest wyraźnie zagięta w przedniej części. Badając jej wygląd, można określić stopień dojrzałości płciowej osobnika. Wyróżnia się trzynaście różnych sygnałów dźwiękowych wykorzystywanych przez szopy, z czego siedem służy do komunikacji między matką a młodymi. Jednym z nich jest podobny do ćwierkania dźwięk wydawany przez noworodki.
Najważniejszym zmysłem szopa jest dotyk. Jego bardzo wrażliwe przednie łapy są chronione cienką warstwą zrogowaciałego naskórka, która staje się elastyczna pod wpływem wilgoci. Palce nie są połączone błoną, co jest dość niezwykłe, ponieważ błona obecna jest u większości drapieżnych ssaków. Niemal dwie trzecie obszaru odpowiedzialnego za postrzeganie zmysłowe w korze mózgowej szopa jest wyspecjalizowane w interpretacji impulsów dotykowych, co stanowi więcej niż w przypadku jakiegokolwiek innego badanego zwierzęcia. Dzięki umiejscowionym ponad ostrymi pazurami włosom czuciowym szop jest w stanie zidentyfikować przedmiot, zanim dotknie go łapą. Ponieważ nie są wyposażone w przeciwstawne kciuki, łapom szopa brak zręczności charakterystycznej dla naczelnych. U szopów stojących przez kilka godzin w wodzie o temperaturze poniżej 10 °C nie zaobserwowano upośledzenia postrzegania dotykowego.
Uważa się, że szopy nie są zdolne do postrzegania barw, a z pewnością niezbyt dobrze je rozróżniają, mimo że ich oczy są dobrze przystosowane do wykrywania światła o zielonym odcieniu. Percepcja wzrokowa ma dla tych zwierząt stosunkowo niewielkie znaczenie, mimo że akomodacja ich oczu wynosząca 11 dioptrii porównywalna jest z ludzką i pomimo poprawiającej widzenie w słabym świetle błony odblaskowej położonej za siatkówką. Szopy słabo widzą odległe obiekty. Węch szopa, poza przyczynianiem się do lepszej orientacji w ciemności, ważny jest dla komunikacji wewnątrzgatunkowej. Szopy znaczą teren przy pomocy wydzieliny gruczołów zapachowych (zazwyczaj gruczołów odbytowych), moczu i kału. Przy swym szerokim zakresie słyszalności szopy postrzegają dźwięki o częstotliwości między 50 Hz a 85 kHz, a także dźwięki bardzo ciche, na przykład odgłosy poruszającej się pod ziemią dżdżownicy.
Przeprowadzono zaledwie kilka eksperymentów dotyczących zdolności umysłowych szopów praczy. Większość badań bazowała na zmyśle dotyku. Podczas doświadczenia przeprowadzonego przez etologa H. B. Davisa w roku 1908 szopy zdołały otworzyć 11 z 13 skomplikowanych zamknięć w mniej niż 10 próbach i bez problemu powtarzały właściwą czynność, nawet jeśli zamknięcia były zamienione miejscami lub obrócone do góry nogami. Davis uznał, że zwierzęta zrozumiały abstrakcyjną zasadę działania mechanizmów, a ich szybkość uczenia się była porównywalna ze zdolnościami rezusów. Przedmiotem badań przeprowadzonych w latach 1963, 1973, 1975 oraz 1992 była pamięć szopów. Okazało się, że zwierzęta te przechowują w pamięci rozwiązania zadań nie dłużej niż przez trzy lata. Doświadczenie przeprowadzone przez B. Pohla w roku 1992 wykazało, że szopy bez wahania odróżniały, kiedy dwa symbole były identyczne, a kiedy różne, i po krótkiej fazie nauki pamiętały rozwiązania przez trzy lata. Stanislas Dehaene w swojej książce The Number Sense (Zmysł matematyczny) twierdzi, że szopy potrafią odróżnić pudełka zawierające dwa lub cztery winogrona od pudełek zawierających trzy.
Badania przeprowadzone w latach 90. XX wieku przez etologów Stanleya D. Gehrta i Ulfa Hohmanna wykazały, że szopy przeciwnych płci różnią się pod względem zachowań społecznych oraz że zwierzęta te nie są typowymi samotnikami, jak wcześniej sądzono. Spokrewnione ze sobą samice często żyją w tzw. rozczepialno–zlewających się społecznościach, co oznacza, że przebywają na tym samym terytorium i od czasu do czasu spotykają się w miejscach odpoczynku i żerowania. Niespokrewnione samce często tworzą luźne grupy, by wspólnie bronić się przed intruzami, przeważnie obcymi samcami podczas okresu godowego. Zazwyczaj grupa taka składa się z nie więcej niż czterech osobników. Ponieważ niektóre samce zachowują się agresywnie wobec niespokrewnionych młodych, matki izolują się od grupy, dopóki młode nie urosną na tyle, by móc się bronić. Ze względu na to, że szopy przejawiają powyższe trzy różne sposoby życia, Hohmann określił ich strukturę społeczną mianem „trójklasowego społeczeństwa”. Samuel I. Zeveloff, profesor zoologii na Weber State University, autor książki Raccoons: A Natural History (Szopy pracze. Historia naturalna), nie posuwa się aż tak daleko w interpretacji i uznaje, że przynajmniej samice przebywają przez większość czasu w samotności, a zgodnie z badaniem przeprowadzonym przez Erika K. Fritzella w Dakocie Północnej w roku 1978 dotyczy to również samców na terenach o niewielkim zagęszczeniu osobników.
Kształt i rozmiar areału osobniczego szopa pracza jest różny w zależności od wieku, płci i rodzaju terenu. Dorosłe osobniki mają dwukrotnie większe terytorium niż osobniki młodociane. Rozmiar terytoriów na nieprzyjaznych preriach Dakoty Północnej waha się od 7 do 50 km² w przypadku samców i od 2 do 16 km² dla samic, za to na terenach bagnistych nad jeziorem Erie średnia wielkość terytorium samicy wynosi 0,49 km². Niezależnie od tego, czy terytoria różnych grup szopów pokrywają się, nie są one zazwyczaj aktywnie bronione (z wyjątkiem okresu godowego), o ile zasoby pożywienia są wystarczające. Uważa się, że sygnały zapachowe pozostawiane w wyraźnych miejscach służą do oznaczenia granic terytoriów i identyfikacji poszczególnych osobników. Mocz i kał pozostawione w jednym miejscu przez różne osobniki prawdopodobnie służą zaznaczaniu żerowisk, ponieważ można zaobserwować, że szopy spotykają się w takich miejscach, aby wspólnie żerować, spać i bawić się.
W sprawie wyznaczania ogólnych wzorców zachowań szopów Gehrt zwraca uwagę, że „zazwyczaj 10 do 15% szopów zachowuje się w sposób przeciwny do oczekiwań”.
Chociaż zazwyczaj prowadzą nocny tryb życia, szopy bywają aktywne w dzień, jeśli właśnie wtedy dostępne są źródła pożywienia. Dieta szopów składa się w 40% z bezkręgowców, w 33% z roślin i w 27% z kręgowców. Ze względu na taką różnorodność spożywanych rodzajów pokarmu Zeveloff twierdzi, że „być może są to najbardziej wszystkożerne zwierzęta na świecie”. Wiosną i wczesnym latem żywią się głównie owadami, robakami i innymi zwierzętami występującymi obficie w tej porze roku, ale preferują owoce (np. żołędzie) i nasiona, m.in. orzecha włoskiego, które pojawiają się późnym latem i jesienią i stanowią bogate źródło kalorii ważnych dla budowy podściółki tłuszczowej na zimę. Duże i ruchliwe stworzenia, takie jak ptaki i ssaki, rzadko pojawiają się w diecie szopów, ponieważ te wolą zdobycz łatwiejszą do schwytania, zwłaszcza ryby i płazy. Ptasie gniazda zawierające jaja lub pisklęta są często plądrowane przez szopy, a małe ptaki nie są w stanie powstrzymać napastnika. Jeśli pożywienia jest pod dostatkiem, szopy mogą wykształcić silne indywidualne preferencje wobec konkretnych rodzajów pokarmu. Szopy żyjące bliżej północnej granicy występowania gatunku zapadają w letarg zimowy, co oznacza, że znacznie zmniejszają swoją aktywność na czas, kiedy głęboka pokrywa śniegowa uniemożliwia poszukiwanie pokarmu.
Szopy pracze za pomocą przednich łap badają pokarm i inne przedmioty, aby je dokładnie obejrzeć i usunąć niechciane fragmenty. Wrażliwość łap jest zwiększona, jeśli ta czynność odbywa się pod wodą, ponieważ wilgoć zmiękcza zrogowaciały naskórek. Stąd też pochodzi polska nazwa gatunkowa. Jednakże powszechne wśród szopów trzymanych w niewoli zachowanie, polegające na zanoszeniu pożywienia do basenu z wodą, by je „umyć” lub zamoczyć przed zjedzeniem, nie jest obserwowane u zwierząt żyjących na wolności. W XVIII wieku badacz historii naturalnej Georges-Louis Leclerc, hrabia de Buffon sądził, że szopy nie wytwarzają dostatecznej ilości śliny, by zwilżyć pożywienie, dlatego zanurzają je w wodzie, lecz jest to całkowicie niezgodne z prawdą. Szopy trzymane w niewoli zanurzają pożywienie częściej, jeśli basen z wodą przypominający wyglądem strumień znajduje się nie dalej niż w odległości 3 metrów. Powszechnie akceptowana teoria głosi, że płukanie pożywienia jest tzw. aktywnością jałową (ang. vacuum activity), imitującą poszukiwanie pokarmu nad brzegiem zbiorników wodnych. Teoria ta znajduje potwierdzenie w obserwacji, że właśnie te typy pokarmu, które występują w okolicy wody, są najczęściej zanurzane. Oczyszczanie pożywienia nie wydaje się odgrywać roli w tej przypominającej pranie czynności. Eksperci podają w wątpliwość zaobserwowane przypadki takiego zachowania wśród dzikich szopów.
U szopów praczy zazwyczaj sygnałem do rozpoczęcia aktywności seksualnej jest zwiększenie natężenia światła słonecznego, mające miejsce pomiędzy końcem stycznia a środkiem marca. Występują jednak duże różnice regionalne, które nie zawsze dają się wyjaśnić poprzez związek ze słońcem. Na przykład szopy żyjące w południowych stanach USA zwykle rozpoczynają okres godowy później niż przeciętnie, a okres godowy szopów z Manitoby w Kanadzie wchodzi w fazę szczytową w marcu i rozciąga się aż po czerwiec. Podczas okresu godowego samce przemierzają swoje terytoria w poszukiwaniu samic, aby połączyć się w pary podczas trzy- lub czterodniowego okresu, kiedy możliwe jest zapłodnienie. Kopulacja często odbywa się we wspólnych miejscach spotkań. Spółkowanie wraz z grą wstępną może trwać ponad godzinę i jest powtarzane przez kilka nocy. Słabsi członkowie grupy samców również otrzymują szansę kopulacji, ponieważ silniejsze samce nie są w stanie pokryć wszystkich dostępnych samic. Podczas badania przeprowadzonego w południowym Teksasie podczas okresów godowych w latach 1990 – 1992 około jedna trzecia samic spółkowała z więcej niż jednym samcem. Jeśli samica nie zostanie zapłodniona lub wcześnie straci młode, może niekiedy ponownie stać się płodna w ciągu od 80 do 140 dni.
Po ciąży trwającej zwykle od 63 do 65 dni (choć możliwa jest ciąża długości od 54 do 70 dni) samica rodzi miot składający się z dwóch do pięciu młodych. Średni rozmiar miotu różni się znacznie w zależności od środowiska życia, od 2,5 w Alabamie do 4,8 w Dakocie Północnej. Większe mioty zdarzają się częściej w populacjach, w których występuje zwiększona umieralność, spowodowana na przykład polowaniami lub srogimi zimami. Samce osiągają dojrzałość płciową w wieku jednego roku i dzieje się to najczęściej dopiero po zakończeniu okresu godowego tego roku. Roczne samice natomiast dojrzewają wcześniej i mogą odpowiadać za około 50% wszystkich urodzeń w danym roku, co może kompensować wysoką śmiertelność w danej populacji. Samce nie zajmują się opieką nad młodymi. Młode szopy rodzą się ślepe i głuche, ale mają już widoczny wzór maski na jasnej sierści. Masa urodzeniowa około 19-centymetrowej długości noworodków wynosi od 60 do 75 g. Przewody słuchowe otwierają się po 18 do 23 dniach, na kilka dni przed pierwszym otwarciem powiek. Kiedy młode osiągają masę około 1 kg, zaczynają badać otoczenie gniazda i spożywać pokarm stały; dzieje się to po 6 do 9 tygodniach od urodzenia. Po osiągnięciu tego etapu rozwoju matka karmi młode mlekiem coraz rzadziej; szopy są już zwykle w pełni odstawione od sutka w wieku 16 tygodni. Jesienią, gdy matka pokaże już młodym kryjówki i żerowiska, miot się rozprasza. Wiele samic pozostaje niedaleko terytorium swoich matek, ale samce przenoszą się nawet 20 km dalej. Uważa się, że takie zachowanie instynktowe ma na celu zapobieżenie chowowi wsobnemu. W chłodnym klimacie matka i młode mogą dzielić kryjówkę podczas pierwszej zimy.
Wiele szopów trzymanych w niewoli żyje dłużej niż 20 lat, jednak przewidywana długość życia na wolności to jedynie 1,8 do 3,1 lat, w zależności od warunków lokalnych, takich jak ruch samochodowy, polowania i warunki atmosferyczne. Zwykle tylko połowa wszystkich młodych urodzonych danego roku dożywa następnego lata. Po osiągnięciu tej granicy umieralność spada do 10–30%. Młode szopy są narażone na osierocenie przez matkę i śmierć głodową, zwłaszcza podczas długiej i mroźnej zimy. Najczęstszą naturalną przyczyną śmierci wśród szopów w Ameryce Północnej jest nosówka, która może przybierać rozmiary epidemii i powodować śmierć większości populacji szopów w danym regionie. Na obszarach, gdzie występuje duży ruch samochodowy i mają miejsce częste polowania, te dwa czynniki mogą przyczyniać się do 90% przypadków śmierci wśród dorosłych szopów praczy.
Najważniejszymi naturalnymi wrogami szopów są ryś rudy, kojot i puchacz wirginijski, przy czym ten ostatni jest niebezpieczny głównie dla młodych szopów. W rejonie Zatoki Chesapeake szopy są jedną z głównych ofiar bielika amerykańskiego Na terenie byłego Związku Radzieckiego ich głównymi wrogami są wilki, rysie eurazjatyckie i ptaki z rodziny puszczykowatych. Jednak drapieżniki nie są znaczącą przyczyną śmierci szopów, głównie dlatego, że wielcy mięsożercy występujący na terenach zamieszkałych przez szopy wymarli podczas holocenu.
Mimo że w ostatnich dziesięcioleciach szopy nauczyły się radzić sobie na słabo zalesionych terenach, nadal polegają na pionowych strukturach, na które wdrapują się, gdy czują się zagrożone. Unikają otwartych przestrzeni i terenów porośniętych lasem bukowym, ponieważ kora tych drzew jest zbyt gładka, aby się po niej wdrapać. Dziuple w starych dębach lub innych drzewach oraz jaskinie skalne są najczęściej wybierane przez szopy na schronienia służące do snu, zimowego letargu i wychowywania młodych. Jeśli tego typu kryjówki są niedostępne lub dostęp do nich jest utrudniony, szopy chronią się w norach wykopanych przez inne ssaki, na gałęziach drzew lub w przepustach odprowadzających wodę na terenach miejskich. Badanie przeprowadzone na wzgórzach regionu Solling w Dolnej Saksonii (Niemcy) wykazało, że ponad 60% legowisk było wykorzystanych tylko raz, ale szopy preferowały legowiska wcześniej używane. W 7 przypadkach na 10 zwierzę wybierało miejsce, w którym przebywało już wcześniej. Ponieważ płazy, skorupiaki i inne zwierzęta spotykane na brzegach jezior i rzek stanowią ważną część diety szopów, nizinne lasy liściaste i mieszane na terenach podmokłych i bagnistych sprzyjają gromadzeniu się tych zwierząt Zagęszczenie populacji szopów przyjmuje wartości od 0,5 do 3,2 osobników na km² na preriach i zazwyczaj nie przekracza 6 osobników na km² w lasach mieszanych na terenach wyżynnych, jednak w nizinnych lasach i na bagnach na jeden km² może przypadać więcej niż 20 osobników.
Szopy są powszechne w całej Ameryce Północnej od Kanady po Panamę, gdzie podgatunek P. l. pumilus koegzystuje z szopem rakojadem (Procyon cancrivorus). Populacja szopów praczy na wyspie Haiti została całkowicie wytrzebiona w XVI wieku przez hiszpańskich kolonistów, którzy polowali na nie dla mięsa. Gatunek ten wytrzebiono również na Kubie i Jamajce, gdzie ostatnie obserwacje pochodziły z 1687 roku. P. l. maynardi został uznany za gatunek zagrożony przez IUCN w roku 1996.
Istnieją dowody, że w czasach prekolumbijskich szopy pracze żyły licznie tylko na brzegach rzek i w lasach południowo-wschodniej części Stanów Zjednoczonych. Ponieważ brak wzmianek o szopach we wczesnych relacjach amerykańskich pionierów, być może gatunek ten zaczął się rozprzestrzeniać na szeroką skalę dopiero w drugiej połowie XIX stulecia. Od lat 50. XX wieku zasięg populacji szopów wykroczył poza teren Wyspy Vancouver, będącej niegdyś północną granicą ich występowania, i rozciąga się aż po północne granice czterech południowo-centralnych prowincji Kanady. Do nowych środowisk zasiedlonych przez szopy zaliczyć można, poza terenami zurbanizowanymi, wysokie góry (na przykład wschodnie partie Gór Skalistych), prerie i słone mokradła. Po gwałtownym wzroście liczebności populacji, zapoczątkowanym w latach 40. XX wieku, szacowana liczba osobników zamieszkujących Amerykę Północną w późnych latach 80. była 15–20 razy większa niż w latach 30., kiedy to szopy spotykało się stosunkowo rzadko. Ten ogromny wzrost zasięgu i gęstości populacji przypisuje się takim czynnikom jak urbanizacja, ekspansja rolnictwa, celowe introdukcje i wytrzebienie naturalnych wrogów szopów.
W rezultacie ucieczek i celowych introdukcji przeprowadzonych w XX wieku szopy pracze żyją dziko na terenie niektórych krajów Europy i Azji. Pojedyncze szopy napotyka się we wszystkich krajach graniczących z Niemcami, gdzie żyje największa populacja tych zwierząt poza Ameryką Północną. Inna stabilna populacja istnieje w północnej części Francji, gdzie kilka domowych szopów zostało wypuszczonych na wolność przez członków Sił Powietrznych Stanów Zjednoczonych w pobliżu Bazy Lotniczej Laon-Couvron w roku 1966. Około 1240 tych zwierząt wypuszczono w dziewięciu regionach byłego ZSRR w latach 1936–1958 z myślą o przyszłych polowaniach na szopy dla futra. Dwie z tych introdukcji powiodły się: jedna w południowej części Białorusi w latach 1954 i 1958, druga na terenie Azerbejdżanu w latach 1941–1957. W roku 1974 szacowano wielkość populacji szopów w regionie Kaukazu na około 20 000 osobników, a jej zagęszczenie na 4 osobniki na km². Co roku pada tam łupem myśliwych od 1000 do 1500 zwierząt.
12 kwietnia 1934 roku dwie pary oswojonych szopów praczy zostały wypuszczone na terenach wiejskich nad jeziorem Eder w północnej Hesji przez pracownika służby leśnej Wilhelma Freiherra Sittich von Berlepsch, na prośbę ich właściciela Rolfa Haaga, właściciela kurzej fermy. Odbyło się to na dwa tygodnie przed wydaniem przez związek łowiecki Prus pozwolenia na takie „wzbogacenie fauny”, jak ujął to Haag w swojej prośbie. Kilka poprzednich prób introdukcji szopów w Niemczech nie powiodło się. Drugiej populacji szopów w Niemczech dała początek ucieczka 25 zwierząt z fermy futerkowej w Wolfshagen (na wschód od Berlina) podczas ataku powietrznego w roku 1945. Szopy pochodzące z tych dwóch populacji można od siebie odróżnić za sprawą nicienia Baylisascaris procyonis; 70% szopów z Hesji jest zarażonych tym pasożytem, ale nie ma go żadne ze zwierząt z Brandenburgii. W roku 1956 szacowano rozmiar populacji szopów z Hesji na 285 osobników. Szacunki z roku 1970 wskazują na ponad 20 000 osobników w Hesji i od 200 000 do 400 000 zwierząt na terenie całego kraju.
Szop pracz miał dawniej w Niemczech status zwierzęcia chronionego, jednak od roku 1954 znajduje się na liście zwierząt łownych w 14 krajach związkowych Niemiec. Myśliwi i działacze na rzecz ochrony środowiska głoszą przekonanie, że szopy mnożą się w sposób niekontrolowany, zagrażając chronionym gatunkom ptaków i wypierając lokalne zwierzęta drapieżne. Temu poglądowi sprzeciwia się zoolog Frank-Uwe Michler, który nie widzi dowodów negatywnego wpływu dużego zagęszczenia szopów na różnorodność biologiczną środowiska. Hohmann utrzymuje, że intensywny odstrzał nie może być usprawiedliwiany nieobecnością naturalnych wrogów, ponieważ drapieżniki nie należą do głównych przyczyn śmierci szopów w Ameryce Północnej.
Szopy pracze pojawiły się w Polsce w latach 50. XX wieku. Do 1959 roku były zaliczane do zwierząt łownych z całorocznym okresem
ochronnym. Na podstawie ustawy łowieckiej z 1959 r. gatunek został wykreślony z listy i do 2005 roku nie miał oznaczonego statusu prawnego. W 2005 roku na podstawie Rozporządzenia Ministra Środowiska szop pracz został ponownie włączony na listę zwierząt łownych z okresem ochronnym od 1 kwietnia do 30 czerwca, by gatunek mógł się swobodnie rozmnażać i rozszerzać zasięg występowania. W konsekwencji w 2009 roku zezwolono na odławianie przez cały rok i stosowanie pułapek żywołownych. Według badań opublikowanych w 2012 roku gatunek występuje licznie na zachodzie Polski (głównie w województwach lubuskim i zachodniopomorskim). Szopy można napotkać na przykład w Parku Narodowym „Ujście Warty” oraz w rezerwacie „Łęgi Słubickie” niedaleko Słubic w województwie lubuskim.
Próby introdukowania szopów praczy na teren ZSRR rozpoczęto w roku 1936 i do roku 1962 powtarzano je 25 razy. W sumie wypuszczono 1222 osobniki, z których 64 pochodziły z ogrodów zoologicznych i ferm futerkowych. 38 pochodziło z Europy Zachodniej. Pozostałe zwierzęta przeniesiono z populacji stworzonej na Zakaukaziu. Zasięg występowania tego gatunku na terenie ZSRR zawsze był wyspowy, ponieważ szopy introdukowano w różnych, odległych od siebie miejscach. Żadna z prób wprowadzenia szopa na dalekim wschodzie Rosji się nie powiodła. Melanistyczne szopy wypuszczone na wyspie Petrov niedaleko Władywostoku i na niektórych terenach południowych Kraju Nadmorskiego, nie przetrwały tam. Na terenie Azji Środkowej szopy wypuszczono w Obwodzie dżalalabadzkim w Kirgistanie, ale w styczniu 1963 roku określono tamtejszą ich populację jako „praktycznie nieistniejącą”. Duża i stabilna populacja (pozwalająca na coroczny odstrzał 1000–1500 osobników) powstała w Azerbejdżanie w wyniku skutecznej introdukcji w roku 1937. Prawdopodobnie przetrwały introdukcję szopy wypuszczone na nizinnych terenach w okolicy rzek Tieriek i Sulak w Dagestanie. Nie udało się wprowadzić szopów w okolicach rzeki Kubań i w Kabardo-Bałkarii. Powiodło się na terenie Białorusi, gdzie w latach 1954 i 1958 przeprowadzono trzy próby introdukcji grup szopów składających się z 52, 37 i 38 osobników. Dane z 1 stycznia 1963 roku szacują rozmiar populacji szopów w tym kraju na 700 osobników.
Prawdopodobnie nawet 1500 szopów praczy sprowadzono do Japonii jako zwierzęta domowe w związku z popularnością serialu anime z 1977 roku pod tytułem Szop Hultaj (na motywach powieści Thomasa Sterlinga Northa). W roku 2004 potomkowie porzuconych lub zbiegłych zwierząt żyli dziko na terenie 42 z 47 prefektur. Populacja szopów w Japonii wzrosła z 17 prefektur w 2000 do wszystkich 47 prefektur w 2008. Na terenie Japonii zdziczałe szopy konkurują o pożywienie z jenotami, psowatymi o podobnym wyglądzie i zwyczajach.
Dzięki dużej zdolności przystosowania szopy mogą zasiedlać tereny zurbanizowane. Pierwsze miejskie szopy zaobserwowano na przedmieściach
Cincinnati w latach 20. XX wieku. Od lat 50. szopy można spotkać w Filadelfii, Waszyngtonie, Nowym Jorku, Chicago, San Francisco, Los Angeles, i Toronto Od lat 60. XX wieku Kassel jest siedzibą największej w Europie populacji miejskich szopów, która jest też najbardziej zagęszczoną populacją tych zwierząt w Europie – 50 do 150 osobników na km², co jest porównywalne z miejskimi siedliskami tych zwierząt w Ameryce Północnej. Rozmiar rewiru żyjącego w mieście szopa nie przekracza 3–40 ha w przypadku samic i 8–80 ha w przypadku samców. W małych miastach i na przedmieściach szopy mogą sypiać w pobliskim lesie, a żerować na terenie zabudowanym. Owoce i owady z ludzkich ogrodów oraz śmieci stanowią łatwo dostępne pożywienie. Oprócz tego w mieście znajduje się wiele miejsc odpowiednich na kryjówki, takich jak dziuple drzew, składziki, garaże, opuszczone domy i poddasza. Procent szopów spędzających noc w opuszczonych lub zamieszkanych ludzkich domach waha się od 15% w Waszyngtonie (dane z 1991 roku) do 43% w Kassel (2003).
Szopy pracze mogą być nosicielami wścieklizny, śmiertelnej choroby wywoływanej przez atakujący komórki układu nerwowego wirus, przenoszony w ślinie zazwyczaj przez ugryzienie. Pierwsze przypadki zachorowań wśród szopów zaobserwowano w stanach Floryda i w Georgia w latach 50. XX wieku, a rozprzestrzenianie się wścieklizny przyspieszyła introdukcja zainfekowanych osobników do Wirginii i Dakoty Północnej w latach 70. Spośród wszystkich 6940 udokumentowanych przypadków wścieklizny w Stanach Zjednoczonych w roku 2006 2615 (37,7%) dotyczyło szopów praczy. Departament Rolnictwa USA, podobnie jak władze lokalne niektórych stanów USA i prowincji Kanady, stworzyło programy szczepień doustnych, aby powstrzymać szerzenie się wścieklizny w zagrożonych populacjach. Zanotowano tylko jeden przypadek śmierci człowieka w wyniku zarażenia się wirusem od szopa pracza. Główne objawy wścieklizny u szopów to ogólny chorowity wygląd, upośledzenie ruchowe, wydawanie nienaturalnych dźwięków i agresywność. Osobnik może jednak nie wykazywać żadnych zewnętrznych oznak, a większość wściekłych szopów nie przejawia agresji charakterystycznej dla zakażonych psowatych; chory szop często zaszywa się w swojej kryjówce. Organizacje takie jak Służba Leśna Stanów Zjednoczonych zalecają, by nie zbliżać się do zwierząt przejawiających niezwykłe zachowanie lub wygląd i powiadomić odpowiednie władze. Ponieważ zdrowe zwierzęta, a zwłaszcza karmiące samice, niekiedy żerują w ciągu dnia, aktywność dzienna nie jest miarodajnym wskaźnikiem choroby.
W przeciwieństwie do wścieklizny i kilku innych patogenów przenoszonych przez szopy pracze nosówka, którą wywołuje wirus epizootyczny, nie przenosi się na ludzi. Ta choroba jest najczęstszą naturalną przyczyną śmierci w północnoamerykańskiej populacji szopów i dotyczy zwierząt z każdej grupy wiekowej. Podczas epidemii tej choroby w Clifton (Ohio) w roku 1968 padło 94 z 145 szopów. W toku choroby może wywiązać się zapalenie mózgu, które wywołuje objawy podobne do wścieklizny. W Niemczech pierwsze przypadki nosówki zanotowano w roku 2007.
Do najważniejszych chorób bakteryjnych atakujących szopy należą: leptospiroza, listerioza, tężec i tularemia. Chociaż obecność pasożytów wewnętrznych z zasady odbija się negatywnie na układzie odpornościowym szopa, dobrze karmione osobniki mogą nie wykazywać żadnych objawów, nawet mając w układzie pokarmowym wielkie ilości nicieni. Larwy nicienia Baylisascaris procyonis, które wydalane są z kałem, mogą przenieść się na człowieka, jeśli sprzątał on latrynę szopa bez maski ochronnej.
Powiększająca się populacja szopów praczy na terenach miejskich spotyka się wśród ludzi z różnorodnymi reakcjami, od oburzenia po celowe dokarmianie. Niektórzy eksperci do spraw zwierząt i większość władz przestrzegają, aby nie karmić dzikich zwierząt, ponieważ mogą stać się bardziej natrętne i zależne od ludzi. Inni specjaliści mają odmienne zdanie i w swoich publikacjach zalecają dokarmianie szopów i innych zwierząt. Szopy, które nie boją się ludzi, mogą budzić podejrzenie wścieklizny, jednak naukowcy uspokajają, że takie zachowanie jest raczej strategią przystosowawczą, wynikającą z życia od wielu pokoleń w środowisku, w którym nie da się uniknąć bliskich kontaktów z ludźmi. Atakowanie ludzi przez grupę szopów niezarażonych wścieklizną zdarza się niezwykle rzadko i przeważnie jest sprowokowane przez człowieka. Zanotowano co najmniej jeden przypadek podobnej agresji. Szopy pracze raczej nie atakują domowych psów i kotów, ale znane są pojedyncze przypadki zabicia przez nie takiego zwierzęcia.
Przewrócone pojemniki na śmieci i splądrowane drzewa owocowe są problemem dla ludzi, ale nieporównywalnym z sięgającymi kilku tysięcy dolarów kosztami naprawy zniszczeń dokonanych na poddaszach domów przez ukrywające się tam szopy. Przenoszenie lub zabijanie szopów bez specjalnego pozwolenia jest nielegalne w wielu miastach, ze względu na dobrostan zwierząt. Takie metody sprawdzają się jedynie w przypadku problemów z wyjątkowo dzikimi lub agresywnymi osobnikami, ponieważ miejsca nadające się na kryjówkę są zazwyczaj znane większej liczbie szopów lub szybko zostają ponownie odkryte. Hałas, błyski światła i niemiłe zapachy należą do najskuteczniejszych sposobów na pozbycie się matki z młodymi. Na dłuższą metę skuteczne są jednak tylko środki zapobiegawcze, takie jak ograniczanie dostępu do kryjówek i źródeł pożywienia.
Spośród wszystkich typów owoców i roślin uprawianych przez ludzi szopy najbardziej lubią kukurydzę cukrową w fazie dojrzałości mlecznej. W wyniku trwającego przez dwa lata badania przeprowadzonego przez pracowników Purdue University ustalono, że szopy pracze odpowiadały za 87% wszystkich strat w uprawach kukurydzy. Podobnie jak inne drapieżniki, szopy mogą w poszukiwaniu pożywienia przedostawać się do kurników i zjadać kurczęta, kaczki, jaja lub karmę. Ponieważ potrafią wedrzeć się do namiotów i próbować otworzyć pojemniki z żywnością, zaleca się, aby obozowicze trzymali jedzenie i pastę do zębów poza namiotem.
Ponieważ szopy pracze na obszarach o wysokiej śmiertelności mają większy wskaźnik urodzeń, intensywne polowania często nie rozwiązują problemu przerostu populacji. Dodatkowo starsze samce zajmują większe terytoria niż młodsze, można się więc spodziewać zmniejszenia gęstości populacji po pewnym czasie. Koszty zakrojonych na szeroką skalę środków mających służyć pozbyciu się szopów z pewnego obszaru są zwykle wyższe niż koszty naprawy dokonanych przez nie zniszczeń.
W mitologii Indian amerykańskich szop pracz jest bohaterem wielu baśni. Opowieści takie jak „W jaki sposób szopy łapią tak wiele raków”, pochodzące ze szczepu Tuskarora, skupiają się na umiejętnościach pozyskiwania przez szopy pokarmu. W innych baśniach szop odgrywa rolę spryciarza, który przechytrza inne zwierzęta, takie jak kojoty i wilki. Między innymi Dakotowie wierzyli, że szopy mają naturalne moce duchowe, ponieważ ich maska przypomina malunki na twarzach – nakładane palcami pasy czerni i bieli – stosowane podczas rytuałów, aby połączyć się z duchami. Aztekowie przypisywali nadnaturalne moce zwłaszcza samicom, których poświęcenie wobec młodych było kojarzone z rolą starszych kobiet w społeczności.
Szop pojawia się powszechnie również w sztuce indiańskiej. Petroglify z wizerunkami tropów szopa odnaleziono w Lewis Canyon w Teksasie, w hrabstwie Grayson w stanie Kentucky oraz w dorzeczach rzek w pobliżu San Francisco w Kalifornii i Tularosy w stanie Nowy Meksyk. Wykonana z dużą dbałością o szczegóły figurka szopa z kwarcu zwana Ohio Mound Builders' Stone Pipe została odkryta niedaleko rzeki Scioto. Nieznane jest przeznaczenie medalionu ze stylizowanym wizerunkiem szopa pracza (nazwanego Raccoon Priests Gorget), pochodzącego ze stanowiska archeologicznego mieszczącego się niedaleko Spiro w Oklahomie.
W kulturze Zachodu istnieje kilka autobiograficznych powieści na temat oswajania szopa pracza, z których większość zalicza się do literatury dziecięcej. Najlepiej znaną (i wydaną w polskim tłumaczeniu) jest Rascal (Hultaj) autorstwa Sterlinga Northa, w której narrator opowiada, jak opiekował się młodym szopem podczas I wojny światowej. W ostatnich latach antropomorficzne szopy pojawiły się w głównych rolach w serialu animowanym Szopy pracze, animowanym komputerowo filmie Skok przez płot i serii gier Sly Cooper. Rocket z komiksu Marvela „Guardians of the Galaxy” jest poddanym modyfikacjom genetycznym szopem o niezwykłych zdolnościach strzeleckich. W powstającym filmie Strażnicy Galaktyki zagra go Bradley Cooper.
Futro szopów wykorzystywane jest jako materiał odzieżowy, zwłaszcza do wyrobu futrzanych płaszczy i czapek. Współcześnie jest to materiał używany do wyrobu charakterystycznych nakryć głowy o nieadekwatnej nazwie sealskin (ang. focza skóra) brytyjskich Królewskich Fizylierów. W przeszłości Indianie z różnych szczepów wykorzystywali futra szopów nie tylko jako zimową odzież, ale też nosili ogony tych zwierząt w charakterze ozdoby. Od końca XVIII wieku w Stanach Zjednoczonych hoduje się różne typy psów gończych, zwanych „coonhounds”, wyszkolonych do zapędzania zwierzyny, w szczególności szopów, na drzewo. W wieku XIX, kiedy skóry szopów służyły niekiedy za środek płatniczy, wiele tysięcy tych zwierząt zabijano w Stanach Zjednoczonych każdego roku. Liczba ta szybko wzrastała wraz z popularnością płaszczy samochodowych (ang. automobile coat) na początku XX stulecia. W latach 20. tego wieku noszenie futra z szopów było uważane za oznakę statusu w kręgu studentów. Próby tworzenia hodowli szopów na wzór ferm zwierząt futerkowych, podejmowane w latach 20. i 30. XX wieku w Ameryce Północnej i Europie, okazały się nieopłacalne i całkowicie zaprzestano tej działalności po gwałtownym spadku cen długowłosych skór w latach 40.. Mimo że szopy stały się rzadkie w latach 30. XX wieku, zabito ich co najmniej 388 tysięcy podczas sezonu polowań 1934/35.
W latach 40. XX wieku populacja amerykańskich szopów rosła, a polowania osiągały coraz wyższe wyniki – około miliona zwierząt w roku 1946/47 i dwa miliony w roku 1962/63. Kampania senatorska Estesa Kefauvera z roku 1948, podczas której nosił on czapkę z szopa ze względów promocyjnych, a także wyświetlenie trzech odcinków serialu o pionierze Davym Crocketcie oraz filmu Davy Crockett, King of the Wild Frontier w latach 1954 i 1955 spowodowało w Stanach Zjednoczonych wzrost popytu na charakterystyczne, ozdobione ogonem czapki z szopa. Paradoksalnie mało prawdopodobne jest, by Crockett lub odgrywający jego rolę aktor Fess Parker nosili czapki z futra szopa. Coroczne polowania osiągnęły najwyższy wynik w historii – 5,2 miliona zwierząt – w sezonie 1976/77 i wahały się między 3,2 a 4,7 miliona przez większość lat 80. XX wieku. W roku 1982 średnia cena za skórkę wynosiła 20 dolarów. Począwszy od 1987 r. szop stał się najważniejszym dzikim zwierzęciem futerkowym w Ameryce Północnej pod względem przychodów jakie generuje obrót handlowy skórami tych zwierząt. W pierwszej połowie lat 90. sezonowy odstrzał spadł z 1,9 do 0,9 mln. Przyczyną było zmniejszenie się popytu i związany z nim spadek cen skór.
Szopy są zazwyczaj obiektem polowań ze względu na swoje futro, ale stanowią również źródło mięsa dla Indian i Amerykanów, a szop z grilla jest tradycyjną potrawą amerykańskich farmerów, podawaną często z okazji uroczystości. Mięso szopa było jadane przez amerykańskich niewolników w święto Bożego Narodzenia, ale nie była to jedynie potrawa ludzi biednych czy farmerów. Wydawane w San Francisco czasopismo The Golden Era w numerze z 21 grudnia 1856 roku poleciło między innymi szopa wśród dań odpowiednich na świąteczny stół. Oswojony szop o imieniu Rebecca należący do prezydenta Calvina Coolidge’a był początkowo przeznaczony na uroczysty posiłek wydawany w Białym Domu z okazji Święta Dziękczynienia. Pierwsze wydanie The Joy of Cooking (jednej z najpopularniejszych książek kucharskich w Ameryce) z roku 1931 zawiera przepis na danie z szopa.
Ponieważ szopy pracze zazwyczaj uważane są za miłe, ładne stworzenia, albo przeciwnie, za szkodniki, myśl o jedzeniu ich mięsa jest nieprzyjemna dla przeciętnego człowieka. Mimo to w Stanach Zjednoczonych każdego roku zjada się kilka tysięcy tych zwierząt. Delafield Coon Feed – doroczna impreza gastronomiczno-towarzyska, podczas której serwowane są dania z szopa – cieszy się powodzeniem od roku 1928, można jednak uznać, że tradycja przygotowywania takich dań dotyczy głównie obszarów leżących w południowej części Stanów Zjednoczonych, takich jak Arkansas, gdzie Gillett Coon Supper uważa się za imprezę istotną dla lokalnej polityki.
Podobnie jak w przypadku większości niekonwencjonalnych zwierząt domowych, opieka nad szopem wymaga wiele czasu i cierpliwości. Szopy mogą zachowywać się nieprzewidywalnie lub agresywnie i dość trudno jest nauczyć je reagowania na polecenia. Nawet w miejscach, gdzie trzymanie szopów w domu nie jest zabronione, takich jak Wisconsin czy niektóre inne stany USA, może być wymagane specjalne pozwolenie.
Dojrzałe płciowo szopy często przejawiają naturalnie agresywne zachowania podczas okresu godowego, takie jak gryzienie; środkiem zaradczym jest kastracja zwierzęcia w wieku pięciu lub sześciu miesięcy. Szopy mogą cierpieć z powodu otyłości i innych chorób będących skutkiem złego odżywiania i braku ruchu; u szopów karmionych przez długi czas karmą dla kotów może rozwinąć się dna moczanowa. W zgodzie z najnowszymi badaniami dotyczącymi zachowań społecznych tych zwierząt prawo Austrii i Niemiec nakazuje trzymać razem co najmniej dwa osobniki, by zwierzę nie czuło się samotne. Szopy trzymane są zazwyczaj w dużych klatkach (umieszczonych w domu lub na zewnątrz), co również jest wymogiem w Austrii i Niemczech, zamiast w mieszkaniu, gdzie ich naturalna ciekawość może wyrządzić szkody.
Osierocone młode mogą być wychowane przez ludzi i reintrodukowane do naturalnego środowiska. Nie da się jednak przewidzieć, jak dobrze zaadaptują się do życia na wolności. Karmienie młodych mlekiem krowim zamiast mieszanką mleczną dla kociąt lub podobnym produktem jest niebezpieczne dla ich zdrowia.
Ingo Bartussek: Die Waschbären kommen. Niedenstein, Niemcy: Cognitio, 2004. ISBN 978-3932583100. (niem.)
V.G. Heptner, A.A. Sludskii: Mammals of the Soviet Union. Vol. II, part 1b, Carnivores(Mustelidae & Procyonidae). Washington, D.C. : Smithsonian Institution Libraries and National Science Foundation, 2002. ISBN 90-04-08876-8.
Ulf Hohmann, Ingo Bartussek, Bernhard Böer: Der Waschbär. Reutlingen, Niemcy: Oertel+Spörer, 2001. ISBN 978-3886273010. (niem.)
Virginia C. Holmgren: Raccoons in Folklore, History and Today’s Backyards. Santa Barbara, California: Capra Press, 1990. ISBN 978-0884963127.
Anke Lagoni-Hansen: Der Waschbär. Mainz, Niemcy: Verlag Dieter Hoffmann, 1981. ISBN 3-87341-037-0. (niem.)
Dorcas MacClintock: A Natural History of Raccoons. Caldwell, New Jersey: The Blackburn Press, 1981. ISBN 978-1930665675.
Samuel I. Zeveloff: Raccoons: A Natural History. Washington, D.C.: Smithsonian Books, 2002. ISBN 978-1588340337.
Henryk Okarma, Andrzej Zalewski, Magdalena Bartoszewicz, Aleksandra Biedrzycka i inni. Szop pracz Procyon lotor w Polsce – ekologia inwazji. „Studia i Materiały CEPL w Rogowie”. 14 (33), 2012. Centrum Edukacji Przyrodniczo-Leśnej w Rogowie (pol.). 
Richard A. Brown. „The Bloedel Reserve”. 14 (2), 2002. The Bloedel Reserve in Bainbridge Island, Washington. ISSN 2164-7798 (ang.). [zarchiwizowane z adresu 2011-09-11].
Remo Raccoon's Home Page—strona na temat trzymania szopów w domu, zawierająca informacje na temat udzielania pierwszej pomocy i praw dotyczących szopów w Stanach Zjednoczonych (październik 2000)
informacje na temat problemów związanych z miejskimi szopami—Washington Department of Fish and Wildlife
Szpak reunioński (Fregilupus varius) – gatunek wymarłego ptaka z rodziny szpakowatych. Występował na Reunion, wymarł w latach 50. XIX wieku. Prawdopodobnie wywodzi się z południowo-wschodniej Azji. Pierwsze informacje o szpaku reuniońskim pochodzą z XVII wieku i długo uważano go za spokrewnionego z dudkami, skąd wzięła się jedna z jego angielskich nazw (Hoopoe starling – „dudkowy szpak”). Przez wiele lat systematycy mieli wątpliwości w kwestii pozycji systematycznej tego gatunku, rozwiane ostatecznie przez badania DNA.
Szpaki reuniońskie miały blisko 30 cm długości. W upierzeniu dominowała biel i szarość, jednak grzbiet, skrzydła i ogon wyróżniały się ciemniejszą, szarobrązową barwą. Szpaki te odznaczały się ruchomym czubem, wywiniętym w przód. Przypuszcza się, że szpaki reuniońskie przejawiały dymorfizm płciowy, przy czym samce były większe i miały mocniej zagięte dzioby. Osobniki młodociane odróżniały się bardziej brązowym upierzeniem. Niewiele wiadomo o zachowaniu szpaków reuniońskich. Miały żyć w dużych stadach, zamieszkiwać wilgotne tereny i bagna. Były wszystkożerne, żywiły się częściami roślin i owadami. Sądząc po mocnej miednicy, dużych stopach i pazurach oraz mocnych szczęce i żuchwie, żerowały przy ziemi.
Ptaki te były odławiane przez osadników na Réunion, jednak trzymali je również jako ptaki domowe. W muzeach przetrwało 19 okazów. Już na początku XIX wieku miała spadać liczebność szpaków reuniońskich, przed nadejściem lat 60. XIX wieku prawdopodobnie już wymarły. Wymienia się wiele przyczyn, w tym konkurencję i drapieżnictwo ze strony wprowadzonych gatunków, choroby, wycinkę lasów i trzebież, bowiem szpaki służyły jako pokarm i tępiono je jako domniemane szkodniki upraw.
Pierwszym zapiskiem, który najprawdopodobniej wspominał o szpaku reuniońskim, była lista ptaków Madagaskaru z 1658 autorstwa Étienne de Flacourta. Mimo że wspomniał on o czarno-białym tivouch lub dudku, późniejsi autorzy rozważali, czy ta informacja odnosiła się do szpaka reuniońskiego, czy dudka madagaskarskiego (Upupa epops marginata), podobnego tym europejskim. Rzeczonego szpaka po raz pierwszy odnotowano na Reunion w 1669 (obserwatorem był Père Vachet), lecz po raz pierwszy opisał go dopiero Sieur Dubois w 1674:
Pierwsi osadnicy z Reunion wspominali o nich jako o huppe ze względu na ich czub i zagięty dziób, przywodzący na myśl dudki (hoopoe). Przez kolejne 100 lat pojawiło się niewiele informacji o szpakach reuniońskich, jednak już w XVIII wieku do Europy zaczęły napływać pierwsze okazy. Choć gatunek opisał naukowo już francuski przyrodnik Philippe Guéneau de Montbeillard, dokładnie w edycji Histoire Naturelle Buffona z 1779, nie miał swojej naukowej nazwy, póki nie nadał mu jej niderlandzki przyrodnik Pieter Boddaert w 1783. Brzmiała Upupa varia; pierwszy człon określa rodzaj – dudka, epitet gatunkowy oznacza zaś z łaciny „zmienny”, co nawiązuje do czarno-białego ubarwienia. Boddaert opatrzył tablice barwne Buffona dwuczłonowymi nazwami naukowymi, stąd ta wykonana przez François-Nicolasa Martineta, pochodząca z lat 70. XVII wieku, uchodzi za ilustrację holotypu. Czy przedstawienie ptaka bazuje na okazie z Muzeum Historii Naturalnej w Paryżu, nie wiadomo; początkowo muzeum było w posiadaniu 5 okazów, z czego niektóre przybyły w XIX wieku. Okaz MNHN 2000-756, być może samica, był wielokrotnie uwieczniany na ilustracjach. Wyróżniał go przycięty czub, półkolisty w kształcie, inaczej niż w rzeczywistości; ptak z tablicy Buffona ma podobny kształt czuba.
„Tivouch” de Flacourta doprowadził dawnych autorów do stwierdzenia, że odmiany tego ptaka występowały na Madagaskarze i w Kapsztadzie; myśleli, że są to jakieś gatunki dudków, którym nadali między innymi nazwy Upupa capensis i Upupa madagascariensis. Liczni autorzy przydzielali te ptaki do różnych grup – cudowronek, żołn, Molothrus (kacykowate) czy Pyrrhocorax (krukowate), co zrodziło liczne nowe nazwy, jak Coracia cristata i Pastor upupa. W 1831 René-Primevère Lesson wydzielił szpaka reuniońskiego do własnego, monotypowego rodzaju Fregilipus, którego nazwa pochodzi od słów Upupa i Fregilus (wyszły z użycia synonim Pyrrhocorax). Auguste Vinson ustalił w 1868, że te ptaki ograniczone były zasięgiem do Reunion i zaproponował nową dwuczłonową nazwę – Fregilupus borbonicus, odnoszącą się do dawnej nazwy wyspy.
Hermann Schlegel w 1857 jako pierwszy zaproponował przynależność szpaka reuniońskiego do rodziny szpakowatych (Sturnidae), przydzielił go do rodzaju Sturnus jako S. capensis. Inni autorzy, widząc posunięcie Schlegela, wprowadzili własne zmiany; Carl Jakob Sundevall zaproponował nowy rodzaj Lophopsarus (dosł. „czubaty szpak”) w 1872, jednak to Fregilupus varius funkcjonuje po dziś dzień, a pozostałe nazwy uznano za synonimy. W 1874 po przeanalizowaniu jedynego znanego wówczas szkieletu James Murie zgodził się, że rzeczywiście jest to szpak. W 1890 Richard Bowdler Sharpe zanotował, że szpak reunioński przypominał mu te z rodzaju Basilornis, jednak nie wskazał żadnego podobieństwa innego, niż obecność czuba. W 1941 Malcolm R. Miller zbadał układ mięśniowy okazu zakonserwowanego w spirytusie, pochodzącego z Cambridge Museum, i uznał go za bliski temu szpaka zwyczajnego (Sturnus vulgaris), jednak zaznaczył, że ze względu na stopień degradacji tkanki mięśniowej nie potwierdza to z całą pewnością pokrewieństwa ze szpakami. W 1957 Andrew John Berger podał w wątpliwość pokrewieństwo ze szpakami ze względu na nieznaczne różnice anatomiczne, wykryte po przebadaniu okazu zakonserwowanego w spirytusie, ze zbiorów Amerykańskiego Muzeum Historii Naturalnej. Niektórzy autorzy sugerowali pokrewieństwo z wangowatymi (Vangidae), pomysł ten odrzucił Hiroyuki Morioka w 1996, po przebadaniu czaszek przedstawicieli tych taksonów.
W 1875 brytyjski ornitolog Alfred Newton podjął się identyfikacji czarno-białego ptaka wspomnianego w XVIII-wiecznym manuskrypcie opisującego pobyt zesłanego żeglarza na Rodrigues w latach 1726–1727, wysuwając hipotezę, że był spokrewniony ze szpakiem reuniońskim. Szczątki subfosylne odnalezione na Rodrigues skojarzono z ptakiem z manuskryptu; w 1879 na ich podstawie opisano nowy gatunek – Necropsar rodericanus (szpak maskareński), nazwany przez ornitologów Günthera i Newtona. Choć gatunek z Rodrigues uznali za blisko spokrewnionego ze szpakiem reuniońskom, przydzielili go do odrębnego rodzaju „ze względu na współczesną praktykę ornitologiczną”. Amerykański ornitolog James Greenway zaproponował w 1967, że szpak maskareński należy do tego samego rodzaju co reunioński, ze względu na ich bliskie podobieństwo. Szczątki subfosylne odnalezione w 1974 potwierdziły, że ptak z Rodrigues reprezentował osobny rodzaj; głównie jego mocniej zbudowany dziób dał podstawy do oddzielenia go od Fregilupus. W 2014 brytyjski paleontolog Julian P. Hume na podstawie subfosylnych szczątków z Mauritiusu opisał nowy gatunek, Cryptopsar ischyrhynchus, którego czaszka, mostek i kość ramienna przypominały bardziej te u szpaków maskareńskich, niż reuniońskich.
W 1943 Dean Amadon zasugerował, że ptaki podobne tym z rodzaju Sturnus mogły po przybyciu do Afryki dać początek szpakom ozdobnym i gatunkom z Maskarenów. Według Amadona szpak maskareński i szpak reunioński były bliżej spokrewnione z gatunkami azjatyckimi, m.in. z rodzaju Sturnus, niż z afrykańskimi błyszczakami (Lamprotornis) i szpakiem ozdobnym, sądząc po ich upierzeniu. Wyniki badań DNA z 2008 wskazują na to, że szpak reunioński należał do kladu szpaków z południowo-wschodniej Azji jako odrębna linia rozwojowa, bez bliskich pokrewieństw. Jego pozycję ukazuje następujący kladogram:
Poprzednia próba innego zespołu badawczego zakończyła się niepowodzeniem ze względu na trudność w wyodrębnieniu materiału genetycznego. Autorzy pomyślnego badania wysnuli przypuszczenie, że przodkowie szpaków reuniońskich osiągnęli Reunion z Azji poruszając się z wyspy na wyspę, niczym skacząc z kamienia na kamień przez Ocean Indyjski, co zasugerowano również dla innych maskareńskich ptaków. Linia rozwojowa szpaka reuniońskiego oddzieliła się blisko 4 mln lat temu (2 mln lat przed wyłonieniem się Reunion z oceanu), stąd mógł przez pewien czas ewoluować na współcześnie pokrytych wodą obszarach.
Przedstawiciele dalej spokrewnionych gatunków, jak szpak balijski (Leucopsar rothschildi) i szpak białogłowy (Sturnia erythropygia), wykazują się podobnym upierzeniem i cechami, co szpaki reuniońskie. Jako że szpak maskareński i C. ischyrhynchus zdają się być bardziej podobne do siebie nawzajem, niż do szpaka reuniońskiego – bliższego azjatyckim gatunkom – mogły odbyć się dwie odrębne migracje szpaków z Azji na Maskareny, gdzie szpak reunioński pochodzi z tej nowszej. Poza Madagaskarem Maskareny były jedynymi wyspami na południowo-zachodnim Oceanie Indyjskim z endemicznymi gatunkami szpaków, prawdopodobnie ze względu na swoją izolację, zróżnicowaną topografię i roślinność.
Szpaki reuniońskie liczyły sobie około 30 cm długości. Dziób miał blisko 41 mm długości, skrzydła – 147  mm, ogon – 114 mm, zaś skok 39  mm. Były największe spośród maskareńskich szpaków. Okaz NHMUK 1889.5.30.15 z paryskiego muzeum, domniemany dorosły samiec, odznacza się jasną popielatą głową i tyłem szyi oraz długim czubem tej samej barwy, ale z białymi stosinami piór. Grzbiet i ogon są popielatobrązowe, skrzydła ciemniejsze z szarawym nalotem, a pokrywy nadogonowe i kuper – rdzawym. Pokrywy pierwszorzędowe białe z brązowymi końcówkami; u pozostałych okazów mają jeszcze brązowe nasady. Brew, kantarek białe, u większości okazów także u spód ciała, dodatkowo z jasnordzawym nalotem po bokach ciała i na pokrywach podogonowym. Ilość rdzawej barwy zmienna osobniczo. Dziób i nogi cytrynowożółte, pazury żółtobrązowe. Oko okala nagi, trójkątny obszar, być może żółty za życia. Choć tęczówkę tych ptaków opisywano jako niebieskobrązową, na rysunkach widać ją jako brązową, żółtą lub pomarańczową.
Kwestia dymorfizmu płciowego była niejasna. Jedynie w przypadku trzech okazów przypisano im płeć (wszystkie były samcami), nie uwzględniono różnic zależnych od wieku i zmienności osobniczej. Samiec miał być większy z dłuższym, mocniej zagiętym dziobem. W 1911 mieszkający na Reunion Eugène Jacob de Cordemoy przywołał obserwacje sprzed około 50 lat wstecz, wedle których tylko samce miały posiadać czubek, jednak uznano te spostrzeżenia za niepoprawne. Domniemana samica z paryskiego muzeum (MNHN 2000-756) zdaje się mieć mniejszy czub, krótszy i prostszy dziób oraz mniejsze pokrywy pierwszorzędowe. Osobnik młodociany wyróżnia się mniejszym czubem i pokrywami pierwszorzędowymi, do tego na czubie, kantarku i brwi widać brązowy nalot, a grzbiet jest jasnobrązowy – nie popielatobrązowy, jak u dorosłych. U niektórych azjatyckich szpaków osobniki młodociane również charakteryzują się bardziej brązowym upierzeniem, niż u dorosłych ptaków.
Vinson, który obserwował żywe szpaki reuniońskie podczas pobytu na wyspie, opisał czub jako ruchomy, składający się z nieprzylegających do siebie, wygiętych wprzód piór różnej długości, najdłuższych w środku. Porównał czub do tego u kakadu, a pióra na niego się składające do sterówek cudowronek. Większość wypchanych okazów ma stojący czub, co wskazuje na jego naturalne położenie w takiej pozycji. Jedyną ilustrację, o której uważa się dziś, że rysowana była na podstawie obserwacji żywego osobnika, wykonał Paul Philippe Sauguin de Jossigny na początku lat 70. XVIII wieku. Jossigny poinstruował rytowników, że powinni przedstawić czub jako pochylony do przodu, nie stojący na sztorc. Hume był przekonany, że Martinet tak samo uczynił, tworząc swoją tablicę barwną, i była ona niejako pochodną ilustracji Jossigniego. Był on także autorem jedynej znanej ilustracji „z natury” wymarłej aleksandretty maskareńskiej (Psittacula exsul) po tym, jak przysłano mu jeden okaz; prawdopodobnie narysował wtedy także i szpaka reuniońskiego. Murie był zdania, że jedynie ilustracje Martineta i Jacquesa Barrabanda były tymi „oryginalnymi”, jako że nie był świadomy istnienia rysunku Jossigniego; odnotował, że surowość i sztywność ptaków na ilustracji nie zapewnia im naturalnego wyglądu.
Niewiele wiadomo o zachowaniu szpaków reuniońskich. Według informacji François Levaillanta z 1807 były to ptaki pospolite, w dużych stadach zamieszkujące wilgotne obszary i bagna. W 1831 Lesson odnotował, że zachowanie tych szpaków przypomina niektóre krukowate, jednak nie rozwinął tematu. Relacja Vinsona z 1877 opisuje jego doświadczenia z tymi ptakami sprzed ponad 50 lat:
Jak większość szpaków, reuniońskie były wszystkożerne, zjadały owoce, nasiona i owady. Ich język – długi, smukły, ostro zakończony i wystrzępiony – mógł gwałtownie poruszać się i pomagał podczas żerowania na wspomnianych pokarmach oraz nektarze i pyłku. Mocno zbudowana miednica oraz duże stopy i pazury wskazują na to, że żerowały blisko ziemi. Szczęka i żuchwa były silne; Morioka porównał czaszkę szpaków reuniońskich do tej dudka, mogły w podobny sposób żerować – wkładając dziób w ziemię i rozszerzając, robiąc otwór. De Montbeillardowi wiadomo było o zawartości żołądka pewnego okazu, mającego zawierać nasiona i jagody „Pseudobuxus” (chodziło być może o Eugenia buxifolia, krzew ze słodkimi, pomarańczowymi jagodami). Odnotował, że ptaki te ważyły 4 uncje (około 113 g), były tłustsze w okolicach czerwca i lipca. Kilka relacji wskazuje na migracje szpaków reuniońskich w obrębie wyspy – miały spędzać pół roku na nizinach, a kolejne pół w górach. W zimie łatwiej było zdobyć pożywienie na nizinach, zaś latem mogły gniazdować w górach. Prawdopodobnie lęgły się w dziuplach. Ich pieśń została opisana jako „żywy i pogodny gwizd” oraz „czysta melodia”, co wskazuje na podobieństwo do innych szpaków.
Wiele innych endemitów Reunion wymarło po nadejściu ludzi, wskutek którego zakłóceniu uległ ekosystem wyspy. Szpaki reuniońskie współwystępowały z innymi wymarłymi współcześnie ptakami, takimi jak ibis reunioński (Threskiornis solitarius), papuga maskareńska (Mascarinus mascarin), aleksandretta krótkosterna (Psittacula eques), Porphyrio coerulescens (gatunek hipotetyczny), uszatnik mały (Mascarenotus grucheti), ślepowron duży (Nycticorax duboisi) i synogarlica reuniońska (Streptopelia duboisi). Wymarłe gady Reunion to między innymi Cylindraspis indica i nieopisany gatunek Leiolopisma (scynkowate). Rudawka maskareńska (Pteropus subniger) i ślimak Tropidophora carinata żyły na Mauritiusie i Reunion, jednak zniknęły z obydwu wysp.
Szpaki reuniońskie opisywano jako łagodne, łatwe do odłowienia. W 1704 Jean Feuilley opisał, jak ptaki te łapane były przez ludzi i koty:
Szpaki reuniońskie trzymano jako zwierzęta domowe na Reunion i Mauritiusie, i choć zaczęły stawać się rzadsze, na początku XIX wieku pozyskano wiele okazów. Nie wiadomo, czy z Maskarenów wywieziono jakiekolwiek żywe ptaki. Cordemoy odnotował, że w niewoli ptakom tym można było dawać różnorodne pokarmy, jak banany, ziemniaki i kolczochy, zaś dzikie ptaki nigdy nie zawitałyby w zamieszkane przez ludzi rejony. Wiele ptaków przeżyło na Mauritiusie po ucieczce z niewoli, uważano że może tu osiąść zdziczała populacja. Przetrwała jednak mniej niż dekadę; ostatni żywy okaz (i zarazem ostatni pewny żywy gdziekolwiek) zabito w 1836. Na Reunion w latach 30., a może i 40. XIX wieku być może nadal zabijano te ptaki.
W muzeach na całym świecie zachowało 19 okazów (w tym 1 szkielet i 2 zakonserwowane w spirytusie), dwa w Paryżu, a cztery w Troyes. Dodatkowe skóry z Turynu, Livorno i Caen uległy zniszczeniu podczas II wojny światowej, zaś cztery zaginęły na Reunion i Mauritiusie (współcześnie na każdej z wysp znajduje się po 1 okazie). Okazy zaczęły napływać do Europy na początku 2. połowy XVIII wieku, większość pozyskano w 1. połowie XIX wieku. Nie jest jasne, skąd pochodzi każdy z tych okazów, były często wymieniane między kolekcjami. Nie wiadomo również, które z tych okazów stanowiły wzór dla opisów i ilustracji. Jedyne znane szczątki subfosylne to kość udowa, odkryta w 1933 w grocie na Reunion.
Zaproponowano kilka powodów spadku liczebności i gwałtownego zniknięcia szpaków reuniońskich, wszystkie związane są z aktywnością ludzi na Reunion, na której współwystępowali ze szpakami przez dwa wieki. Często wspomina się o introdukcji majn brunatnych (Acridotheres tristis), prowadzącej do konkurencji między tymi dwoma gatunkami szpaków. Majny wprowadzono na wyspy w 1759, by zwalczały szarańczę, jednak same stały się szkodnikami. Oba gatunki współwystępowały jednak na wyspie przez blisko 100 lat, być może nie dzieliły tego samego środowiska. Szczur śniady (Rattus rattus) pojawił się na wyspie w latach 70. XVII wieku, zaś szczur wędrowny (Rattus norvegicus) w 1735; obydwa mnożyły się gwałtownie zagrażając uprawom i rdzennym gatunkom. Tak jak szpaki reuniońskie, szczury zamieszkiwały drzewa i mogły żywić się jajami, młodocianymi i sprawującymi opiekę nad lęgiem ptakami. W połowie XIX wieku ze względu na drapieżnictwo ze strony introdukowanych węży Lycodon aulicum wymarł Gongylomorphus borbonicus (scynkowate), co mógło pozbawić szpaki ważnego źródła pokarmu. Możliwe, że szpaki reuniońskie zarażały się jakimiś chorobami od introdukowanych ptaków, jak to miało miejsce w przypadku przetrzebionych i wymarłych ptaków Hawajów. Według ekologa Anthoniego S. Cheke'a była to główna przyczyna wymarcia; ptaki przeżyły wiele pokoleń mimo innych zagrożeń.
Począwszy od lat 30. XVIII wieku na Reunion prowadzono wycinkę, by uzyskać miejsce na plantacje. Po zniesieniu niewolnictwa w 1848 dawni niewolnicy dołączyli do białych chłopów na nietkniętych dotąd obszarach wyspy, stąd szpaki reuniońskie zepchnięto na krawędzie właściwego dlań środowiska. Według Hume'a gwoździem do trumny dla tego gatunku był nadmierny odłów; lasy stały się bardziej dostępne, więc odłów przez wciąż zwiększających liczebność ludzi mógł doprowadzić gatunek do wymarcia. W 1821 wprowadzono prawo upoważniające do eksterminacji szkodników upraw zbóż, a szpaki reuniońskie za takowe uchodziły. W latach 60. XVIII wieku różni autorzy wspominali, że ptaki te niemal już zniknęły, prawdopodobnie już wówczas wymarły. W 1877 Vinson ubolewał, że ostatnie osobniki mogły zginąć przy niedawnych pożarach lasów. Najprawdopodobniej nie podjęto prób zachowania gatunku w niewoli. Szpaki maskareńskie przeżyły dłużej od wielu innych wymarłych zwierząt Maskarenów, były także ostatnimi szpakami tych wysp, które wymarły. Gatunki z Rodrigues i Mauritiusu najpewniej zniknęły wraz z pojawieniem się szczurów; wymarło przynajmniej 5 gatunków szpaków z wysp Pacyfiku, przyczyniły się do tego szczury. Późniejsze wymarcie szpaka reuniońskiego mogło wynikać z niedostępności niektórych obszarów Reunion.
J. P. Hume. Systematics, morphology, and ecological history of the Mascarene starlings (Aves: Sturnidae) with the description of a new genus and species from Mauritius. „Zootaxa”. 3849 (1), s. 1–75, 2014. DOI: 10.11646/zootaxa.3849.1.1.
Szpitale na Woli w czasie powstania warszawskiego – na warszawskiej Woli w okresie powstania w 1944 roku funkcjonowały cztery szpitale.
Najbardziej dramatycznym momentem w powstańczych dziejach szpitali wolskich była masowa rzeź mieszkańców dzielnicy dokonana w pierwszych dniach powstania przez oddziały SS i policji niemieckiej. W „czarną sobotę” 5 sierpnia 1944 Niemcy wymordowali personel i pacjentów Szpitala Wolskiego oraz Szpitala św. Łazarza. Dzień później ofiarą masakry padli także pacjenci Szpitala Dziecięcego Karola i Marii. Dzięki odważnej postawie personelu zagłady uniknął natomiast Szpital Zakaźny św. Stanisława. Po kilku dniach udało się także doprowadzić do wznowienia działalności przez Szpital Wolski. Personel obu placówek aż do końca października 1944 niósł pomoc polskiej ludności cywilnej wypędzanej przez Niemców z Warszawy.
Szpital Wolski mieścił się w gmachu przy ul. Płockiej 26. W okresie niemieckiej okupacji stanowisko dyrektora szpitala, a zarazem ordynatora oddziału chirurgicznego, piastował dr Józef Marian Piasecki. Zarówno dyrektor, jak też wielu innych członków personelu lekarskiego i pomocniczego, aktywnie współpracowali z ruchem oporu. O stopniu zaangażowania personelu w działalność konspiracyjną może świadczyć fakt, iż jesienią 1939 w Szpitalu Wolskim odbywały się odprawy kierownictwa Służby Zwycięstwu Polski. W kolejnych latach szpitalne pomieszczenia służyły jako miejsce spotkań i odpraw m.in. komendzie Okręgu Warszawskiego ZWZ/AK oraz kierownictwu Delegatury Rządu na Kraj. Ponadto w szpitalu na Płockiej prowadzono tajne nauczanie medycyny, przechowywano broń i podziemną prasę, ukrywano Żydów oraz osoby poszukiwane przez Niemców, a także udzielano pomocy medycznej żołnierzom Podziemia rannym w akcjach bojowych. W lutym 1944 tamtejsi lekarze bezskutecznie próbowali uratować życie ppor. Bronisława Pietraszewicza ps. „Lot” – dowódcy akcji i pierwszego wykonawcy wyroku na SS-Brigadeführerze Franzu Kutscherze.
W chwili wybuchu powstania placówka dysponująca 480 łóżkami miała 220 chorych leżących. Spośród członków personelu obecnych było m.in. jedenastu lekarzy oraz grupa studentów i studentek medycyny. Dowództwo Armii Krajowej planowało, że po rozpoczęciu zrywu zbrojnego w stolicy Szpital Wolski stanie się centralnym punktem sanitarnym na Woli. Ponadto przed godziną „W” w szpitalu został sformowany patrol sanitarny, którego zadaniem miało być udzielanie pomocy medycznej żołnierzom AK walczącym na Ulrychowie. W skład patrolu, którym dowodził dr Kazimierz Drozdowski, weszło kilku studentów medycyny oraz kilku pracowników fizycznych szpitala. Ze względu na fakt, iż Niemcy szybko rozbili rozwijające się do natarcia na Ulrychów jednostki Obwodu AK „Wola”, członkowie patrolu byli ostatecznie zmuszeni pozostać na Płockiej. Tymczasem w wyniku pierwszych walk stoczonych 1 sierpnia 1944 Szpital Wolski znalazł się na granicy terenów opanowanych przez powstańców i obszarów pozostających pod kontrolą Niemców. Przez kolejne trzy dni do szpitala stopniowo docierali pracownicy, którym wybuch walk uniemożliwił przybycie na czas do miejsca pracy. Odnotowywano także stały napływ rannych oraz uciekinierów z zajętych przez Niemców kwartałów Woli. Szpital był kilkukrotnie wizytowany przez szefa służb sanitarnych Obwodu AK „Wola”.
5 sierpnia oddziały niemieckie dowodzone przez SS-Gruppenführera Heinza Reinefartha przystąpiły do szturmu na Wolę. Rozpoczęła się jednocześnie masowa rzeź polskiej ludności cywilnej. Tego ranka w bezpośrednim sąsiedztwie szpitala spadło kilka niemieckich bomb lotniczych. Powstańcze dowództwo wysłało do dyrektora Piaseckiego łącznika z poleceniem natychmiastowej ewakuacji szpitala do Śródmieścia. Z powodu braku czasu, a zwłaszcza braku środków transportu pozwalających na wywiezienie kilkuset pacjentów, rozkaz ten był jednak niewykonalny. Niedługo później personel został zawiadomiony, iż niemieccy żołnierze wzywają lekarza na pobliską ul. Wolską. Udał się tam znający doskonale język niemiecki prof. Janusz Zeyland, któremu towarzyszył dr Leon Manteuffel. W trakcie rozmowy niemiecki podoficer ostrzegł polskich lekarzy, iż Wehrmacht nie uczyni im krzywdy, lecz w tym rejonie pojawi się wkrótce SS, a wówczas sytuacja przebywających w szpitalu Polaków „nie będzie do pozazdroszczenia”.
Pierwsi dwaj Niemcy wkroczyli do szpitala przed południem. Interesowali się planem budynku i rozkładem pomieszczeń, lustrując jednocześnie miejsca, skąd powstańcy mieli rzekomo strzelać do niemieckich żołnierzy. Nie znalazłszy dowodów na potwierdzenie swoich oskarżeń, zapytali czy w szpitalu znajdują się ranni żołnierze niemieccy. W tym czasie na Płockiej leczony był tylko jeden Niemiec – żołnierz Wehrmachtu nazwiskiem Schliefacke lub Schliffacke (według innych źródeł – Lübke). Żołnierze zapewnili rannego, iż wkrótce zostanie ewakuowany, informując go jednocześnie, iż szpital zostanie wysadzony w powietrze. Po odejściu Niemców dyrektor Piasecki polecił dr. Zbigniewowi Woźniewskiemu, aby ten natychmiast ostrzegł o niebezpieczeństwie mieszkańców okolicznych domów ukrywających się w piwnicach szpitala. Kilkudziesięciu mężczyzn posłuchało ostrzeżenia i uciekło na teren kontrolowany przez powstańców.
Chwilę później do budynku wkroczyła grupa esesmanów, którym towarzyszyli żołnierze jednego z kolaboracyjnych batalionów azerbejdżańskich. Oficer SS polecił wprowadzić do gabinetu dyrektorskiego dr. Piaseckiego, prof. Zeylanda oraz szpitalnego kapelana, ks. Kazimierza Ciecierskiego. Wszystkim trzem kazano stanąć za biurkiem, po czym oficer zamordował ich strzałami w głowę. Żołnierze zastrzelili także kilku rannych leżących w szpitalnej piwnicy. Następnie zaczęli brutalnie wypędzać z budynku pacjentów oraz członków personelu, czemu niejednokrotnie towarzyszyło bicie oraz grabież cenniejszych przedmiotów osobistych. Miały miejsce wypadki, gdy ze szpitalnych sal wyprowadzano ciężko rannych oraz rekonwalescentów bezpośrednio po operacji (ponad 20 pacjentów musiano wynieść na noszach). Przed szpitalnym budynkiem tłum Polaków uformowano w kolumnę, a następnie pognano w kierunku zachodnim. Szlak przemarszu wiódł ulicami Płocką i Górczewską, między płonącymi budynkami, wśród stosów trupów. Nieopodal wiaduktu kolejowego przebiegającego nad ul. Górczewską żołnierze zaczęli czynić przygotowania do rozstrzelania całej kolumny, lecz prawdopodobnie ze względu na fakt, iż owe działania wywołały w tłumie duże poruszenie, egzekucja została chwilowo odwołana. Grupa ze Szpitala Wolskiego została ostatecznie doprowadzona do hal warsztatów kolejowych przy pobliskiej ul. Moczydło. 
W halach na Moczydle zgromadzono już tysiące mieszkańców Woli, którzy w ścisku i w dotkliwym upale, bez wody i żywności, czekali na decyzję o swoim losie. Po przybyciu do hal Polacy przyprowadzeni ze szpitala zostali posegregowani – osobno ustawiono siostry zakonne, świeckie pielęgniarki, lekarzy, lekarki, personel pomocniczy oraz pacjentów płci męskiej i żeńskiej (wraz z rosnącym zatłoczeniem sal podział ten zaczął się jednak zacierać). Około godziny 14:00 – 15:00 z hal zaczęto wyprowadzać mężczyzn i chłopców – rzekomo do pracy przy rozbieraniu barykad i uprzątaniu ulic. Małymi grupkami, zazwyczaj po 10-12 osób, doprowadzano ofiary na pobliskie miejsca kaźni i tam rozstrzeliwano ogniem broni maszynowej. Miejscem masowych egzekucji stały się m.in. bezpośrednie okolice warsztatów, podwórze domu przy ul. Górczewskiej 51, fabryka kotłów „Simplex” przy ul. Górczewskiej 53, a przede wszystkim – podwórko kamienicy położonej przy zbiegu ul. Górczewskiej z nieistniejącą obecnie ul. Zagłoby (nieopodal torów kolejowych). Około godziny 16:30, gdy większość zdrowych i zdolnych do pracy mężczyzn wyprowadzono już z hal, Niemcy zaczęli wywoływać pozostałych mężczyzn – w tym pacjentów oraz członków personelu Szpitala Wolskiego. W jednej z ostatnich grup wyprowadzono na stracenie lekarzy i studentów medycyny. Egzekucje trwały do późnych godzin wieczornych. Historycy oceniają, że w rejonie ul. Górczewskiej i Moczydła zamordowano w tych dniach co najmniej 4,5 tys. mieszkańców dzielnicy. Według niektórych źródeł liczba ofiar mogła sięgnąć nawet 12 tys.
Likwidacja Szpitala Wolskiego dokonana w „czarną sobotę” 5 sierpnia 1944 przyniosła łącznie ponad 360 ofiar. Rejestr miejsc i faktów zbrodni popełnionych przez Niemców w czasie powstania warszawskiego podaje, że w gronie rozstrzelanych znalazło się 300 pacjentów oraz 60 członków personelu medycznego i pomocniczego. Zamordowano sześciu lekarzy – obok dr. Piaseckiego i prof. Zeylanda zginęli: prof. dr med. Józef Grzybowski, dr med. Olgierd Sokołowski, dr Stanisław Chwojka oraz dr Kazimierz Drozdowski. Rozstrzelano wieloletniego felczera Szpitala Wolskiego, Stanisława Łempickiego, oraz dwudziestu trzech znanych z nazwiska członków pomocniczego personelu męskiego. Z rąk Niemców zginęło także sześciu „zaorszczaków” – tj. uczestników konspiracyjnych studiów medycznych prowadzonych pod szyldem legalnie działającej Prywatnej Szkoły Zawodowej dla Pomocniczego Personelu Sanitarnego doc. Jana Zaorskiego. Byli to: Aleksander Banasiewicz, Kazimierz Łągiewka, Ludwik Mikulski, Telesfor Opiłowski, Juliusz Sieragowski i Ryszard Sułkowski (wszyscy oni odbywali praktyki w Szpitalu Wolskim). Spośród pacjentów oraz osób przebywających na terenie szpitala zginęli m.in. ks. Józef Rzychoń ze Zgromadzenia Księży Misjonarzy (w latach 1937–1940 prefekt śląskiego seminarium duchownego z siedzibą w Krakowie) oraz Antoni Braunschweig (alumn warszawskiego seminarium duchownego).
Tylko nieliczni spośród wyprowadzonych ze szpitala mężczyzn zdołali przeżyć rzeź Woli. Z grupy prowadzonych na stracenie lekarzy i studentów ocalał „zaorszczak” Jan Napiórkowski, który zdołał w ostatniej chwili uciec z miejsca kaźni. Dwaj pacjenci, ks. Bernard Filipiuk i Eugeniusz Trepczyński, przeżyli egzekucję i ukryli się pod stosem trupów. W podobny sposób ocalał również pracownik szpitala Wacław Dąbrowski. Wśród sióstr szarytek ukrył się w przebraniu zakonnicy ks. Marian Chwilczyński. Pacjenta posługującego się nazwiskiem Jan Bęcwałek ocalił z kolei status volksdeutscha. Chirurdzy Leon Manteuffel i Stefan Wesołowski, a wraz z nimi pielęgniarki Barbara Wardzianka i Irena Dobrzańska, zostali wyciągnięci z prowadzonej na Moczydło kolumny i zabrani do pracy na niemieckim punkcie opatrunkowym. Wkrótce obu lekarzy odwieziono w rejon wiaduktu kolejowego nad ul. Wolską (dr Manteuffel podawał, iż było to podwórze fabryki Kirchmajera i Marczewskiego przy ul. Wolskiej 79/81), gdzie spotkali jeszcze troje pracowników Szpitala Zakaźnego św. Stanisława. Niemcy początkowo nie wiedzieli co uczynić z przyprowadzonymi Polakami, jeden z podoficerów SS stwierdził wręcz, iż „zgodnie z poleceniem führera” należałoby ich „posłać do diabła”. Ostatecznie ze sztabu Reinefartha przyszedł jednak rozkaz odstawienia całej grupy do Szpitala św. Stanisława. 
Wieczorem 5 sierpnia SS-Obergruppenführer Erich von dem Bach-Zelewski doprowadził do uchylenia rozkazu Hitlera przewidującego wymordowanie całej ludności Warszawy bez względu na wiek i płeć. Rankiem 6 sierpnia Niemcy wyprowadzili z hal na Moczydle blisko 4 tys. ocalałych z rzezi mieszkańców Woli, których następnie pognali pieszo w kierunku zachodnim. W kolumnie tej znalazł się żeński personel Szpitala Wolskiego oraz ocalali pacjenci. Po blisko półtoragodzinnym marszu kolumnę wprowadzono na teren Fortu Bema. Zanim to nastąpiło z tłumu zdołała się jednak wymknąć pielęgniarka Anna Wielowieyska. Zaalarmowała ona mieszkańców pobliskiej wsi Jelonki, którzy pospieszyli z pomocą warszawskim uchodźcom, znosząc wodę, mleko i żywność. Wkrótce Niemcy zgodzili się wypuścić na wolność matki z małymi dziećmi, dzięki czemu fort zdołało opuścić blisko 400 osób, w tym niemal wszystkie młode lekarki i studentki. Korzystając z faktu, iż załogę fortu stanowili żołnierze Wehrmachtu, dr Janina Misiewicz zwróciła się z prośbą o zwolnienie wszystkich pacjentów i członków personelu szpitalnego. Wsparł ją sołtys Jelonek Marian Klimaszewski, który zaoferował, iż jego wieś zapewni szpitalowi wyżywienie i dach nad głową. Po pewnym wahaniu niemiecki komendant przychylił się do tych próśb. Do końca dnia rozlokowano we wsi 140 pacjentów oraz 92 członkinie szpitalnego personelu (4 lekarki, 8 studentek, 34 szarytki, 4 pielęgniarki dyplomowane, 42 pracownice fizyczne). Przy tej okazji z fortu wydostało się również wielu zdrowych uchodźców, których szpitalny personel ucharakteryzował na osoby ranne i chore.
Mimo wcześniejszych zapowiedzi Niemcy nie wysadzili Szpitala Wolskiego. Prawdopodobnie zadecydował o tym fakt, iż jedną z pacjentek była żona bogatego kupca posługującego się nazwiskiem Jan Laski vel Łaski. Człowiek ten podawał się za obywatela III Rzeszy, lecz w rzeczywistości był polskim Żydem, który większość życia spędził w Niemczech (Żydówką była także jego żona). Przez pewien czas Lascy przebywali w getcie warszawskim, skąd zdołali się jednak wydostać. Dzięki wysokim łapówkom płaconym regularnie warszawskiemu Gestapo Laski zapewnił bezpieczeństwo sobie i żonie, a także uzyskał dokument poświadczający, iż jest osobą „ważną dla niemieckiego wysiłku wojennego”. Gdy 5 sierpnia rozpoczęła się likwidacja szpitala, Laski zaczął głośno protestować w języku niemieckim, czym zwrócił na siebie uwagę jednego z oficerów. Niemiec zapoznawszy się z dokumentami kupca, postanowił odwieźć go do sztabu, na co ten przystał pod warunkiem, iż jego ciężko chorej żonie zostanie zapewniona opieka i ochrona. Oficer pozostawił więc przy kobiecie niemieckiego wartownika, podczas gdy opiekunem chorej został na jej życzenie dr Zbigniew Woźniewski (w ostatniej chwili wyciągnięty z kolumny prowadzonej na Moczydło). Tymczasem Laski udał się do niemieckiego sztabu, gdzie dowodzący na tym odcinku mjr Max Reck wydał mu zezwolenie na swobodne przejście przez wszystkie niemieckie punkty kontrolne. Ewakuacja małżeństwa Laskich z Warszawy była jednak chwilowo niemożliwa, stąd Niemcy odłożyli spalenie i wysadzenie szpitala.
Doktor Woźniewski zorientował się wkrótce, iż nie jest jedynym pozostającym w szpitalu Polakiem. „Opróżnianie” budynku Niemcy przeprowadzili bardzo pośpiesznie, stąd nie sprawdzili dokładnie jednego ze skrzydeł, gdzie znajdował się oddział gruźliczy, oraz dwie sale, w których leżało kilku rannych powstańców. Chwilowo pozostawili także w szpitalu część pacjentów niezdolnych do poruszania się o własnych siłach. W rezultacie rankiem 6 sierpnia na Płockiej przebywało wciąż 98 pacjentów, w tym 34 kobiety. Spośród członków personelu w budynku pozostały salowe Jadwiga Zubkowicz i Maria Śliwińska oraz szarytka Lucyna Lange. Rozstrzelania uniknął także kierownik szpitalnej kancelarii, nazwiskiem Wójcicki, który ukrył się w stercie węgla. Tymczasem w nocy 5/6 sierpnia ogień z podpalonych domów w sąsiedztwie przerzucił się na przylegającą do szpitalnego budynku szopę z węglem i drewnem. Woźniewski, Laski oraz trzy kobiety spędzili całą noc na walce z pożarem. Akcja gaśnicza była przy tym o tyle utrudniona, iż musieli oni zachowywać się możliwie cicho, aby nie zwrócić uwagi Niemców, którzy mogliby wymordować pozostających w budynku pacjentów. Chcąc dostać się niepostrzeżenie do miejsca gdzie składowano gaśnice kobiety musiały zjeżdżać w dół klatki schodowej po poręczach.
6 sierpnia Niemcy zorganizowali w Szpitalu Wolskim swój punkt sanitarny. Tego samego dnia w godzinach popołudniowych do szpitala doprowadzono personel oraz ocalałych pacjentów ze spalonego Szpitala Karola i Marii przy ul. Leszno. Ponadto 6 sierpnia na Płocką powróciły pielęgniarki Barbara Wardzianka i Irena Dobrzańska, które w chwilach wolnych od pracy na niemieckim punkcie opatrunkowym włączały się w zajęcia szpitalne. Przybycie grupy lekarzy i pielęgniarek umożliwiło roztoczenie pełnej opieki nad pacjentami, których liczba wzrosła już do 189 (w tym 36 dzieci). Do szpitala zaczęli także docierać ocaleni z rzezi mieszkańcy Woli, w tym wielu rannych. W związku ze wznowieniem działalności przez Szpital Wolski dr Woźniewski objął funkcję p.o. dyrektora („lekarza naczelnego”), podczas gdy kierownictwo oddziału chirurgicznego objął dr Tadeusz Hroboni ze Szpitala Karola i Marii (zastąpiony 9 września przez dr. Leona Manteuffla). Stanowisko przełożonej pielęgniarek objęła Wanda Moenke. W kolejnych tygodniach personel Szpitala Wolskiego powiększał się dzięki napływowi lekarzy, pielęgniarek oraz sióstr miłosierdzia ze zdobytych przez Niemców dzielnic Warszawy. 8 sierpnia dr Woźniewski zdołał także nawiązać kontakt z dr Janiną Misiewicz i jej zespołem, przebywającymi od dwóch dni w Jelonkach.
Przez Wolę wiódł w tym czasie najważniejszy szlak, którym Niemcy wyprowadzali z miasta polską ludność cywilną. Zazwyczaj wygnańców pędzono ulicami dzielnicy do zamienionego na punkt zborny kościoła św. Wojciecha przy ul. Wolskiej 76, a następnie po krótkim postoju wywożono przez Dworzec Zachodni do obozu przejściowego w Pruszkowie. Doktor Woźniewski przystąpił energicznie do organizowania pomocy dla rannych, chorych i wyczerpanych. Dzięki jego wysiłkom Szpital Wolski stał się – wedle słów dr. Stefana Wesołowskiego – „względnie bezpieczną wyspą dla warszawskich rozbitków”. Lokowano tam m.in. pacjentów szpitali oraz pensjonariuszy zakładów opiekuńczych ze zdobytych przez Niemców dzielnic Warszawy (Stare Miasto, Powiśle, niektóre kwartały Śródmieścia). Z powodu ogromnej liczby potrzebujących szpital niemal stale pozostawał przepełniony. We wrześniu liczba przebywających tam osób przekroczyła 900. Doktor Leon Manteuffel twierdził, że w szczytowych momentach szpital liczący 500 łóżek mieścił około 2 tys. pacjentów – nie licząc członków personelu, czy zdrowych uchodźców. 
Pomoc niesiona wysiedleńcom nie ograniczała się jednak do kwestii czysto medycznych. Szpital Wolski miał bowiem prawo samodzielnie ewakuować z Warszawy chorych i rannych – z pominięciem nieuniknionej w innych wypadkach „selekcji” w obozie przejściowym w Pruszkowie. Dzięki odwadze i pomysłowości pracowników szpitala udało się ocalić setki warszawiaków przed deportacją do obozów koncentracyjnych lub wywózką na roboty przymusowe w Niemczech. W gronie osób, które znalazły azyl na terenie szpitala było wiele osób zasłużonych dla polskiej nauki i kultury (m.in. Maria Rodziewiczówna i Zofia Kossak-Szczucka). Ocaleli w ten sposób także liczni duchowni oraz zakonspirowani powstańcy. Począwszy od 7 września dr Woźniewski pod pretekstem „inspekcji sanitarnej” regularnie odwiedzał kościół św. Wojciecha, skąd mimo nadzoru gestapowców z tzw. Sonderkommando „Spilker” zdołał wydostać wielu uwięzionych. Najbardziej spektakularna akcja miała miejsce 23 września, kiedy to dr Woźniewski i jego współpracownicy wbrew zakazom Niemców ewakuowali z kościoła 20 żołnierzy AK wziętych do niewoli na Powiślu Czerniakowskim. Janina Pecyna-Sielewicz szacowała, że pracownikom szpitala udało się wydostać z kościoła św. Wojciecha aż 510 uchodźców. To samo źródło podaje, iż między 15 sierpnia a 25 października 1944 personel placówki własnymi siłami ewakuował z Warszawy 1220 osób.
Możliwości niesienia pomocy wygnańcom znacznie się zwiększyły, gdy po upadku Starego Miasta (2 września) na punkt zborny w kościele św. Wojciecha trafił student medycyny Edward Kowalski. Zdołał on po kilku dniach nawiązać kontakt z pracownikami Szpitala Wolskiego i przy ich pomocy zorganizował w kościele sprawnie działający punkt sanitarny. Kowalski i jego grupa sanitarna, złożona z felczera i ośmiu sanitariuszek, dostarczali uchodźcom leki i żywność oraz w razie potrzeby udzielali pierwszej pomocy medycznej. Poważniejsze przypadki kierowano do Szpitala Wolskiego. Swoboda działania grupy Kowalskiego znacznie się zwiększyła po wizycie delegacji Międzynarodowego Czerwonego Krzyża, która 10 września zbadała warunki panujące w kościele.
Personel Szpitala Wolskiego borykał się w tym okresie z licznymi trudnościami i niebezpieczeństwami. Nie mogąc liczyć na pomoc ze strony Niemców, musiano na własną rękę uzupełniać zapasy żywności. Początkowo zdobywano ją w obrębie Woli, m.in. w częściowo spalonym „Domu Zakonnic” przy ul. Górczewskiej 9. Później zaczęto organizować wyprawy aprowizacyjne poza Warszawę, zwłaszcza do Pruszkowa i Ożarowa Mazowieckiego. Za źródło wody mogła służyć wyłącznie znajdująca się w ogrodzie studnia. Poważnym wyzwaniem było ponowne uruchomienie kotłowni, której sprawne funkcjonowanie było niezbędne dla zapewnienia szpitalowi ogrzewania i umożliwienia stałej pracy kuchni. Wobec nieustannych grabieży konieczne było staranne ukrywanie wyposażenia szpitalnego oraz zapasów odzieży i materiałów opatrunkowych. Wiele odwagi i umiejętności dyplomatycznych wymagało także zapewnienie budynkowi ochrony przed niemieckimi jednostkami niszczycielskimi podpalającymi sąsiednie domy, a pacjentom i personelowi – ochrony przed maruderami ze wschodnich jednostek kolaboracyjnych. Zagrożenie zwiększyło się w szczególności po 24 sierpnia, gdy niemiecki punkt sanitarny, którego obecność zapewniała dotąd szpitalowi względne bezpieczeństwo, przeniósł się do gmachu sądów na Lesznie. W połowie września Niemcy po raz pierwszy zapowiedzieli ewakuację szpitala z Warszawy. Chwilowo odstąpili jednak od tego zamiaru, a w wyznaczonym dniu zamiast wozów ewakuacyjnych przysłano na ul. Płocką personel i pacjentów z trzech śródmiejskich szpitali (18 września).
Kapitulacja powstania i zakończenie przez Niemców akcji wysiedlenia mieszkańców stolicy oznaczały również koniec działalności Szpitala Wolskiego. 17 października 1944 pełnomocnik władz niemieckich ds. ewakuacji szpitali warszawskich, dr Otto Lambrecht, zapowiedział, iż w ciągu kilku dni Szpital Wolski zostanie zlikwidowany. W tym czasie na Płockiej przebywało jeszcze ok. 600 osób, w tym 456 rannych i chorych. Kierownictwo placówki przystąpiło do stopniowej ewakuacji pacjentów oraz sprzętu szpitalnego do ośrodków w Podkowie Leśnej, Pszczelinie i Olszance. Kilkuset rannych i chorych skierowano także pociągiem ewakuacyjnym do Krakowa. Do 24 października Szpital Wolski opuścili wszyscy pacjenci, wywieziono także część wyposażenia. Na Płockiej pozostało jedynie 21 pracowników z dr. Woźniewskim na czele, którzy oczekiwali na podstawienie obiecanych przez dr. Lambrechta samochodów (miały one wywieźć resztki szpitalnego wyposażenia). 28 października o godzinie 13:00 w szpitalu pojawił się jednak niemiecki żołnierz, który oznajmił, że w ciągu dwóch godzin polski personel musi bezwzględnie opuścić placówkę. Trzy dni wcześniej zaczął obowiązywać zakaz przebywania osób cywilnych na terenie Warszawy, na skutek czego grupka Polaków została zatrzymana przez niemieckich żandarmów na jednym z punktów kontrolnych. Pracowników szpitala ocaliła wówczas przed rozstrzelaniem interwencja w niemieckim „sztabie ewakuacyjnym”, gdzie dr Woźniewski spotkał znanego sobie urzędnika.
Od 6 sierpnia w podwarszawskich Jelonkach funkcjonowała filia Szpitala Wolskiego kierowana przez dr Janinę Misiewicz. 140 pacjentów ewakuowanych z hal na Moczydle rozlokowano w remizie strażackiej, w opuszczonym domu należącym do volksdeutscha Kundta oraz w domach prywatnych należących do polskich gospodarzy. W tych ostatnich znaleźli również schronienie członkowie szpitalnego personelu. W miejscowym przedszkolu zorganizowano kuchnię. Błyskawicznie utworzono również ambulatorium, z którego korzystała m.in. ludność Jelonek. Warunki, w jakich pracować musiał personel szpitala były jednak niezwykle trudne – brakowało żywności, leków, środków opatrunkowych, sprzętu medycznego, a nawet naczyń i sztućców dla szpitalnej kuchni. W tych okolicznościach nieocenioną pomocą było różnorakie wsparcie świadczone przez mieszkańców Jelonek, których ofiarność zgodnie podkreślają wspomnienia i relacje pracowników szpitala. Ponadto już 8 sierpnia pielęgniarka Anna Wielowieyska zdołała nawiązać kontakt ze szpitalem na Płockiej, skąd furami przywożono odtąd niezbędny sprzęt i fundusze ze szpitalnej kasy. Tą samą drogą dr Woźniewski i jego zespół wywozili z Warszawy pacjentów oraz osoby zdrowe ukrywające się na terenie szpitala. Wobec nieustannego napływu uchodźców rosła liczba pacjentów filii w Jelonkach (11 sierpnia było już ich ok. 160). Mimo ofiarności miejscowej ludności Jelonki nie były w stanie wyżywić i przechować tak wielkiej liczby potrzebujących. W dodatku wieś znajdowała się zbyt blisko walczącej Warszawy, co narażało pacjentów i personel na niemieckie represje. W tej sytuacji dr Misiewicz postanowiła znaleźć nową lokalizację dla szpitala, a Jelonki przekształcić w punkt ambulatoryjny oraz swego rodzaju „stację tranzytową” łączącą nową siedzibę ze szpitalem na Płockiej. Przy wsparciu kierownictwa Ośrodka Zdrowia w Pruszkowie udało się wyjednać w sołectwie w Hellenowie przeznaczenie na cele szpitalne budynku kasyna w Podkowie Leśnej (11 sierpnia). Już następnego dnia rozlokowano tam pierwszy transport ze szpitala w Jelonkach, liczący 50 chorych oraz 21 członków personelu z dr Wiwą Jaroszewicz na czele. 17 sierpnia do Podkowy dotarła kolejna grupa pacjentów i pracowników, licząca łącznie ok. 100 osób. W Jelonkach pozostało jedynie 70 chorych oraz 19 członków personelu pod kierownictwem dr Haliny Krzywiec. 
Słuszność decyzji podjętej przez dr Misiewicz potwierdziła się bardzo szybko. 18 sierpnia Niemcy urządzili w Jelonkach wielką łapankę, w której wyniku wywieziono do obozu w Pruszkowie niemal wszystkich przebywających we wsi młodych mężczyzn i kobiety. Ofiarą łapanki padło również pięć zatrudnionych w szpitalu sióstr szarytek, które już następnego dnia zostały jednak uwolnione i skierowane do pracy w placówce w Podkowie Leśnej. W kolejnych dniach do tamtejszego szpitala zaczęto także stopniowo przewozić ostatnich chorych z Jelonek. W międzyczasie w Jelonkach zakwaterował oddział „Kałmuków”, którzy dopuszczali się nieustannych grabieży oraz gwałtów na kobietach (jedynie członkinie personelu szpitalnego cieszyły się względnym immunitetem). Działalność filii Szpitala Wolskiego w Jelonkach zakończyła się ostatecznie 7 września, gdy Niemcy doszczętnie spalili wieś, a jej mieszkańców wywieźli do obozu w Pruszkowie. Pozostających jeszcze w Jelonkach pacjentów i członków szpitalnego personelu przewieziono do Podkowy Leśnej.
Szpital w Podkowie Leśnej funkcjonował początkowo w budynku miejscowego kasyna prowadzonego przez volksdeutschów Kłaczyńskich. Na cele szpitalne zajęto dwie duże sale restauracyjne, kuchnię oraz kilka mniejszych pomieszczeń. Początkowo Rada Główna Opiekuńcza traktowała tę placówkę jako podległą sobie jednostkę i z tego względu powierzyła jej kierownictwo wskazanym przez siebie lekarzom. Już 16 sierpnia szpital w Podkowie Leśnej został jednak oficjalnie uznany za filię Szpitala Wolskiego. Dr Janina Misiewicz objęła tym samym funkcję kierownika placówki, podczas gdy dr Wiwie Jaroszewicz przypadło stanowisko ordynatora. Szybko okazało się, że kasyno nie będzie w stanie pomieścić wszystkich pacjentów. Kierownictwo szpitala zdołało wówczas wyjednać w RGO i w sołectwie w Helenowie przeznaczenie na cele szpitalne willi „Krychów” należącej do dyrektora Elektrycznej Kolei Dojazdowej, Tadeusza Baniewicza (16 sierpnia). Z powodu trudnych warunków materialnych filia w Podkowie Leśnej funkcjonowała przez wiele tygodni w sposób prowizoryczny. We wrześniu, a zwłaszcza w październiku 1944, do Podkowy Leśnej zaczęły jednak docierać transporty ze sprzętem medycznym ewakuowanym ze szpitala na Płockiej. Możliwe stało się dzięki temu zorganizowanie oddziału chirurgicznego (50 łóżek), oddziału dla chorych na gruźlicę i choroby wewnętrzne (100 łóżek), laboratorium, oraz pracowni rentgenowskiej. Miejscowa ludność okazała się znacznie mniej ofiarna niż mieszkańcy Jelonek, wszechstronną pomocą służyli natomiast szpitalowi kolejarze EKD. Zaopatrzenie w żywność, opał, leki i środki opatrunkowe uzyskiwano m.in. dzięki zabiegom w oddziale RGO w Podkowie Leśnej, w sołectwie gminy Helenów, u władz niemieckich w Grodzisku Mazowieckim, a także dzięki pomocy instytucji i osób prywatnych – często z odległych miejscowości. W okresie największego zagęszczenia w filii w Podkowie Leśnej przebywało jednorazowo 220 pacjentów. Przez kilka miesięcy podlegał jej także pod względem organizacyjnym szpital w Biskupicach-Dworze (30 łóżek). Początkowo większość rannych i chorych docierała do Podkowy z filii w Jelonkach. W późniejszym okresie kierowano tam natomiast pacjentów ze szpitala na Płockiej oraz rannych i chorych z obozu przejściowego w Pruszkowie. Wraz z rannymi, chorymi i ozdrowieńcami przywożono do Podkowy także ukrywających się powstańców lub osoby zagrożone przez Niemców, którym szpitalny personel pomagał następnie w ucieczce. Między końcem sierpnia a końcem września 1944 filia w Podkowie Leśnej zatrudniała ok. 150 pracowników – w tym czworo lekarzy, kilkoro studentów medycyny, kilkanaście szarytek, trzy pielęgniarki świeckie oraz ponad 100 pracowników fizycznych (w gronie tym znajdowało się zaledwie trzech mężczyzn). Wraz z powstawaniem kolejnych podwarszawskich filii Szpitala Wolskiego liczba członków personelu stopniowo jednak malała. W grudniu 1944 w szpitalu w Podkowie Leśnej pracowało już tylko 68 osób. Pełnił on jednak nadal funkcję swoistej centrali Szpitala Wolskiego.
Pod koniec września 1944 szpitalowi w Podkowie Leśnej zaczęło grozić przepełnienie. W tej sytuacji dr Misiewicz rozpoczęła poszukiwania siedziby dla kolejnej filii Szpitala Wolskiego. Jej wybór padł na Olszankę w Puszczy Mariańskiej, gdzie przed wojną istniał popularny wśród warszawskiej inteligencji ośrodek wypoczynkowy. Pacjentów i personel ulokowano w prywatnej willi należącej do rodziny Gallów oraz w gmachu przedwojennego domu poprawczego dla chłopców (tzw. Czerwoniak). Oba budynki nie były przystosowane do nowej funkcji, a szpitalowi brakowało najbardziej niezbędnego wyposażenia. Początkowo nie dla wszystkich starczyło łóżek, stąd wielu chorych musiało korzystać z sienników lub wręcz leżeć na słomie. Stopniowo warunki uległy jednak poprawie – m.in. dzięki dostawom materiałów opatrunkowych i różnorakiego sprzętu ze szpitala na Płockiej. Wkrótce udało się zorganizować w Olszance salę operacyjną oraz ambulatorium dla miejscowej ludności. Szpital dysponował 150 łóżkami. Zapasy żywności i opału uzupełniano dzięki przydziałom z RGO oraz dzięki ofiarności instytucji i osób prywatnych. Niekiedy dodatkowe produkty żywnościowe otrzymywano jako wynagrodzenie za leczenie Niemców lub miejscowej ludności. Z Warszawy kierowano do Olszanki przede wszystkim pacjentów chirurgicznych oraz zakonspirowanych powstańców. Mimo trudnych warunków śmiertelność wśród rannych i chorych okazała się bardzo niewielka. Po upadku powstania w filii Szpitala Wolskiego w Olszance znaleźli zatrudnienie m.in. dr Felicjan Loth, doktorzy Leon i Barbara Manteufflowie, dr Kunegunda Kontrym, dr Jan Nowicki oraz student medycyny Edward Kowalski (uprzednio szef punktu sanitarnego w kościele św. Wojciecha). Na swoją siedzibę wybrała również to miejsce dr Janina Misiewicz. Z jej inicjatywy w dniach 6-7 stycznia 1945 odbył się w Olszance zjazd lekarzy i studentów z wszystkich trzech filii Szpitala Wolskiego.
W związku z zapowiedzianą przez Niemców ewakuacją szpitala na Płockiej kierownictwo placówki musiało w październiku przystąpić do organizowania kolejnej filii podwarszawskiej. Po intensywnych poszukiwaniach dr Misiewicz i dr Jaroszewicz zdołały uzyskać zgodę na przeznaczenie na cele szpitalne gmachu Państwowej Szkoły Rolniczej w Pszczelinie pod Brwinowem. Rannych i chorych kierowano tam od 20 października (byli to przede wszystkim pacjenci chirurgiczni). Stopniowo do Pszczelina przewożono również rozmaite wyposażenie ze Szpitala Wolskiego. Ostatni tego typu transport miał miejsce w dniach 2–3 listopada, kiedy to dzięki udostępnieniu samochodu ciężarowego przez dr. Lambrechta udało się przewieźć do nowej filii znaczną ilość sprzętu szpitalnego pozostającego wciąż w opustoszałym gmachu na Płockiej. Szpital w Pszczelinie dysponował około 80–100 łóżkami. Warunki lokalowe były dość dobre, choć problemem był brak kanalizacji, a ze względu na niewystarczającą liczbę pomieszczeń członkowie personelu musieli bytować w dość prowizorycznych warunkach. Poważnym utrudnieniem dla działalności placówki były natomiast przerwy w dostawach elektryczności oraz dotkliwe zimno spowodowane niedostatkiem opału. Miały także miejsce wypadki, gdy chorzy i pracownicy cierpieli z powodu niedożywienia. W miarę możliwości starano się uzyskiwać żywność poprzez przydziały z RGO i PCK oraz od władz miejskich Brwinowa, a także dzięki nielicznym darom od osób i instytucji prywatnych. W ciągu pierwszych trzech miesięcy funkcjonowania filii zmarło 16 pacjentów. W grudniu 1944 władze niemieckie arbitralnie zadecydowały o ewakuacji szpitala. W wyznaczonym dniu pierwszych 50 pacjentów odtransportowano samochodami na stację kolejową w Brwinowie, gdzie jednak okazało się, że pociąg ewakuacyjny nie dotarł z powodu sowieckiego nalotu (16 grudnia). W rezultacie pacjentów odwieziono z powrotem do Pszczelina, a pomysł likwidacji szpitala został przez Niemców zarzucony.
Styczniowa ofensywa Armii Czerwonej przyniosła wyzwolenie Warszawy oraz okolic podwarszawskich spod niemieckiej okupacji. Już 18 stycznia 1945 do zrujnowanej stolicy powróciła pierwsza grupa pracowników Szpitala Wolskiego z dr Misiewicz na czele. Wkrótce we wszystkich trzech filiach zaczęto odnotowywać spadek liczby pacjentów. Wznowienie działalności przez szpital na Płockiej skłoniło także wielu pracowników do powrotu do Warszawy. 24 marca zakończył działalność ośrodek w Pszczelinie. 25 czerwca zlikwidowano również szpital w Olszance. Najdłużej, gdyż do września 1945, funkcjonowała filia Szpitala Wolskiego w Podkowie Leśnej.
Szpital Zakaźny św. Stanisława miał swoją siedzibę przy ul. Wolskiej 37 (obecnie mieści się tam Wojewódzki Szpital Zakaźny). W okresie niemieckiej okupacji wielu członków szpitalnego personelu było zaangażowanych w rozmaite formy działalności konspiracyjnej. Na krótko przed wybuchem powstania służby sanitarne Obwodu AK „Wola” zorganizowały w szpitalu punkt ratowniczo-sanitarny. Mieścił się on w budynku aptecznym, znajdującym się tuż przy bramie wejściowej od strony ul. Wolskiej. Komendantką punktu została dr Joanna Kryńska ps. „Elżbieta”, której podlegało około 15 sanitariuszek (były to zazwyczaj dziewczęta z Woli, w wieku 17-18 lat). Na oddziale XII zorganizowano pokoje dla rannych oraz salę operacyjną, przy czym ze względu na fakt, iż szpital nie miał obsady chirurgicznej oraz niezbędnego wyposażenia, wszystkich poważnie rannych odsyłano zazwyczaj do Szpitala Wolskiego. Wybuch powstania uniemożliwił dotarcie na Wolę dyrektorowi placówki, dr. Romanowi Ignacemu Szpikowskiemu. W tej sytuacji funkcję p.o. dyrektora objął pochodzący z Zaolzia dr Paweł Kubica. 
Pierwszymi osobami, którym udzielił pomocy personel punktu sanitarnego przy Szpitalu św. Stanisława byli ranni z grupy cywilów, którą wybuch powstania zaskoczył w rejonie remizy tramwajowej przy ul. Młynarskiej. Już wieczorem 1 sierpnia ze względu na zagrożenie ostrzałem od strony ul. Wolskiej punkt sanitarny przeniesiono z pomieszczeń apteki do głębiej usytuowanych budynków szpitala. W kolejnych dniach młodociane sanitariuszki nieustannie niosły pomoc rannym, udając się z noszami nawet na pierwszą linię frontu. Ciężko rannych starano się w miarę możliwości ewakuować do Szpitala Wolskiego. Zachowane dokumenty wskazują, że między 1 a 4 sierpnia w Szpitalu św. Stanisława zmarło z ran ośmiu pacjentów. Pierwszej zbrodni na terenie szpitala żołnierze niemieccy dopuścili się natomiast już 3 sierpnia, w czasie walk prowadzonych wzdłuż osi ul. Wolskiej. Zastrzelili wówczas kierownika szpitalnej apteki, mgr. Idziego Dziedziaka, oraz 5-6 mężczyzn usiłujących schronić się w szpitalnej portierni.
W „czarną sobotę” 5 sierpnia, w okolicach godziny 14:00 – 15:00, szpital został opanowany przez esesmanów z pułku specjalnego „Dirlewanger”. Zaraz po wkroczeniu na teren placówki dirlewangerowcy zastrzelili portiera. Wdarli się następnie do budynków, gdzie przystąpili do grabieży oraz bicia i terroryzowania pacjentów. Członków personelu, ukrywających się w szpitalu cywilów oraz lżej rannych i chorych wypędzono na szpitalne podwórze. W pewnym momencie kilku esesmanów otworzyło na oślep ogień do tłumu, zabijając nawet do kilkunastu osób oraz raniąc wiele innych (zginął wówczas jeden z lekarzy, dr Jan Barcz). Następnie Niemcy zaczęli czynić przygotowania do masowej egzekucji. Stłoczonych na szpitalnym podwórzu Polaków ustawiono czwórkami, po czym zaczęto ich wyprowadzać na ul. Wolską, gdzie zaraz za bramą esesmani rozstrzelali co najmniej kilka osób. W tym krytycznym momencie pacjentów i personel placówki ocalił dr Paweł Kubica. Podbiegł on do dowodzącego oddziałem oficera SS i w doskonałej niemczyźnie głośno zaprotestował: „Człowieku! Przecież to szpital! Pan łamie przepisy Czerwonego Krzyża!” Skonfundowany esesman wstrzymał egzekucję. Na korzyść przebywających w szpitalu Polaków przemówił również fakt, iż dr Kubica nie pozwolił wcześniej powstańcom wchodzić z bronią na teren placówki (o czym zaświadczyli nawet szeregowi esesmani). W tych okolicznościach oficer postanowił oszczędzić personel i pacjentów do czasu, aż o ich losie zadecyduje niemieckie dowództwo.
Do niemieckiego sztabu skierowano delegację, na której czele stanęła władająca dobrze językiem niemieckim dr Joanna Kryńska (towarzyszyli jej dr Mieczysław Rygalski oraz sanitariuszka Danuta Leśniewska). Niemieccy żołnierze zaprowadzili całą trójkę w rejon wiaduktu kolejowego nad ul. Wolską, gdzie w tym samym czasie doprowadzono także dr. Leona Manteuffla i dr. Stefana Wesołowskiego ze Szpitala Wolskiego. Na widok Polaków lekarz sztabowy grupy Reinefartha, dr Heinz Hartlieb, udzielił reprymendy żołnierzowi eskorty, mówiąc: „Po coś ich przyprowadził, nie potrzebujemy żadnych Polaków, a tylko musimy ich rozstrzelać”. W odpowiedzi Kryńska oświadczyła, iż przed wyjazdem ze szpitala otrzymała słowo honoru niemieckiego oficera, że ona oraz towarzyszące jej osoby nie zostaną rozstrzelani. Uroda i dobra niemczyzna kobiety zrobiły duże wrażenie na niemieckim lekarzu. Po rozmowie z Kryńską Hartlieb udał się do Szpitala św. Stanisława, aby zweryfikować jej słowa, a po powrocie oświadczył, iż dzięki jego zabiegom i prośbom decyzja o egzekucji została odwołana. Rozkaz ten Hartlieb przywiózł dosłownie w ostatniej chwili, gdyż podlegli mu niemieccy sanitariusze szykowali się już do rozstrzelania polskich lekarzy. Ostatecznie Kryńską i jej towarzyszy wraz z dr. Manteufflem i dr. Wesołowskim odesłano do Szpitala św. Stanisława. 
W szpitalu został urządzony niemiecki punkt opatrunkowy, w którym pracowali obaj polscy chirurdzy przyprowadzeni ze Szpitala Wolskiego. Około 10 sierpnia w szpitalu pojawił się SS-Oberführer Oskar Dirlewanger, który w chronionym prawem wojennym budynku urządził swoją kwaterę (jego tłumaczką została dr Kryńska). Fakt, iż Szpital św. Stanisława uniknął masakry w „czarną sobotę”, nie oznaczał gwarancji bezpieczeństwa dla jego pacjentów i personelu. Niedługo po zajęciu placówki dirlewangerowcy powiesili na szpitalnym podwórzu dwóch młodocianych powstańców. Chcąc wyszydzić ofiary, esesmani udekorowali ich ciała polskimi barwami narodowymi. 7 sierpnia zastrzelony został jeden z pacjentów, gdyż jego długie buty z cholewami Niemcy uznali za dowód, iż jest on ukrywającym się powstańcem. Pewnej nocy niemiecki podoficer zastrzelił leczoną w szpitalu prostytutkę – rzekomo ze względów „higienicznych”. W drugiej połowie sierpnia oraz przez cały wrzesień kwaterujący na plebanii kościoła św. Wojciecha gestapowcy z Sonderkommando „Spilker” na polecenie Dirlewangera przeprowadzali „selekcje” pacjentów w stanie ciężkim oraz przebywających w szpitalu mężczyzn. Wybrane przez Niemców osoby były odprowadzane do kościoła – część wywieziono do Pruszkowa, po innych ślad zaginął. Podczas jednej z „selekcji” dr Kubica oraz kierownik administracyjny Władysław Walczak z narażeniem życia wyciągnęli z kolumny więźniów pewną liczbę mężczyzn, przeważnie lekarzy, w tym dr. Manteuffla (13 sierpnia). W nieznane wywieziono natomiast wszystkich pacjentów chorych na gruźlicę, w tym pewną liczbę ukrywających się pośród nich zdrowych mężczyzn (być może zakonspirowanych powstańców). Z kolei 25 lub 26 września ze szpitala wywieziono do obozu w Pruszkowie blisko 100 pacjentów i członków personelu. Interwencja, którą nieznana z nazwiska pielęgniarka podjęła w komendanturze obozu pruszkowskiego, sprawiła, że członkowie personelu uniknęli wywózki do Niemiec i zostali odtransportowani do Suchedniowa.
Wkrótce do szpitala zaczęli napływać po kryjomu ranni Polacy, którzy przeżyli egzekucje przeprowadzane w czasie rzezi Woli. Polski personel starał się w miarę możliwości nieść pomoc ocalałym. 7 sierpnia grupa lekarzy i szarytek za zgodą dr. Hartlieba udała się w poszukiwaniu rannych na sąsiednie ulice. Z jednej z piwnic udało się wówczas ewakuować kilku rannych, lecz ukrywająca się w tym samym miejscu grupa 12 cywilów została rozstrzelana przez wałęsającego się w pobliżu „własowca”. Dowiedziawszy się, iż wschodni kolaboranci mają rozkaz mordowania ukrywających się Polaków, lekarze zrezygnowali z kolejnych ekspedycji, nie chcąc ściągać niebezpieczeństwa na uciekinierów. W drugiej połowie sierpnia pracownikom szpitala udało się natomiast potajemnie umieścić na terenie placówki kilkunastu Polaków ukrywających się od dłuższego czasu na terenie pobliskiej fabryki Franaszka. Chcąc zataić przed Niemcami tożsamość nowych „pacjentów” założono im dla niepoznaki bandaże lub opatrunki gipsowe.
Personel Szpitala św. Stanisława włączył się także w akcję pomocy wysiedleńcom z innych dzielnic Warszawy. Prowadzonym ulicami Woli uchodźcom dostarczano wodę i kawę, a w razie potrzeby personel medyczny udzielał rannym i chorym pierwszej pomocy – początkowo głównie poprzez nałożenie opatrunku. Pacjentów w stanie ciężkim umieszczano w szpitalu i tam w miarę możliwości udzielano im specjalistycznej pomocy. Ponadto kierownik administracyjny Walczak, który kilka razy w tygodniu opuszczał Warszawę w poszukiwaniu żywności, każdorazowo potajemnie wywoził ze szpitala 2-3 lekko rannych lub rekonwalescentów. Wielu uchodźców udało się w ten sposób uchronić przed wywózką do obozu przejściowego w Pruszkowie. Z zachowanego wykazu zgonów wynika, że między 17 sierpnia a 3 października zmarło w szpitalu 52 pacjentów.
Akcja pomocowa odbywała się w bardzo trudnych warunkach. Wobec stałego napływu rannych w szpitalu zaczęło wkrótce brakować łóżek i pościeli, stale odczuwalny był także niedobór leków, środków opatrunkowych, a nawet wody. Niesienie pomocy rannym w ciężkim stanie utrudniał fakt, iż Szpital św. Stanisława zasadniczo nie posiadał oddziału chirurgicznego z prawdziwego zdarzenia, ani też niezbędnego wyposażenia chirurgicznego. Po wyjeździe dr. Manteuffla z Warszawy (25 sierpnia) w obsadzie szpitala pracował do końca powstania tylko jeden chirurg – dr Stefan Wesołowski. Sytuację kadrową szpitala poprawiło częściowo przybycie kilku lekarzy i pielęgniarek z innych szpitali zdobytych przez Niemców. Ponadto 11 sierpnia zdołano nawiązać kontakt ze Szpitalem Wolskim, dzięki czemu dr Wesołowski mógł później korzystać z konsultacji pracujących tam chirurgów. Niedobory leków, materiałów opatrunkowych, czy wyposażenia szpitalnego starano się natomiast uzupełniać poprzez przeszukiwanie opustoszałych szpitali na Woli lub w innych dzielnicach Warszawy.
19 października miasto opuścił dr Stefan Wesołowski. Pod koniec miesiąca Szpital św. Stanisława zakończył swoją działalność (niektóre źródła podają, iż nastąpiło to dopiero 1 listopada). Ciężko chorych wywieziono wówczas do Krakowa, a pacjentów oddziału dziecięcego – do Milanówka. 60 pacjentów, personel, a także sprzęt oraz zapasy bielizny i żywności ewakuowano z kolei do Radziwiłłowa Mazowieckiego. Stamtąd po kilku dniach przeniesiono wszystkich do pobliskiego Studzieńca, gdzie szpital wznowił działalność w opuszczonych budynkach Zakładu Wychowawczego dla Nieletnich. Tymczasem w budynku przy ul. Wolskiej Niemcy urządzili magazyn amunicji i materiałów wybuchowych. Jego wybuch doprowadził do częściowego zawalenia gmachu, a rozmiary zniszczenia powiększyła dodatkowo dokonana przez Niemców gruntowna grabież urządzeń mechanicznych i sprzętu. W kwietniu 1945 personel szpitala przeniósł się ze Studzieńca do szpitala przy ul. Siennickiej na Pradze, by w lipcu 1948 powrócić ostatecznie do odbudowanego budynku przy ul. Wolskiej.
W okresie przedwojennym oraz w pierwszych latach niemieckiej okupacji Szpital św. Łazarza miał swoją siedzibę przy ul. Książęcej 2 na warszawskim Powiślu. W 1941 roku szpitalny gmach został przejęty przez władze niemieckie. Szpital przeniósł się wówczas do kompleksu budynków przy zbiegu ulic Leszno i Karolkowej, zajmowanego uprzednio przez Główny Dom Schronienia Sierot i Starców Starozakonnych (adres: Leszno 127/Wolska 18). Po wybuchu powstania do szpitala znoszono rannych powstańców i cywilów. Odwiedzali go także zdrowi żołnierze, aby posilić się i odpocząć. Około 3 sierpnia kierownictwo służb sanitarnych Obwodu AK „Wola” wzmocniło personel szpitala swoim patrolem sanitarnym, w którego skład wchodziła pielęgniarka oraz czternaście harcerek z Drużyny im. Emilii Plater (wszystkie w wieku od 15 do 18 lat). Z zeznań bezpośrednich świadków tych wydarzeń wynika, że żołnierze AK uszanowali status szpitala i nie prowadzili działań bojowych pod osłoną jego budynków. W niektórych źródłach można jednak znaleźć wprost przeciwną informację. 
W sobotę 5 sierpnia 1944, tj. w dniu rozpoczęcia niemieckiego szturmu na Wolę, w szpitalu przebywało około 300 chorych, około 300 rannych oraz kilkudziesięciu członków personelu. Ukryło się tam również kilkuset mieszkańców Woli – byli to zazwyczaj krewni pacjentów i pracowników oraz mieszkańcy okolicznych domów, którzy mieli nadzieję, iż pozostający pod ochroną prawa wojennego szpital zapewni im bezpieczeństwo. Łącznie na terenie szpitala przebywało prawdopodobnie ok. 1500 Polaków. 
5 sierpnia w godzinach popołudniowych w rejonie szpitala rozpoczęły się zaciekłe walki. Około godziny 16:00 niemieccy żołnierze wtargnęli do budynku „A” położonego przy ul. Wolskiej, gdzie mieścił się oddział wewnętrzny dla kobiet oraz weneryczno-skórny dla mężczyzn. Zaraz po wkroczeniu do pawilonu żołnierze zastrzelili pochodzącą z Wielkopolski salową, która z racji znajomości języka niemieckiego próbowała podjąć z nimi pertraktacje. Podobną próbę podjął niedługo później „granatowy policjant” z Białegostoku, lecz również on został ciężko postrzelony. Niemcy uszkodzili następnie instalację gazową, lecz Komendant Obrony Przeciwlotniczej, odpowiedzialny za bezpieczeństwo budynku, zdołał wyłączyć gaz, zanim zagroził on przebywającym w pawilonie osobom. Korzystając z chwilowego odejścia żołnierzy, kilka osób uciekło z budynku. Zanim jednak reszta Polaków poszła w ich ślady, Niemcy ustawili karabin maszynowy przy ul. Karolkowej, uniemożliwiając tym samym opuszczenie pawilonu. Niedługo później do budynku „A” wkroczyła kolejna grupa żołnierzy, która po ograbieniu Polaków z wszystkich cenniejszych przedmiotów osobistych rozpoczęła masakrę przy użyciu granatów i broni maszynowej. Niemcy nie oszczędzali przy tym dzieci, kobiet ani ciężko rannych leżących w łóżkach.
Około godziny 18:00 Niemcy opanowali pawilon przy ul. Karolkowej, a niespełna dwie godziny później w ich ręce wpadł pawilon przy ul. Leszno. Schwytanych Polaków mordowano bez względu na wiek i płeć. Pacjentów w stanie ciężkim rozstrzeliwano na noszach i w szpitalnych łóżkach. Z pawilonu przy ul. Leszno oraz z pobliskich budynków wyprowadzono wszystkie osoby zdolne do poruszania się o własnych siłach, które wprowadzono następnie do szpitalnych piwnic i tam metodycznie wymordowano strzałami w tył głowy. Osoby wyprowadzone z pawilonu przy ul. Karolkowej rozstrzelano natomiast na szpitalnym podwórzu. Z rąk Niemców zginęła wówczas m.in. grupa lekarzy, sanitariuszek i sióstr zakonnych. Masakra, której towarzyszyły gwałty i grabieże, zakończyła się dopiero w późnych godzinach nocnych. Wcześniej, prawdopodobnie około godziny 23:00, Niemcy podpalili szpital. Wiele ofiar spłonęło wówczas żywcem. Świadkowie zeznawali, że niektórzy pacjenci wyskakiwali przez okna, chcąc w ten sposób uniknąć śmierci w płomieniach. 
Masakra w Szpitalu św. Łazarza pochłonęła prawdopodobnie ok. 1200 ofiar. Zamordowano około 50 członków personelu, w tym co najmniej siedem sióstr benedyktynek pełniących posługę w szpitalu. Niemcy rozstrzelali także jedenaście sanitariuszek z patrolu sanitarnego Obwodu AK „Wola” (w tym dziesięć nastoletnich harcerek). Śmierć poniósł farmaceuta Ignacy Giedroyc – ojciec Jerzego Giedroycia, redaktora paryskiej „Kultury”. W gronie zamordowanych pacjentów znalazło się z kolei około 40 rannych żołnierzy AK. Być może zginął tam również Lech Matawowski, ps. „Mirek”, dowódca 1. kompanii w Batalionie Armii Ludowej im. Czwartaków. 
Masakrę przeżyli tylko nieliczni spośród przebywających w szpitalu Polaków. Przed nadejściem Niemców udało się ewakuować do pobliskiego Szpitala Karola i Marii niewielką grupę rannych. W nocy z 5 na 6 sierpnia dwie sanitariuszki powróciły do Szpitala św. Łazarza w poszukiwaniu ocalałych. Jedna z nich z trudem uniknęła schwytania przez Niemców, po drugiej ślad zaginął. Niemcy oszczędzili natomiast niewielką grupę lekarzy i pielęgniarek, kierując ich do pracy w Szpitalu Zakaźnym św. Stanisława. Kilka osób zdołało także przeżyć egzekucję i złożyć po wojnie zeznania przed Okręgową Komisją Badania Zbrodni Niemieckich w Warszawie.
W kolejnych dniach teren Szpitala św. Łazarza przynajmniej raz jeszcze posłużył jako miejsce zbiorowej egzekucji. Z zeznań ocalałych członków Verbrennungskommando wynika, że 13 sierpnia nieopodal szpitalnej apteki rozstrzelano około 50 mężczyzn przyprowadzonych z gmachu ministerstwa skarbu na pl. Bankowym.
Pierwotna siedziba Szpitala św. Łazarza, położona przy ul. Książęcej, uległa całkowitemu zniszczeniu w czasie powstania warszawskiego. Z tego względu w 1948 roku szpital wznowił działalność w odbudowanym budynku przy ul. Leszno. W 1963 roku placówka zmieniła nazwę na Stołeczny Szpital Dermatologiczny. W związku z odzyskaniem szpitalnego budynku przez Gminę Wyznaniową Żydowską szpital przeniósł się w 2007 roku na prawy brzeg Wisły, gdzie stał się częścią Międzyleskiego Szpitala Specjalistycznego. Budynek przy ul. Leszno 15 został natomiast na zlecenie Gminy Wyznaniowej Żydowskiej rozebrany, a teren sprzedano pod zabudowę mieszkaniowo-usługową.
Szpital Dziecięcy im. Karola i Marii mieścił się w dziewięciu pawilonach zajmujących kwartał ulic: Leszno, Młynarska, Karolkowa i Żytnia (adres: Leszno 136).  Placówka dysponowała 150 łóżkami dziecięcymi. W planach powstańczych zakładano, że szpital pełnić będzie funkcję głównego punktu opatrunkowego dla Batalionu „Parasol”. Ze względu na fakt, iż po godzinie „W” Szpital Wolski znalazł się w bezpośredniej strefie walk, Szpital Karola i Marii musiał jednak przejąć funkcję centralnego punktu sanitarnego na Woli. Odtąd stale napływali tam ranni powstańcy i cywile, w gronie pacjentów znalazło się także kilku wziętych do niewoli żołnierzy niemieckich. W efekcie placówka szybko uległa przepełnieniu. Część rannych musiano odtransportować do pobliskiego Szpitala św. Łazarza. Ze względu na fakt, iż Szpital Karola i Marii nie dysponował wystarczająco liczną obsadą chirurgiczną, został tam skierowany dr Włodzimierz Kmicikiewicz ze Szpitala Wolskiego. W szpitalu ulokowało się także Szefostwo Sanitarne Kedywu, a podległe mu sanitariuszki AK, w liczbie ponad pięćdziesięciu, wzmocniły miejscowy personel. Jednocześnie w pierwszych dniach powstania ewakuowano ze szpitala tych dziecięcych pacjentów, którymi mogły zaopiekować się rodziny. Około 60 dzieci – pochodzących spoza Warszawy lub znajdujących się w stanie uniemożliwiającym opuszczenie placówki – przeniesiono do położonego najbardziej na uboczu pawilonu „S”.
W wyniku zaciętych walk stoczonych w „czarną sobotę” szpital znalazł się w bezpośrednim sąsiedztwie linii frontu. O północy 6 sierpnia dowództwo Zgrupowania AK „Radosław” poinformowało kierownictwo placówki, iż oddziały powstańcze nie będą w stanie utrzymać szpitala, nakazując w konsekwencji ewakuację rannych oraz personelu. Rozkaz ten przyszedł jednak zbyt późno, a w dodatku nie wskazywał docelowego miejsca ewakuacji. W tej sytuacji szpital opuścił jedynie Sanitariat Kedywu oraz niewielka liczba lekko rannych pacjentów. W pawilonach pozostało około 150 rannych oraz 60 chorych dzieci. Dyrektor placówki pozostawił dobrowolnej decyzji członków personelu pozostanie na miejscu lub ewakuację wraz z oddziałami powstańczymi. Kilku pracowników opuściło tej nocy szpital, lecz większość członków personelu postanowiła pozostać z pacjentami. Podobnie postąpiła grupa sanitariuszek z różnych oddziałów AK. Chcąc dać rannym żołnierzom szansę ocalenia, pielęgniarki spaliły szpitalne wykazy i dokumenty, a także odebrały rannym broń, biało-czerwone opaski, orzełki oraz inne wojskowe emblematy.
Pierwsi Niemcy, w liczbie trzech, wkroczyli do szpitala 6 sierpnia o godz. 7:00 rano. Wdali się w rozmowę z jednym z lekarzy, któremu zagrozili, że jeśli na terenie szpitala zostanie znaleziona broń, to wszyscy Polacy zostaną rozstrzelani a budynek spalony. Leczeni w szpitalu niemieccy jeńcy zapewnili esesmanów, iż byli dobrze traktowani. Po odejściu Niemców personel usunął z budynku kilka granatów, które ukryli przy sobie ranni powstańcy. Tymczasem w rejonie szpitala wybuchły zacięte walki. 
Około godziny 15:00 – 16:00 do szpitala wkroczyli esesmani, którym towarzyszyli żołnierze jednego z kolaboracyjnych batalionów azerbejdżańskich. Napastnicy natychmiast przystąpili do grabieży i gwałtów na kobietach. Personel oraz pacjentów zdolnych do poruszania się o własnych siłach wypędzono ze szpitala, podczas gdy chorzy i ranni w stanie ciężkim – w liczbie około trzydziestu pięciu – zostali wymordowani (jednego z pacjentów zastrzelono na sali operacyjnej). Niedługo później szpital został podpalony. Przed budynkiem Niemcy dokonali „selekcji”, w której wyniku osoby uznane za rannych powstańców zostały wyciągnięte z tłumu i rozstrzelane. Około 40 rannych oraz grupę lekarzy i pielęgniarek pognano płonącymi ulicami Leszno i Górczewską. Po drodze Niemcy zatrzymali część rannych, odprowadzili z powrotem do szpitala i tam rozstrzelali. Chwilę później przy skrzyżowaniu z ul. Młynarską pochód został ponownie zatrzymany. Niemiecki oficer zapytał wówczas polskich lekarzy o komendanta szpitala. Gdy zgodnie z prawdą odpowiedziano mu, iż dyrektora nie ma wśród obecnych, Niemiec zagroził, że wszyscy lekarze zostaną rozstrzelani, jeśli komendant nie zgłosi się w ciągu minuty. Słysząc to z szeregu wystąpił naczelny chirurg szpitala, dr Włodzimierz Kmicikiewicz. Na rozkaz oficera jeden z azerbejdżańskich kolaborantów zamordował go strzałem w głowę.
Początkowo Niemcy zamierzali doprowadzić kolumnę w rejon ul. Górczewskiej i Moczydła i tam rozstrzelać. Zanim to jednak nastąpiło, rozkaz egzekucji został odwołany. Prawdopodobnie grupa Polaków zawdzięczała ocalenie jednemu z rannych żołnierzy niemieckich, leczonemu uprzednio w Szpitalu Karola i Marii. Głośnymi okrzykami zatrzymał on przejeżdżającego obok kolumny oficera (prawdopodobnie lekarza), który w konsekwencji nakazał eskorcie odprowadzić Polaków do Szpitala Wolskiego. Zanim jednak szpitalny personel zdołał rozlokować wszystkich nowo przybyłych, Niemcy wydali nowe dyspozycje. Rozkazano pozostawić na Płockiej jedynie dziecięcych pacjentów, a rannych dorosłych odesłać z powrotem do Szpitala Karola i Marii. Mimo nadzoru esesmanów polski personel zdołał ukryć część rannych. Pacjenci, których odniesiono na Leszno, zostali zamordowani. 
Tymczasem w płonącym Szpitalu Karola i Marii przebywało wciąż około 20 dzieci, z którymi wbrew niemieckim zakazom pozostał dyrektor placówki, dr Jan Bogdanowicz, a także dr Irena Gacówna i siedem pielęgniarek. Rankiem 7 sierpnia natknęli się na nich niemieccy żołnierze, którzy odesłali lekarzy, sześć pielęgniarek oraz grupę dzieci do Szpitala Wolskiego. W ogrodzie Szpitala Karola i Marii pozostała jednak pielęgniarka Wanda Dąbrowska wraz z kilkorgiem dzieci i niemowląt. Próbując utrzymać dzieci przy życiu, kobieta poiła je sokiem z zielonych pomidorów. Po pewnym czasie na Dąbrowską natknęli się Niemcy, którzy rozkazali jej udać się do Szpitala Wolskiego. Dopiero po kilku dniach, gdy jeden z żołnierzy przyniósł na Płocką odnalezione w ogrodzie niemowlę, Niemcy pozwolili polskiemu personelowi udać się po pozostałe dzieci. W ogrodzie szpitala odnaleziono jednak tylko jedno żywe niemowlę. Mimo starannej opieki oboje odnalezionych dzieci zmarło w Szpitalu Wolskim.
Likwidacja Szpitala Karola i Marii przyniosła łącznie od 100 do 200 ofiar. Spośród członków personelu śmierć ponieśli dr Włodzimierz Kmicikiewicz, pielęgniarki Michalina Stobierska i Janina Sidorowska oraz pracownik szpitala Stanisław Stępień. W gronie zamordowanych pacjentów znaleźli się m.in.: rtm. Aleksander Lossow-Niemojowski (działacz NOW, szef sztabu zgrupowania AK „Paweł”), plut. Jerzy Flanc ps. „Grab” (żołnierz batalionu „Zośka”), pchor. Stanisław Dąbrowski ps. „Cyklon” (żołnierz batalionu „Parasol”), ppor. Antoni Wojciechowski ps. „Antek” i ppor. Janusz Zalewski ps. „Supełek” (żołnierze Oddziału Dyspozycyjnego A Kedywu Okręgu Warszawskiego AK), a także Jan Władymirski (bojowiec z Batalionu AL im. Czwartaków).
Ocalali lekarze, studenci i pielęgniarki ze Szpitala Karola i Marii wzmocnili personel Szpitala Wolskiego i dzielili jego powstańcze losy. 20 października 1944, na osiem dni przed ostateczną ewakuacją Szpitala Wolskiego, personel Szpitala Karola i Marii został wywieziony pociągiem towarowym do Włodzimierzowa koło Piotrkowa Trybunalskiego. W położonym w pobliskim lesie budynku pracownicy szpitala zorganizowali placówkę medyczną, która funkcjonowała aż do 20 października 1945. Po jej likwidacji personel Szpital Karola i Marii powrócił do stolicy i podjął pracę w Domu Matki i Dziecka przy ul. Przybyszewskiego 13 na Bielanach. Szpitalny kompleks przy ul. Leszno nie został nigdy odbudowany. W 1947 roku Szpital Karola i Marii wznowił działalność w budynku przy ul. Działdowskiej, wyposażonym przez szwajcarską organizację społeczną „Don Suisse”. Trzy lata później jego nazwę zmieniono na Państwowy Szpital Kliniczny nr 3.
Pierwsza uroczystość upamiętniająca ofiary likwidacji Szpitala Wolskiego odbyła się 5 sierpnia 1945, tj. w pierwszą rocznicę rzezi Woli. Tego dnia ze szpitala przy ul. Płockiej wyszedł pochód prowadzony przez trzech ocalałych z rzezi pracowników szpitala – lekarzy Stefana Wesołowskiego i Leona Manteuffla oraz studenta Jana Napiórkowskiego. Nieśli oni drewniany krzyż, który został wkopany na miejscu straceń przy ul. Górczewskiej (nieopodal wiaduktu kolejowego). Nabożeństwo żałobne odprawili wówczas ks. Bernard Filipiuk i ks. Marian Chwilczyński – obaj ocaleni z przeprowadzanych w tym miejscu egzekucji. Corocznie 5 sierpnia w kaplicy Instytutu Gruźlicy i Chorób Płuc odprawiana jest msza w intencji pomordowanych. Następnie odbywa się apel poległych, po czym uczestnicy uroczystości udają się pochodem na miejsce pamięci przy ul. Górczewskiej.
Uchwałą Prezydium Krajowej Rady Narodowej z 31 lipca 1946 na wniosek Rady Zakładowej Szpitala Wolskiego w Warszawie zostali odznaczeni pośmiertnie Srebrnym Medalem Zasłużonym na Polu Chwały „pracownicy Szpitala Wolskiego, rozstrzelani na terenie szpitala przez hitlerowców w dniu 5 sierpnia 1944”.
Zbrodnie dokonane przez Niemców w szpitalach wolskich zostały upamiętnione w następujących miejscach:
ul. Górczewska 32 (przy skrzyżowaniu z al. Prymasa Tysiąclecia) – ośmiometrowy stalowy krzyż oraz kilkanaście tablic upamiętniają tysiące ofiar zamordowanych w tym rejonie w czasie rzezi Woli, w tym 360 pacjentów i pracowników Szpitala Wolskiego.
ul. Karolkowa 49 – niewielki ogrodzony placyk przylegający do kościoła i klasztoru oo. redemptorystów znany jest od 2000 roku jako plac Męczenników Warszawskiej Woli. Znajduje się tam szereg pamiątkowych tablic poświęconych mieszkańcom dzielnicy zamordowanym w sierpniu 1944. Trzy tablice upamiętniają odpowiednio: zamordowanych pracowników Szpitala Wolskiego, harcerki z patrolu sanitarnego Obwodu AK „Wola” zamordowane w Szpitalu św. Łazarza, ss. benedyktynki zamordowane w Szpitalu św. Łazarza.
ul. Karolkowa 56 – tablica projektu Karola Tchorka, zainstalowana na ścianie budynku Zespołu Szkół Specjalnych nr 101, upamiętnia ofiary masakry w Szpitalu św. Łazarza (do 2015 roku owa tablica znajdowała się na ścianie domu przy ul. Karolkowej 53). W 1993 roku przy pobliskim chodniku odsłonięto dodatkowo granitową płytę poświęconą zamordowanym harcerkom z patrolu sanitarnego Obwodu AK „Wola”.
ul. Leszno 30 – tablica projektu Karola Tchorka, zainstalowana w 1968 roku na zrekonstruowanym fragmencie muru, upamiętnia ofiary masakry w Szpitalu Karola i Marii.
ul. Płocka 26 – niewielki pomnik oraz dwa pamiątkowe głazy, odsłonięte w 1989 roku przed budynkiem Instytutu Gruźlicy i Chorób Płuc, upamiętniają pacjentów i pracowników Szpitala Wolskiego zamordowanych 5 sierpnia 1944. Ofiary masakry upamiętnia także tablica znajdująca się wewnątrz budynku.
ul. Wolska 37 – tablica projektu Karola Tchorka, wmurowana we frontową ścianę budynku, upamiętnia ofiary mordów dokonanych przez Niemców na terenie Szpitala Zakaźnego św. Stanisława. Na podwórzu szpitala znajduje się jeszcze jedna tablica pamiątkowa, poświęcona dwóm młodocianym powstańcom powieszonym przez Niemców wkrótce po zajęciu szpitala (tablica podaje błędną datę 9 września).
ul. Żytnia 39 – tablica na frontowej ścianie budynku, wmurowana w 1989 roku, upamiętnia Zofię Szlenkier, założycielkę Szpitala Karola i Marii, oraz pacjentów i pracowników szpitala zamordowanych w czasie powstania warszawskiego.Przez lata w gmachu Stołecznego Szpitala Dermatologicznego przy ul. Leszno 15 (rozebrany w 2009) znajdowała się tablica poświęcona pracownikom Szpitala św. Łazarza poległym i pomordowanym w czasie II wojny światowej, w tym w powstaniu warszawskim. 
W kwaterze powstańczej na Cmentarzu Wojskowym na Powązkach znajdują się groby jedenastu harcerek z patrolu sanitarnego Obwodu AK „Wola” zamordowanych w Szpitalu św. Łazarza. Z kolei groby zamordowanych w tym szpitalu sióstr benedyktynek znajdują się na Cmentarzu Wolskim.
Przemysław Burkiewicz: Blok w miejscu przedwojennego szpitala. tustolica.pl, 2015-09-16. [dostęp 2015-09-25].
Stanisław Ciepłowski: Wpisane w kamień i spiż. Inskrypcje pamiątkowe w Warszawie XVIII–XX w. Warszawa: Argraf, 2004. ISBN 83-912463-4-5.
Szymon Datner, Kazimierz Leszczyński (red.): Zbrodnie okupanta w czasie powstania warszawskiego w 1944 roku (w dokumentach). Warszawa: wydawnictwo MON, 1962.
Halina Geber, Halina Halweg (opr.): Szpital Dobrej Woli. Szpital Wolski 1939–1945. Warszawa: Czytelnik, 2004. ISBN 83-07-02980-5.
Piotr Gursztyn: Rzeź Woli. Zbrodnia nierozliczona. Warszawa: Wydawnictwo DEMART SA, 2014. ISBN 978-83-7427-869-0.
Stanisław Kopf: Powstańcze służby sanitarne. Warszawa: Fundacja „Warszawa Walczy 1939–1945", 2004. ISBN 83-11-09806-9.
Maja Motyl, Stanisław Rutkowski: Powstanie Warszawskie – rejestr miejsc i faktów zbrodni. Warszawa: GKBZpNP-IPN, 1994.
Karol Mórawski, Krzysztof Oktabiński, Lidia Świerczek: Wola. Warszawskie Termopile 1944. Warszawa: Fundacja „Wystawa Warszawa Walczy 1939–1945", 2000. ISBN 83-87545-26-0.
Edward Serwański, Irena Trawińska (red.): Zbrodnia niemiecka w Warszawie 1944 r. Poznań: Wydawnictwo Instytutu Zachodniego, 1946.
Tadeusz Sumiński (red.): Pamiętniki żołnierzy baonu „Zośka”. Powstanie Warszawskie. Warszawa: Państwowe Wydawnictwo Literatury Dziecięcej „Nasza Księgarnia”, 1957.
Bożena Urbanek: Pielęgniarki i sanitariuszki w Powstaniu Warszawskim w 1944 r. Warszawa: Państwowe Wydawnictwo Naukowe, 1988. ISBN 83-01-06803-5.
Katarzyna Utracka: Powstańcze miejsca pamięci. Wola 1944. Warszawa: Urząd Dzielnicy Wola m.st. Warszawy, 2009. ISBN 978-83-911262-3-3.
Maria Wiśniewska, Małgorzata Sikorska: Szpitale powstańczej Warszawy. Warszawa: Oficyna Wydawnicza „Rytm”, 1991. ISBN 83-85249-04-4.
Zbigniew Woźniewski: Książka raportów lekarza dyżurnego. Szpital Wolski w okresie Powstania Warszawskiego. Warszawa: Państwowy Instytut Wydawniczy, 1974.
Exodus Warszawy. Ludzie i miasto po Powstaniu 1944. T. I: Pamiętniki. Relacje. Warszawa: Państwowy Instytut Wydawniczy, 1992. ISBN 83-06-01589-4.
Ludność cywilna w powstaniu warszawskim. T. I. Cz. 1: Pamiętniki, relacje, zeznania. Warszawa: Państwowy Instytut Wydawniczy, 1974.
Wanda Moenke. W Powstaniu: szpit.Karola i Marii – szpit.Wolski. lekarzepowstania.pl. [dostęp 2015-02-20].
Okres klasyczny w sztuce starożytnej Grecji – drugi z etapów, na które zazwyczaj dzieli się czas trwania i rozwoju sztuki na terenach zamieszkanych przez ludy greckie, czyli na obszarach należących głównie do basenu Morza Egejskiego. Jako wydarzenie rozpoczynające ten okres przyjmowana jest data bitwy pod Salaminą (480 p.n.e.) a wydarzenia kończące go wiązane są z datą śmierci Aleksandra Macedońskiego w 323 p.n.e., po której nastąpił stopniowy podział jego imperium.
okres wczesnoklasyczny (480 – 445 p.n.e.), związany przede wszystkim z rozpoczętą po II wojnie perskiej odbudową Aten
okres późnoklasyczny, obejmujący czas po zakończeniu wojen peloponeskich i włączenia Grecji do imperium Aleksandra Wielkiego.
Po bitwie pod Salaminą 480 p.n.e. duże znaczenie dla rozwoju sztuki miały greckie Ateny. Zwłaszcza za czasów Peryklesa, który zapoczątkował odbudowę i rozbudowę Aten, a przede wszystkim Akropolu. Odbudową kierował Fidiasz, projektantami i wykonawcami budynków byli: Iktinos, Mnesikles i Kallikrates.
Podczas odbudowy zniszczonych miast stosowano prostokątną siatkę ulic. Trzymano się zasady rozdziału dzielnic mieszkalnych, handlowych, reprezentacyjnych. Domy mieszkalne, których najważniejszą częścią był perystyl, budowano na planie prostokąta, wpisując je w wydzieloną działkę. Najważniejszym miejscem, wokół którego koncentrowała się zabudowa była agora. Oprócz reprezentacyjnej agory w centrum miasta, wznoszono również (przeważnie na obrzeżach zwartej zabudowy) agorę handlową.
W okresie wczesnego klasycyzmu (do 445 p.n.e.), w sztuce greckiej, udoskonalono dwa podstawowe porządki: dorycki i joński. Do najlepiej zachowanych zabytków z V wieku p.n.e. należy dorycka świątynia Ateny w Syrakuzach (zbudowana w 480 p.n.e.), świątynia Zeusa w Akragas (Agrygent) na Sycylii, zbudowana w latach 460–450 p.n.e., skarbiec Ateńczyków w Delfach zbudowany w formie templum in antis (ufundowany dla uczczenia zwycięstwa nad Persami).
Do ważnych zabytków tego okresu należy także świątynia Zeusa w Olimpii. Została zbudowana w latach 468–456 p.n.e. Jest to najstarszy znany przykład przełamania dotychczasowej zasady symetrii i frontalizmu w dekoracji tympanonów. Na przyczółku wschodnim, w scenie przygotowania do wyścigów rydwanów, postać Zeusa ustawiona była frontalnie, w centrum kompozycji. Pozostałe postacie rozmieszczono symetrycznie. Dekoracja przyczółka zachodniego już nie przestrzegała tych zasad. W przedstawionej na tympanonie scenie walki Lapitów z centaurami, centralna postać Apolla została pokazana frontalnie, ale głowa postaci była obrócona. Bóg spoglądał i wskazywał ręką na prawą część kompozycji. Pozostałe postacie rozmieszczone były symetrycznie. Jednak ich pozy i gesty wynikały z ukazanej akcji. Indywidualizm w ukazaniu twarzy, gestów, mimiki, strojów, realizm w przedstawieniu muskulatury ciała, podkreślenie ruchu układem szat odbiegały od dekoracji okresu archaicznego. Nowością było także powiązanie tematyczne dekoracji z historią regionu. Zasada przeciwstawienia spokojnej akcji na przyczółku wschodnim do dynamicznej sceny rozgrywanej na przyczółku zachodnim została przyjęta przy budowie innych świątyń greckich.
W rzeźbie, w latach poprzedzających dobę Peryklesa utrwaliły się zapoczątkowane wcześniej kierunki rozwoju sztuki, dążące do przedstawień postaci w sposób dynamiczny, ekspresyjny, w chwili poprzedzającej zdarzenie lub bezpośrednio po nim – frontalne, statyczne wyobrażenia postaci wypierane były przez rzeźby zbudowane zgodnie z zasadą kontrapostu. Posągi wykonywano z dużą precyzją, miękką linią w opracowaniu detali, starannym oddaniem układu ciała, muskulatury, wyrazu twarzy czy układu szat. Pojawiło się też zapotrzebowanie na portret. Powstawały syntetyczne wizerunki myślicieli, filozofów, polityków. Były to idealizujące przedstawienia oddające mądrość przywódców, przenikliwość filozofów. Powszechnie stosowano marmur (wcześniej częściej używano miękkiego porosu), doskonalono techniki odlewnicze.
Różnorodność zapewniła także udoskonalona przez Fidiasza technika chryzelefantynowa, która polegała na okładaniu drewnianych posągów płytkami ze złota – ubiór i kości słoniowej – ciało ukazywanych postaci bogów. Do wybitnych przedstawicieli tego okresu należy Myron z Eleuterai (twórca Dyskobola oraz grupy Atena i Marsjasz). Uważany jest on za jednego z prekursorów realizmu w sztuce greckiej. W jego dziełach wyraźnie jest widoczna znakomita znajomość anatomii. Rzeźbiarz, przełamując statyczność archaicznych posągów, podkreślał muskulaturę ciała właściwą dla uchwyconego ruchu, zachowywał proporcje.
W malarstwie monumentalnym Polignot z Tazos wzbogacił dotychczas używaną paletę barw (kolory: biały, czarny i czerwony) o kolor żółty oraz zastosował wieloplanowość w komponowaniu scen, próbując oddać w ten sposób perspektywę. Na jego obrazach postacie pierwszoplanowe umieszczone były w dolnym rzędzie, kolejne plany rozbudowywał w górnej części obrazu. Był twórcą takich kompozycji jak: Iliuperis, czyli Zburzenie Troi, Nejyja – Zejście Odyseusza do Hadesu. Twórczość Polignota znana jest z opisów literackich i powstałych pod wpływem jego malarstwa dekoracji waz. W ceramice kontynuowano malarstwo czerwonofigurowe w tzw. stylu swobodnym, czerpiąc tematykę i technikę rozwiązań przestrzeni z malarstwa monumentalnego. Nadal stosowano także świadomą archaizację w tzw. stylu surowym.
Podczas odbudowy Akropolu, oprócz stosowanego wcześniej porządku doryckiego, zastosowano elementy porządku jońskiego. Po raz pierwszy na Akropolu, przy budowie Partenonu (447 – 432 p.n.e.) zastosowano cztery jońskie kolumny w pomieszczeniu zwanym opistodomos. Innym elementem jońskim był fryz ciągły, tzw. procesja panatejska, dekorująca ściany wewnątrz celli. Krzywizny pionowe i poziome korygowały zniekształcenia powstające przy oglądaniu budowli. Są to, stosowane już w okresie archaicznym, wybrzuszenie stylobatu i belkowania, nachylenie ku środkowi kolumn i zastosowanie entazis (lekkiego wybrzuszenia kolumn w dwóch piątych wysokości).
Podobne rozwiązania zastosowano w zbudowanej w latach (445 – 425 p.n.e.) świątyni poświęconej Atenie i Hefajstosowi, zwanej Tezejonem (od dekoracji metop ukazującej czyny Tezeusza). Przy budowie jońskiego Erechtejonu (421-406 p.n.e.) zastosowano w południowym portyku kariatydy zamiast kolumn. Rozwiązanie tej świątyni, złożonej z trzech połączonych ze sobą obiektów, rozplanowanych na terenie o zróżnicowanej wysokości, uważane jest za wzór doskonałości zastosowania porządku jońskiego. W doryckich Propylejach (437-432 p.n.e.) przy budowie wewnętrznej kolumnady zastosowano porządek joński.
Innym przykładem łączenia różnych porządków architektonicznych jest zbudowana przez Iktinosa, w 420 p.n.e. świątynia Apollina w Bassai. Architekt użył kolumn w porządku doryckim – do kolumnady zewnętrznej, wewnątrz celli zastosował półkolumny jońskie wydzielające wnęki (zamiast tradycyjnie stosowanych naw bocznych) i jednej kolumny korynckiej oddzielającej adyton od pomieszczenia celli. Jest to najstarszy znany przykład zastosowania porządku korynckiego w architekturze starożytnej Grecji. Całości dopełnia fryz ciągły z przedstawieniami walk centaurów i Amazonek.
W płaskorzeźbie osiągnięto pełnię greckiej doskonałości wyrażającą się w podporządkowaniu szczegółów całości kompozycji. Płaskorzeźby były wykonywane z dużą dbałością o każdy detal, nawet od strony niewidocznej dla patrzącego. Rzeźby w tympanonie były ponadnaturalnej wielkości. Umożliwiało to dokładne poznanie ukazywanej historii.
Tematyka dekoracji nawiązywała do mitologii i miejscowej tradycji. Nowością zastosowaną przy budowie Partenonu było odchylenie postaci od głównej osi i zerwanie z tradycją umieszczania głównego bohatera w centrum sceny. W kompozycji fryzu wewnątrz świątyni zachowany jest charakterystyczny dla sztuki greckiej rytm, harmonia, symetria. Została przełamana dotychczasowa zasada braku fizycznego kontaktu pomiędzy poszczególnymi postaciami. Wyraźniejsza jest ekspresja, ruch, ukazane są uczucia poszczególnych osób. W sposób realistyczny została ujęta budowa ciała. Dotyczy to także przedstawień kobiet.
Przy dekoracji Partenonu po raz pierwszy został zastosowany tzw. styl mokrych szat – mojry na przyczółku wschodnim, obecne przy narodzinach Ateny, pokazano w szatach przylegających do ciała. Dzięki temu artysta mógł ukazać jego piękno. Dekoracja przez pogłębienie fryzu stała się tym samym bardziej plastyczna.
Inna technika została zastosowana przy wykonaniu reliefu zdobiącego Erechtejon. Użyto dwa rodzaje marmuru w kolorach szarym – dla tła i białym – do wyrzeźbienia postaci. Dzięki temu uzyskano nowe efekty kolorystyczne. Przy budowie balustrady ogradzającej świątynię Nike Bezskrzydłej – Apteros zastosowano dekorację, w której ukazano bogów w niespotykanych wcześniej pozach, uchwyconych podczas wykonywania codziennych czynności, w nastrojach nieobcych zwykłym śmiertelnikom. Np. Nike zawiązująca sandał z balustrady świątyni czy też relief z ok. 460 p.n.e. zwany Atena melancholijna, ukazujący zamyśloną boginię z głową wspartą na włóczni.
W dekoracji zdobiącej najprawdopodobniej tron posągu nieznany z imienia artysta ukazał narodziny Afrodyty. Relief przedstawia najstarszy znany akt kobiecy w sztuce greckiej – postać flecistki z płyty bocznej tronu. Innym, niespotykanym wcześniej elementem, jest pierwsza próba ukazania pejzażu. Artysta pod stopami niewiast towarzyszących Afrodycie wyrzeźbił kamyki. Płaskorzeźba datowana na ok. 460 p.n.e. znana jest też jako Tron Ludovisi (od miejsca znalezienia – w Villa Ludovisi w Rzymie).
Tematem dekoracji świątyni Nike Bezskrzydłej była wojna stoczona z Persami, zatem był to temat nawiązujący do ówczesnej historii. Relief pokazuje przygotowania do ofiary z okazji zwycięstwa i jej składanie. Rozwiązania zastosowane przy budowie Akropolu, zwłaszcza w rozwiązaniu fryzów w Partenonie, Erechtejonie i świątyni Nike były naśladowane przez innych twórców.
Do wybitnych twórców rzeźby monumentalnej należeli Fidiasz i Poliklet. Największą sławą cieszył się pierwszy z nich. Potrafił on posługiwać się różnymi technikami. Jego dzieła to statyczne, pełne majestatu, monumentalne posągi bóstw. Cechowały je znakomite wyczucie proporcji i mistrzostwo wykonania. Jego dzieło – Zeus wykonany dla świątyni w Olimpie zaliczony został do siedmiu cudów świata.
Poliklet z Argos, znany także z opracowania matematycznego kanonu ciała ludzkiego, przeszedł do historii jako twórca posągów atletów z brązu. Stworzył nowy schemat kompozycji ciała ludzkiego. Jego rzeźby ukazują postacie w pozycji tzw. kontrapostu. Cechuje je oparcie ciężaru ciała na jednej, wysuniętej do przodu nodze. Noga druga, wsparta na palcach, pozostaje rozluźniona. Podobnie ręce – przy obciążeniu nogi prawej, lewa ręka wykonuje jakąś czynność, a prawa jest opuszczona swobodnie. Linia kręgosłupa tworzy lekko skrzywioną esowatą linię. Takie asymetryczne komponowanie postaci pozwoliło Polikletowi na ekspozycję muskulatury w obciążonych partiach ciała i przeciwstawienie im zarysu mięśni w spoczynku. W posągach kobiecych Poliklet skrócił szaty do wysokości kolan oraz w posągach Amazonek obnażył piersi. Jego sposób ukazywania postaci wraz z matematycznym określeniem proporcji ciała stał się wzorem do naśladowania dla późniejszych twórców.
Styl mokrych szat stosowany był także w rzeźbie pełnej. Przykładem takiego ukazania postaci jest posąg lecącej Nike odnaleziony w Olimpii. To dzieło Pajoniosa z Mende z ok. 420 p.n.e. przedstawia boginię odzianą w szaty rozwiane wiatrem, przylegające mocno do ciała. Posąg ustawiony był na postumencie o wysokości 9 m. W ten sposób artysta osiągnął efekt „sfruwania” bogini z Olimpu.
Rozwój rzeźby wpłynął na architekturę grobową. Stele nagrobne zdobione były wyidealizowanymi wizerunkami zmarłych. Na grobach pod koniec V wieku p.n.e. stawiano małe świątyńki wzorowane na architekturze sakralnej.
Malarstwo drugiej połowy V wieku p.n.e. zostało wzbogacone o nowy sposób przygotowywania farb, polegający na mieszaniu barwników z żółtkiem jaj. Wprowadzenie tej techniki przypisywane jest Agatarchosowi z Samos, zwanemu też Skenografos. Malarz ten przygotowywał dekoracje malarskie dla Ajschylosa. Perspektywę osiągał przy pomocy ustawionych w kilku poziomach ekranami z przedstawieniami figuralnymi. Postacie były rysowane przy użyciu kreski. Ten sposób uzyskania perspektywy nazwano skenografią.
Apollodoros z Aten zastosował światłocień, jego obrazy wykonane barwnymi plamami, bez użycia tonów pośrednich, oglądane z oddalenia, stwarzały wrażenie trójwymiarowości. Perspektywa uzyskana przy zastosowaniu tej techniki nazywana jest skiagrafią. W malarstwie pojawił się pejzaż. W dziełach Agatarchosa występował on symbolicznie, zaznaczony jednym, charakterystycznym elementem. Apollodoros używał go jako tło do pokazania postaci. Trzech wielkich następców Apollodorosa rozwinęło i wzbogaciło skiagrafię. Byli to: Zeuksis z Heraklei, Parrasjos z Efezu i Timantes z Kyntos.
Tematyka malarstwa została wzbogacona o rodzajowe przedstawienia wątków mitologicznych, martwą naturę i erotyki. Sceny i postacie przedstawiane były realistycznie. Biegłość techniki pozwalał nawet na iluzjonizm. Do anegdoty należy opis zlatujących się ptaków do namalowanych przez Zeuksisa Winogron oraz reakcji ludzi na widok namalowanej draperii na ścianie – Zasłony Parrasjosa. Do najbardziej znanych obrazów Zeuksisa należy Rodzina centaurów, obraz namalowany dla Aten ukazujący wzajemne przywiązanie, uczucia rodzinne, ciepło. Parrasjos znany jest z alegorycznych przedstawień pojęć i uczuć. Tematyka dzieł Timantesa związana jest z mitologią, najbardziej znany jego obraz nosi tytuł Ofiara Ifigenii. Rosnące zainteresowanie malarstwem przejawiało się m.in. w organizowaniu publicznych wystaw, np. podczas igrzysk olimpijskich.
Wraz z doskonaleniem warsztatu malarstwa monumentalnego i sztalugowego zmiany zachodziły także w malarstwie wazowym. Przede wszystkim doskonalona była precyzja rysunku, proporcja i realizm ukazywania postaci. Malarstwo wazowe przejęło też swobodę kompozycji, ukazywanie przeżyć bohaterów malowanych scen. Cechy te reprezentowane były w malarstwie czerwonofigurowym oraz w polichromicznej dekoracji lekytów białogruntowanych (związanych z kultem zmarłych), wypartych pod koniec V wieku p.n.e. przez lekyty zdobione reliefami.
Wojny peloponeskie przyczyniły się do osłabienia potęgi Aten. Osłabienie gospodarcze miało wpływ na rozwój sztuki tego rejonu. Jednocześnie nastąpiło znaczne ożywienie na obszarze Azji Mniejszej. Milet, Halikarnas, Efez to tylko niektóre z miast przeżywających w zmienionej sytuacji politycznej i gospodarczej swój renesans. Pod wpływem myśli filozoficznej Platona i Arystotelesa artyści przywiązywali coraz większą wagę do tego, co dotyczy spraw człowieka. Zmiany zachodzące w sztuce tego okresu nazywane są też często procesem laicyzacji. Faktycznie, nie wznoszono już tylu nowych świątyń a rzeźbiarze i malarze coraz częściej podejmowali tematykę życia codziennego.
Architekci w budowlach wznoszonych w porządku doryckim odchodzili od przestrzegania już niezrozumiałej dla nich zasady tryglifów, proporcje świątyń były smuklejsze a wnętrza bardziej dekoracyjne. Częstym elementem były półkolumny i kolumny o korynckich głowicach. Porządek joński przeżywał swój renesans. Pod wpływem architektury Wschodu zaznaczyła się tendencja wznoszenia budowli o gigantycznych rozmiarach, której przykładami były świątynia Artemidy w Efezie, odbudowana w 323 p.n.e. na miejscu spalonego w 356 p.n.e. Artemizjonu oraz świątynia Apollina w Didim.
Upowszechnił się rzadko wcześniej stosowany typ budowli – tolos, wznoszony na planie koła w porządku doryckim lub jońskim otoczony zewnętrzną, zazwyczaj wykonaną w porządku korynckim, kolumnadą. Oprócz budowli sakralnych, na terenach Azji Mniejszej wznoszono monumentalne grobowce. Najbardziej znanym przykładem tego typu budowli był grobowiec władcy Karii Mauzolosa w Halikarnasie (Mauzoleum w Halikarnasie), zaliczony do siedmiu cudów świata.
Rozpowszechniono także poza terenami Jonii budowle świeckie pełniące funkcję propagandową, tzw. pomniki honoracyjne. Jedyny, zachowany na miejscu zbudowania, pomnik Lizykratesa w Atenach, to budowla w kształcie tolosu. Została ustawiona na 10-metrowym podium, otoczona półkolumnami w porządku korynckim i zwieńczona trójnogiem, trofeum w konkursie śpiewaczym. Lizykrates w ten sposób uczcił zwycięstwo swojego chóru w zawodach. W budownictwie świeckim wznoszono gmachy posiedzeń władz (np. Tersilion w Megalopolis), magazyny (np. Skeuoteka – arsenał floty ateńskiej w Pireusie), rozbudowano też teatr Dionizosa (338-326 p.n.e.) i zbudowano monumentalne teatry w Syrakuzach (ok. 400 p.n.e.) i w Epidauros (ok. 330 p.n.e.).
Do najwybitniejszych rzeźbiarzy okresu późnoklasycznego należą: Lizyp z Sykionu, Skopas z Paros, Praksyteles.
Praksyteles (370 – 330 p.n.e.) był twórcą wyrastającym z tradycji attyckich. Jego rzeźby to wizerunki „pięknych bogów”. Rzeźbiarz przedstawiał postacie greckich bogów jako młodych, pięknych osób o trochę sennym, zamyślonym spojrzeniu. Kompozycja dzieł Praksytelesa nawiązuje do kanonów Polikleta. Artysta nieco inaczej rozkładał ciężar ciała swoich postaci, przez co linia kręgosłupa została bardziej wygięta. Jednocześnie stosowane przez niego proporcje wysmuklały sylwetkę, miękka linia i dbałość o detal nadała jego dziełom elegancką formę pełną zmysłowego piękna. Uczłowieczonym wizerunkom greckich bogów nie była obca zabawa, zmęczenie, codzienne czynności (np. Afrodyta Knidyjska z ok. 360 p.n.e., ukazana w chwili poprzedzającej kąpiel lub wychodzenia z niej). Rzeźba ta, to pierwszy w sztuce greckiej akt bogini. Po jej wykonaniu, artysta został oskarżony o świętokradztwo. Jednocześnie posąg stał się najbardziej popularnym i najczęściej kopiowanym dziełem tego rzeźbiarza.
Lizyp (350 – 300 p.n.e.), nadworny portrecista Aleksandra Wielkiego przeszedł do historii jako najbardziej wszechstronny rzeźbiarz tego okresu. Mistrz techniki brązownictwa. Twórca nowego kanonu ciała ludzkiego o proporcjach smuklejszych niż kanon Polikleta, autor posągów atletów (np. „Apoksyomenosa”), herosów, bogów i ludzi. Wprowadził też wieloplanową kompozycję w rzeźbie. Kontrapost w jego dziełach jest mocniej zaakcentowany, praca mięśni ukazana bardziej realistycznie niż w dziełach Polikleta. Jednocześnie twarze rzeźbionych postaci ukazują ich stany psychiczne i fizyczne. Jest twórcą pomnika ukazującego dwudziestu pięciu dowódców poległych w bitwie nad Granikiem, licznych portretów Aleksandra Wielkiego, w tym pomnika przedstawiającego Aleksandra w scenie polowania na lwa.
Trzeci wielki rzeźbiarz i architekt tego okresu, Skopas (370 – 330 p.n.e.), przeszedł do historii jako twórca najbardziej ekspresyjnych w wyrazie postaci. Do jego ulubionych tematów należały dramatyczne chwile z życia bohaterów greckiej mitologii. Pozwalało to na ukazanie silnych doznań i gwałtowności ruchu. Znana z rzymskich kopii postać menady została pokazana w chwili ekstazy spowodowanej oszołomieniem winem, ziołami i silnym podnieceniem. Relief zdobiący świątynię Ateny Alea w Tegei opowiada o tragicznych losach Meleagra podczas łowów na dzika kalidońskiego, płaskorzeźby na ścianach Mauzoleum w Halikarnasie to sceny walki Greków z Amazonkami.
Oczywiście, wymienieni twórcy nie byli jedynymi znanymi rzeźbiarzami tego okresu. Leochares był autorem znanych z rzymskich kopii dzieł: Apollo Belwederski, Diana Wersalska. Lizystratos, brat Lizypa, rozwinął realistyczną sztukę portretową. Był inicjatorem tworzenia odlewów gipsowych portretowanych osób. Relief upowszechnił się w sztuce nagrobnej. Coraz częściej wykonywano sarkofagi skrzyniowe o ścianach zdobionych scenami o tematyce mitologicznej, batalistycznej lub związanych z obrzędami pogrzebowymi. Nadal wykonywano stele nagrobne zdobione płaskim reliefem. Nowością były marmurowe lekyty o wysokości ok. 2 m, o dekoracji rzeźbiarskiej. Ten typ pomników nagrobnych upowszechnił się w Attyce w IV wieku p.n.e., w III wieku p.n.e. nie był już spotykany.
Malarstwo w okresie późnego klasycyzmu osiągnęło swój szczytowy rozwój. Przyczyniła się do tego tzw. szkoła sykiońska wraz ze swoimi przedstawicielami: Pamfilosem, Melantiosem, Pauzjaszem i Apellesem oraz szkoła attycka, reprezentowana przez Eufranora, Nikiasza i Filoksenosa. Ten ostatni był twórcą obrazu bitwy pod Issos, znanej z kopii mozaikowej znalezionej w Pompejach.
Pamfilos, nauczyciel Apellesa i twórca szkoły sykońskiej był malarzem sięgającym do tematyki mitologicznej i historycznej. Przypisywana jest mu działalność, która doprowadziła do wprowadzenia nauki rysunku do szkół hellenistycznych. Imię Pauzjusza wiązane jest z opracowaniem techniki enkaustycznej, polegającej na zastosowaniu gorącego wosku do sporządzania farb. Farby te nakładano na gorąco, a następnie polerowano. Pozwalało to na osiągnięcie bogatszych efektów malarskich.
Najsławniejszy malarz tej epoki to Apelles z Kolofonu. Był znanym portrecistą, malarzem scen mitologicznych, historycznych i rodzajowych. Mimo stosowania czterech kolorów dążył do uzyskania pośrednich odcieni (słynne były jego odcienie bieli i różu). Nadworny malarz Aleksandra Wielkiego, specjalizował się w portretach znanych osób o pogłębionym studium psychologicznym postaci. Był malarzem realistycznym, twórcą licznych personifikacji pojęć (np. szczęście, potwarz). Najsłynniejszym jego dziełem była Afrodyta Anadyomene (wynurzająca się z morza) namalowana dla Kos.
Pod wpływem malarstwa kształtowała się też sztuka mozaikarska. Szczególny jej rozkwit nastąpił w Macedonii. W tamtejszych rezydencjach gliniane posadzki początkowo zdobiono i wzmacniano kamyczkami, które zaczęto układać początkowo w proste, geometryczne wzory. Z czasem tematyka została wzbogacona o sceny inspirowane innymi dziedzinami sztuki, przede wszystkim przedstawieniami malarskimi. W dekoracjach figuralnych najczęściej spotykane były sceny mitologiczne, batalistyczne, polowań i walki zwierząt.
W malarstwie ceramicznym połączono technikę czerwonofigurową z barwną polichromią szczegółów wykonywana w kolorach: białym, błękitnym, różowym i złotym (tzw. styl kerczeński). Rozwinęły się też ośrodki ceramiczne położone na południu Italii – w Kampanii, Lukanii i Apulii. Cechą charakterystyczną ceramiki produkowanej w tych ośrodkach była bogata ornamentyka, dążenie do przepychu w wieloosobowych kompozycjach burleskowych czy komediowych. Apulia zasłynęła z waz w stylu gnathia, pokrytych czarną polewą o jednostronnej dekoracji kontrastującej z tłem.
Anna Derwojedowa, Andrzej Dulewicz, Bożena Grochala (red.): Encyklopedia sztuki starożytnej. Warszawa: Wydawnictwo Naukowe PWN, 1998. ISBN 83-01-12466-0.
Karol Estreicher: Historia sztuki w zarysie. Warszawa, Kraków: Państwowe Wydawnictwo Naukowe, 1982. ISBN 83-01-03664-8.
Janina Kosińska, Krzysztof Plater (red.): W dawnych Atenach. Zakład Narodowy im Ossolińskich, 1971.

Szwecja uczestniczy w Konkursie Piosenki Eurowizji od 1958 i do tej pory wzięła w nim udział 57 razy. W latach 1959–1979 konkursem w kraju zajmował się nadawca Sveriges Radio, od 1980 tę funkcję pełni Sveriges Television.
Od 1959 szwedzki reprezentant wybierany jest w trakcie corocznego programu telewizyjnego  Melodifestival. Wyjątek stanowił pierwszy start kraju, kiedy to reprezentanta wybrała specjalna komisja złożona z pracowników Sveriges Television i przedstawicieli SKAP (Svenska Kompositörer Av Populärmusik; pol. Stowarzyszenie Szwedzkich Kompozytorów).
Konkurs Piosenki Eurowizji odbył się w Szwecji sześć razy: trzykrotnie w Sztokholmie (1975, 2000 i 2016), dwukrotnie w Malmö (1992 i 2013) oraz raz w Göteborgu (1985). Szwecja była jednym z pięciu krajów, które jako pierwsze wprowadziły głosowanie telewidzów podczas konkursu w 1997.
Szwedzki nadawca publiczny Sveriges Radio (SR) zadebiutował podczas 3. Konkursu Piosenki Eurowizji w 1958. Reprezentanta kraju wytypowała komisja złożona z pracowników Sveriges Television i przedstawicieli „Svenska Kompositörer Av Populärmusik”. Spośród 152 propozycji wybrano Alice Babs z utworem „Samma stjärnor lysa för oss två”, który został tym samym pierwszym szwedzkojęzycznym utworem biorącym udział w konkursie. Piosenkarka nie zgodziła się na warstwę tekstową piosenki (autorstwa Gunnara Werséna), dlatego jego treść zmieniono, a finalną wersję zatytułowano „Lilla stjärna”. Wersén nie wyraził jednak zgody na nagranie wersji studyjnej, zatem obecnie jedyne dostępne nagranie pochodzi z występu Babs na Konkursie Piosenki Eurowizji. Znalazło się ono także na składance Melodifestivalen 40 år: Vinnarna z 1994.
12 marca Babs wystąpiła w finale konkursu z piątym numerem startowym i zdobyła 10 punktów, zajmując czwarte miejsce w klasyfikacji.
W 1959 reprezentanta kraju po raz pierwszy wybrano poprzez krajowe selekcje Säg det med musik: stora schlagertävlingen. Finał konkursu, który odbył się 29 stycznia w Cirkus Arena, wygrała Sim Malmkvist z utworem Bo Harry’ego Sandina i Åke’a Gerharda „Augustin”, zdobywając łącznie 105 punktów. Kilka dni później nadawca Sveriges Radio poinformował, że przed rozegraniem eliminacji zdecydował, że kraj w 4. Konkursie Piosenki Eurowizji reprezentować będzie Brita Borg. 11 marca 1959 w Cannes wystąpiła w finale z siódmym numerem startowym i zdobyła 4 punkty, zajmując 9. miejsce.
W 1960 kontynuowano format preselekcji Säg det med musik składających się z koncertu półfinałowego i finału. 28 grudnia 1959 w nietransmitowanym przez telewizję półfinale wystąpiło ośmiu wokalistów, a każdy z nich wykonał po jednym utworze. Specjalna komisja wybrała cztery kompozycje, które zakwalifikowały się do finału selekcji organizowanych 2 lutego 1960 w Cirkus Arena. Koncert finałowy poprowadziła Jeanette von Heidenstam. Każdą piosenkę zaprezentowano dwa razy: najpierw przy akompaniamencie dużej orkiestry, a potem – małej. Za każdym razem utwór był wykonany przez innego artystę. Czteroosobowa komisja jurorska zdecydowała, że utworem reprezentującym Szwecję podczas 5. Konkursu Piosenki Eurowizji będzie piosenka Ulfa Källqvista i Åke Gerharda „Alla andra får varann”, oceniona na 85 punktów. Do wykonania kompozycji wybrano Siw Malmkvist.
29 marca wystąpiła jako druga w finale konkursu i zajęła 10. miejsce, zdobywając łącznie 4 punktów.
Do szwedzkich eliminacji w 1961 zgłoszono prawie 550 utworów, spośród których wybrano pięć kompozycji dopuszczonych do stawki konkursowej finału. Podczas koncertu, który odbył się 6 lutego w Cirkus Arena, każda z piosenek zaprezentowana była dwukrotnie przez różnych wokalistów, a komisja sędziowska wskazała zarówno najlepszy utwór, jak i wykonawcę, który miał zostać reprezentantem Szwecji podczas 6. Konkursu Piosenki Eurowizji. Wybór padł na piosenkę Bobbiego Ericsona „April, April” i na Siw Malmkvist. Po ponownym występie wokalistka zapomniała tekstu, przez co nie mogła powstrzymać śmiechu, co poskutkowało tym, że stacja zdecydowała się na zmianę reprezentantki, powierzając tę rolę Lill-Babs. Wystąpiła jako siódma w kolejności w finale konkursu rozgrywanego 18 marca i zdobyła dwa punkty, zajmując 14. miejsce.
Słaby wynik zajęty przez Szwecję podczas konkursu w 1961 sprawił, że lokalni wykonawcy nie wykazywali zainteresowania udziałem w eliminacjach do 7. Konkursu Piosenki Eurowizji. Do Eurovisionsschlagern 1962 zgłoszono jedynie siedem utworów, spośród których jedna („Kärlek och pepparrot” Ollego Adolphsona) została zdyskwalifikowana z powodu zbyt wcześniej daty premiery, co naruszało regulamin konkursu. Po raz pierwszy w historii selekcji umożliwiono głosowanie telewidzom. Podobnie jak przed laty, każdy konkursowy numer wykonywało dwoje artystów. Największą liczbę 102 327 głosów zdobyła piosenka Åke’a Gerharda i Ulf Källqvist „Sol och vår”, a na reprezentantkę wybrano Inger Berggren.
Do udziału w selekcjach Eurovisionsschlagern 1963 zgłoszono łącznie 816 utworów, spośród których wybrano 12 propozycji zaprezentowanych w finale eliminacji organizowanym 16 lutego w Cirkus Arena. Każdy utwór wykonywany był dwa razy: z dużą i małą orkiestrą oraz przed dwóch różnych wokalistów. Do formatu szybko przywrócono komisję sędziowską, natomiast zrezygnowano z głosowania za pomocą kart pocztowych. Pierwsze miejsce zdobył utwór „En gång i Stockholm”, który w finale 8. Konkursu Piosenki Eurowizji miała wykonać Monica Zetterlund.
23 marca wystąpiła w finale konkursu z 13. numerem startowym i zajęła ostatnie miejsce bez dorobku punktowego.
W 1964 telewizja SVT nie zorganizowała selekcji do 9. konkursu z powodu strajku wytwórni płytowych i lokalnych piosenkarzy. Pomimo rezygnacji, koncert finałowy transmitowany był przez nadawcę.
Po roku przerwy nadawca SVT wrócił do udziału w Konkursie Piosenki Eurowizji, deklarując występ w 10. Konkursie Piosenki Eurowizji w Neapolu. Reprezentantem kraju został wybrany wewnętrznie Ingvar Wixell, dla którego zorganizowano specjalny koncert mający wyłonić piosenkę konkursową. Do siedziby telewizji przysłano osiem kompozycji: Wixell odrzucił dwie z nich, a pozostałe wykonał podczas koncertu Svensk Sångfestival 1965 organizowanego 13 lutego na wyspie Djurgården w Sztokholmie. Wszystkie utwory zaśpiewane były po szwedzku, a o wygranej zdecydowało 11 jurorów regionalnych. Największą liczbę 50 punktów zdobyła kompozycja „Annorstädes vals” autorstwa Daga Wiréna i Alfa Henriksona.
20 marca wystąpił w finale z anglojęzyczną wersją piosenki, „Absent Friend”, która została pierwszym utworem reprezentacji Szwecji wykonany w innym języku niż narodowy. Występ nie naruszył zasad imprezy, jednak już rok później Europejska Unia Nadawców (EBU) wprowadziła specjalny zapis w regulaminie nakazujący krajom śpiewanie w języku ojczystym. Zajął 10. miejsce, zdobywszy 6 punktów.
W 1966 telewizja SVT zmieniła zasady programu Svensk Sångfestival 1966, rezygnując z prezentacji piosenek przez dwóch różnych artystów. Do eliminacji zgłoszono 898 utworów, spośród których wyłoniono 10 finałowych. Niektórzy wokaliści (Carli Tornehave, Gunnar Wiklund, Svante Thuresson) śpiewali podczas selekcji po dwa utwory. Krajowy finał odbył się 29 stycznia, a zwycięzcę wyłoniło 11 jurorów regionalnych. Zwyciężył duet Lill Lindfors i Svante Thuresson z piosenką „Nygammal vals (eller hip man svinaherde)”.
Para wystąpiła z dziesiątym numerem startowym podczas finału 11. Konkursu Piosenki Eurowizji. Na scenie towarzyszył im amerykański muzyk Sahib Shihab. Zdobyli 16 punktów i zajęli drugie miejsce, będące największym sukcesem kraju od czasu debiutu w 1958.
Wysokie miejsce zajęte przez Szwecję podczas konkursu w 1966 spowodowało wzrost zainteresowania eliminacjami Melodifestival wśród lokalnych twórców. Do siedziby nadawcy SVT nadesłano ok. 1,8 tys. propozycji. Szesnastoosobowa komisja jurorska wyselekcjonowała z tej puli najpierw 225, a potem 35 kompozycji, które później nagrano z akompaniamentem. Do finału dopuszczono 10 piosenek. Koncert finałowy odbył się 24 lutego w Cirkus Arena, zwyciężył w nim Östen Warnerbring z utworem „Som en dröm”, otrzymując od jurorów łącznie 24 punkty, dzięki czemu został reprezentantem kraju podczas 12. Konkursu Piosenki Eurowizji w Wiedniu.
8 kwietnia wystąpił z siódmym numerem startowym w finale i zdobył 7 punktów, zajmując 8. miejsce w klasyfikacji.
Do udziału w eliminacjach Melodifestival 1968 zgłoszono 2233 piosenki, a 10 z nich zakwalifikowano do finału. Koncert wygrał Claes-Göran Hederström, który za wykonanie utworu „Det börjar verka kärlek, banne mig” autorstwa Petera Himmelstranda otrzymał łącznie 23 punkty.
Finał 13. Konkursu Piosenki Eurowizji, rozgrywany 6 kwietnia, był pierwszym transmitowanym przez SVT w kolorze. Reprezentant wystąpił w nim jako ósmy w kolejności i zdobył 15 punktów, zajmując 5. miejsce.
W 1969 stacja SVT odnotowała rekordową wówczas liczbę 2402 piosenek nadesłanych do eliminacji Melodifestival 1969. W finale selekcji organizowanych 1 marca największą liczbę 31 punktów zdobyły dwie piosenki: „Judy min vän” Tommy’ego Körberga i „Hej clown” Jana Malmsjö. Przeprowadzono wówczas dodatkowe głosowanie, które w stosunku głosów 54/45 wygrała piosenka Körberga. Pierwotnie piosenka była napisana w języku angielskim („Dear Mrs. Jones”), jednak na potrzeby selekcji zmieniono jej tekst na szwedzki.
29 marca 1969 Körberg wystąpił jako ósmy w finale 14. Konkursu Piosenki Eurowizji. Zdobył 8 punktów, zajmując 9. miejsce.
Nierozstrzygnięcie remisu pomiędzy czterema krajami podczas finału 14. Konkursu Piosenki Eurowizji doprowadziło do bojkotu konkursu m.in. przez Szwecję. Telewizja nie wzięła udziału w 15. konkursie i nie transmitowała jego finału.
W 1971 telewizja SVT zdecydowała się na wysłanie reprezentanta na 16. Konkurs Piosenki Eurowizji. Zmieniła format wyboru reprezentanta i piosenki: od 23 stycznia do 20 lutego w ramach programu Hylands hörn zorganizowała pięć półfinałów, a w każdym z nich dopuściła do udziału po trzech kandydatów: zespół Family Four, Tommy’ego Körberga i Sylvię Vrethammar. Do preselekcji zgłoszono łącznie 1164 utworów, a zwycięzców poszczególnych rund wskazywali telewidzowie w głosowaniu telefonicznym. Każdy z półfinałów wygrał zespół Family Four, dlatego w wielkim finale, który odbył się 27 lutego, zaprezentowano pięć utworów zgłoszonych przez grupę. Największą liczbę 22 głosów otrzymała piosenka  „Vita vidder”.
3 kwietnia wystąpili z dwunastym numerem startowym w finale konkursu i zdobyli łącznie 85 punktów, zajmując 6. miejsce.
Telewizja SVT wyłoniła reprezentanta do 17. Konkursu Piosenki Eurowizji poprzez format Melodifestival. Najpierw wybrała 10 finalistów, a później zorganizowała konkurs na piosenkę. Uczestnicy mieli prawo sami wybrać utwór, który zaprezentowali podczas finału, który odbył się 12 lutego 1972. Najwięcej punktów od jurorów (24) zdobyła grupa Family Four z piosenką Håkana Elmquista „Härliga sommardag”. Zespół został pierwszym szwedzkim reprezentantem, który powrócił do konkursu i wystąpił w nim dwa lata z rzędu. 25 marca wystąpili jjako czternaści w finale konkursu i zdobyli 75 punktów, zamując 13. miejsce.
Do szwedzkich selekcji Melodifestival 1973 telewizja SVT zaprosiła wybranych kompozytorów. 10 lutego w finale wystąpiło 10 uczestników. Wygrał duet Malta z piosenką „Sommar’n som aldrig säger nej” Larsa Forssella, Carl-Axela i Monique Dominique. Przed rozegraniem 18. Konkursu Piosenki Eurowizji zmienili swą nazwę na Nova, ponieważ konkurs transmitowała telewizja z Malty.
Zgodnie z nowym regulaminem konkursu, nie trzeba było już śpiewać w języku narodowym, więc reprezentanci Szwecji przearanżowali piosenkę „Sommar’n som aldrig säger nej” i 7 kwietnia w finale przedstawili jej anglojęzyczną wersję – „You’re summer”. Wystąpili jako dwunaści w kolejności i zajęli 5. miejsce z 94 punktami. Podczas występu orkiestrze dyrygowała Monique Dominique, pierwsza kobieta-dyrygent w historii konkursu.
Do selekcji Melodifestival 1974 do 19. Konkursu Piosenki Eurowizji zaproszeni zostali tylko wybrani przez telewizję kompozytorzy. Spośród 10 uczestników finału zwycięzcę wybierało regionalne jury. Podczas finału, który odbył się 9 lutego w Studiu 1 w siedzibie Sveriges Radio, największą liczbę 302 punktów otrzymał utwór „Waterloo” ABBY, wygrywając wygrał selekcje. Zespół próbował swoich sił w 1973, jednak z utworem „Ring Ring (bara du slog en signal)” zajął 3. miejsce. W tych samych eliminacjach grupa zaprezentowała również piosenkę „Hasta Manana”, ale to piosenka „Waterloo” wygrała selekcje.
6 kwietnia ABBA wystąpiła w finale Konkursu Piosenki Eurowizji z anglojęzyczną wersją „Waterloo”. Zajęła pierwsze miejsce, zdobywając 24 punkty (tj. 15% maksymalnej liczby punktów). Po finale piosenka stała się światowym hitem i doczekała się kilku wersji językowych oraz licznych coverów, a także znalazła się na oficjalnej ścieżce dźwiękowej musicalu „Mamma Mia!”. W 2005 podczas jubileuszowego programu Gratulacje: 50 lat Konkursu Piosenki Eurowizji wygrała głosowanie na najlepszy eurowizyjny utwór w historii.
Dzięki wygranej Szwecji w konkursie w 1974, prawo do organizacji 20. Konkurs Piosenki Eurowizji otrzymała telewizja SVT. Zdecydowano, że finał rozegrany będzie w Sztokholmie. Konkursowi towarzyszyło sporo kontrowersji, ponieważ szwedzka lewica skrytykowała nadawcę za zbyt duży wkład finansowy w organizację imprezy. Przerodziło się to w ogólnokrajowy protest przeciwko komercjalizacji w muzyce. Konkurencją dla konkursu miał być alternatywny festiwal piosenki Alternativfestival organizowany w tym samym czasie w Sztokholmie. Jeden ze zgłoszonych tam utworów nosił tytuł „Doin the immoral schlagerfestival”, który wykonał Ulf Dageby.
Z powodu organizacji finału Eurowizji w stolicy, koncert Melodifestival 1975 przygotowano w Göteborgu. Do udziału w eliminacjach zaproszono 10 kompozytorów. Finał selekcji odbył się 15 lutego w Studiu 1, pierwsze miejsce zajął Lars Berghagen ze szwedzkojęzyczną piosenką „Jennie, Jennie”, z którą zdobył 117 punktów od regionalnego panelu jurorskiego.
Przed rozegraniem finału wprowadzono nowy format głosowania, umożliwiający jurorom oddawanie głosów na dziesięć utworów, w tym 12 punktów dla piosenki z pierwszego miejsca, 10 pkt dla piosenki z drugiego miejsca, 8 pkt dla piosenki z trzeciego miejsca itd., aż do jednego punktu dla piosenki z dziesiątego miejsca. 22 marca reprezentant Szwecji zaśpiewał anglojęzyczną wersję piosenki „Jennie, Jennie” i zajął 8. miejsce, zdobywszy 72 punkty.
Po finale konkursu w 1975 telewizja SVT przyznała rację protestującym i uznała, że organizacja widowiska była bardzo droga. W związku z tym zrezygnowała z uczestnictwa w konkursie w 1976. Pojawiły się głosy, że Szwecja obawiała się ponownej wygranej oraz przywileju organizacji. Strajki uliczne związane z finansowym aspektem Eurowizji zwróciły także uwagę EBU, która zmieniła zasady budżetowania konkursu. Od tej pory każdy nadawca uczestniczący w konkursie musiał zapłacić składkę za możliwość wystawienia reprezentanta.
Telewizja SVT powrócił do konkursu po rocznej przerwie, wystawiając reprezentanta na 22. Konkurs Piosenki Eurowizji. Zmieniono zasady Melodifestival 1977: zrezygnowano z zaproszania wybranych kompozytorów, a konkurs przeniesiono do Cirkus Arena w Sztokholmie. Do konkursu zgłoszono 956 kompozycji (z czego zdyskwalifikowano 138), spośród których jury wybrało 10 finałowych utworów. Największą liczbę 117 punktów od regionalnej komisji jurorskiej otrzymała grupa Forbes z piosenką „Beatles” Svena-Olofa Bagge'a i Claesa Bure'a. W skład zespołu weszli: Peter Forbes, Roger Capello, Claes Bure, Peter Björk, Anders Hector i Chino Mariano. Tekst eurowizyjnego utworu poświęcony został popularnej brytyjskiej grupie The Beatles, znalazły się w nim odniesienia do kilku przebojów zespołu: „Yeah, yeah, yeah” w refrenie nawiązywało do utworu „She Loves You”, a w pierwszej zwrotce wspomniano tytuł przeboju „Yesterday”.
W związku z regulaminowym powrotem do zasady śpiewania w języku ojczystym, piosenka „Beatles” została wykonana w finale w języku szwedzkim. Reprezentanci wystąpili z trzynastym numerem startowym i zdobyli 2 punkty, zajmując przedostatnie, 18. miejsce.
Do konkursu Melodifestival 1978 zakwalifikowano 10 piosenek, które wybrano spośród 58 propozycji. Finał odbył się 11 lutego w Cirkus Arena w Sztokholmie. Największą liczbę 100 głosów w głosowaniu regionalnej komisji jurorskiej zdobyło dwóch uczestników – Björn Skifs oraz trio Lasse Holm, Kikki Danielsson i Wizex. Aby rozstrzygnąć remis, jurorzy głosowali ponownie, ale tylko na dwa utwory, „Det blir alltid värre framåt natten” i „Miss Decibel”. Każdy region przyznał o jednym punkcie piosence, która powinna wygrać. Osiem z 11 punktów przyznano utworowi Skifsowi, który został reprezentantem Szwecji podczas 23. Konkursu Piosenki Eurowizji. Zwycięską kompozycję napisał Petr Himmelstrand.
Przed finałem konkursu Skifs publicznie krytykował zapis w regulaminie, nakazujący mu śpiewanie piosenki w ojczystym języku. Podkreślał, że w konkursie chciałby zaśpiewać po angielsku. 22 kwietnia wystąpił w finale jako ostatni w kolejności. W trakcie występu zapomniał tekstu, a fragment utworu wykonał przy użyciu wymyślonych słów, które brzmiały jak szwedzki, ale w rzeczywistości nie miały żadnego znaczenia. Zdobył 26 punktów, zajmując 14. miejsce.
Do Melodifestival 1979 zgłoszono ok. 450 utworów, a do ścisłego finału, który odbył się 17 lutego, zakwalifikowało się najlepszych 10 kompozycji. Głosowanie regionalnego jury wygrał Ted Gärdestad z piosenką „Satellit”, którą współtworzył z Kenneth Gärdestad. Piosenkarz wystąpił 31 marca podczas finału 24. Konkursu Piosenki Eurowizji z piętnastym numerem startowym. Ostatecznie zdobył 8 punktów, dzięki którym zajął 17. miejsce.
Wybór utworu reprezentującego Szwecję na 25. Konkurs Piosenki Eurowizji tradycyjnie odbył się poprzez preselekcje Melodifestival 1980. Wszystkie propozycje najpierw trafiły w ręce organizacji SMFF (Svenska Musikföreläggareföreningen), która później wysłała je do komisji sędziowskiej wybierającej finałową dziesiątkę selekcji. Do nadawcy Sveriges Television trafiło w sumie 120 propozycji, z czego najlepszą okazała się „Just nu!” Tomasa Ledina, która 8 marca wygrała szwedzkie eliminacje. 19 kwietnia odbył się finał konkursu, podczas których szwedzki reprezentant wystąpił jako ósmy w kolejności. Pomimo problemów z mikrofonem, który odłączył się podczas występu, zdobył 47 punktów, zajmując 10. miejsce w końcowej klasyfikacji.
Do Melodifestival 1981 zgłoszono 90 utworów, spośród których specjalna komisja sędziowska wybrała pięć najlepszych. 21 lutego 1981 w finale preselekcji do 26. Konkursu Piosenki Eurowizji znalazło się pięciu kandydatów. Jurorzy przyznawali kolejno 1, 2, 4, 6 i 8 punktów. Najwięcej (59) zdobył Björn Skifs (reprezentant Szwecji z 1978), który wykonał utwór „Fångad i en dröm”. Podobnie jak kilka lat wcześniej, w finale konkursu wystąpił z ostatnim numerem startowym. Tym razem zajął 10. miejsce, zdobywając 50 punktów.
Do formatu finału Melodifestival 1982 wprowadzono wiele zmian: konkurs znów przeniesiono to Göteborga, do obiektu sportowego Lisebergshallen, przywrócono 10 finalistów oraz wprowadzono „super finał” z pięcioma najlepszymi kandydaturami. Do SVT zgłoszono 120 utworów. 24 lutego odbyła się runda finałowa eliminacji, podczas której wprowadzono nowy sposób głosowania – jurorów podzielono zgodnie z wiekiem i stworzono 9 grup (najmłodszą grupę stanowiły osoby w przedziale wiekowym 15-20, najstarszą 55-60). W pierwszej rundzie każda grupa wybierała najlepszą piątkę, przyznając pięciu najlepszym utworom po jednym punkcie. W ten sposób do „super finału” zakwalifikowało się pięć utworów. Wygrał go duet Chips (Kikki Danielsson i Elisabeth Andreassen) z piosenką „Dag efter dag”. Podczas finału 27. Konkursu Piosenki Eurowizji para wystąpiła jako dziewiąta i zdobyła ostatecznie 8. miejsce.
Format Melodifestival 1983 ponownie uwzględnił specjalną rundę – „super finał”. 26 lutego w teatrze Palladium w Malmö odbył się finał selekcji, które wygrała 16-letnia Carola Häggkvist z utworem „Främling” Moniki Forsberg i Lasse Holma. Piosenka zdobyła w „super finale” 88 punktów. Podczas 28. Konkursu Piosenki Eurowizji, który odbył się 23 kwietnia 1983 w Monachium, Carola wystąpiła jako czwarta i zajęła trzecie miejsce, zdobywając 126 punktów.
Do finału Melodifestival 1984 zakwalifikowało się 10 uczestników. Finał odbył się w Göteborgu, na terenie Lisebergshallen. W „super finale” najwięcej punktów (49) zdobyła męska formacja Herreys z utworem „Diggi-Loo Diggi-Ley”. W skład grupy weszło trzech braci: Per, Louis i Richard Heerey. Piosenka „Diggi-loo, diggy-ley” opowiadała o tym, jak jeden z braci znalazł na ulicy złote buty. Formacja wystąpiła w nich 5 maja 1984 jako pierwsza podczas finału 29. Konkursu Piosenki Eurowizji i zdobyła łącznie 145 punktów, zajmując pierwsze miejsce. Grupa otrzymała maksymalną ilość 12 punktów od Cypru, Belgii, Irlandii, Danii, Austrii i Niemiec.
Z powodu organizacji 30. Konkursu Piosenki Eurowizji przez Szwecję, podczas Melodifestival 1985 zrezygnowano z funkcji orkiestry. Pojawiły się głosy, że Sveriges Television nie chciał angażować orkiestry w dwa widowiska muzyczne. Podczas finału selekcji, który odbył się 2 marca, finaliści śpiewali do nagrania z taśmy. Po selekcji przez komisję sędziowską do finału awansowało 10 piosenek. Zwyciężyła Kikki Danielsson z utworem „Bra vibrationer”, zdobyła 56 punktów. Wyniki wywołały spore kontrowersje, a wiele osób wypowiadających się w specjalnym programie audiotele uznało, że wygrała zła piosenka. 4 maja 1985 w finale Kikki zdobyła jednak 3. miejsce i 103 punkty.
Konkurs Piosenki Eurowizji 1985 odbył się w Göteborgu na terenie hali Scandinavium. Koncert finałowy prowadziła Lill Lindfors, reprezentantka Szwecji z 1966. Jej wejście na scenę na rozpoczęcie głosowania wzbudziło kontrowersje: w pewnym momencie zerwała się jej spódnica, pozostawiając ją poniżej pasa w samych rajstopach. Po chwili Lindfors odpięła część ukrytej sukienki, prezentując całą kreację.
Nadawca Sveriges Television zdecydował, że podczas „super finału” Melodifestival 1986 zaprezentowało się pięciu uczestników. Spośród ok. 90 propozycji, które dotarły do siedziby telewizji, ostatecznie wybrano 10 utworów. Zgodnie z nowymi zasadami, do wszystkich konkursowych propozycji powstały teledyski, które zaprezentowane zostały podczas finału 22 marca. Na ich podstawie jurorzy wybrali finałową piątkę. W „super finale” kandydaci śpiewali na żywo, a najwięcej punktów zdobył duet Lasse Holm i Monica Törnell z utworem „E’ de’ det här du kallar kärlek”. Podczas 31. Konkursu Piosenki Eurowizji, który odbył się 3 maja 1986, para wystąpiła z 17. numerem startowym i zdobyła 78 punktów, co przełożyło się na 5. miejsce.
Do Melodifestival 1987 zgłoszono ponad 1500 propozycji, a komisja sędziowska dopuściła do finału 12 propozycji. 21 lutego odbył się finał, który wygrała Lotta Engberg z utworem „Fyra Bugg & en Coca Cola”. Piosenka autorstwa Christera Lundha i Mikaela Wendta zdobyła 59 punktów. Europejska Unia Nadawców (EBU) nie dopuściła jednak utworu na konkurs ze względu na naruszanie regulaminu konkursu (nazwa komercyjnej firmy w tekście). Kompozytorzy musieli zmienić tytuł piosenki, by usunąć z niego nazwę gumy do żucia i Coca-Coli. Nowa nazwa brzmiała „Boogaloo” i ta została zaprezentowana 9 maja 1987 w finale 32. Konkursu Piosenki Eurowizji. Engberg wystąpiła z szóstym numerem startowym i zajęła 12. miejsce.
Do finału „Melodifestival 1988, który odbył się 27 lutego, zakwalifikowało się dwunastu uczestników, spośród których najlepsza szóstka awansowała do „super finału”. Najwięcej punktów (84) zdobył Tommy Körberg za piosenkę „Stad i ljus”, którą napisał we współpracy z Py Bäckmanem. 30 kwietnia podczas finału 33. Konkursu Piosenki Eurowizji zaprezentował utwór jako drugi w kolejności. Występ otrzymał w sumie 52 punkty, co przełożyło się na 12. miejsce w finale. Piosenka zdobyła maksymalną ilość 12 punktów od Norwegii.
Finał Melodifestival 1989 odbył się 11 marca 1989 w Stockholm Globe Arena. Do konkursu zgłoszono 1223 utwory, a w finale wystąpiło dziesięciu kandydatów. Zrezygnowano z dwuetapowego formatu (finał i „super finał”), a regionalna komisja sędziowska głosowała na wszystkie piosenki finałowe i już po jednym głosowaniu wybrany został zwycięzca – Tommy Nilsson z utworem „En dag”, za który zdobył 113 punktów. Piosenkę napisali Tim Norell, Ola Håkansson i Alexander Bard. 6 maja w Lozannie podczas 35. Konkursu Piosenki Eurowizji Nilsson wystąpił jako dziesiąty, zdobył 110 punktów i 4. miejsce. 12 punktów przyznały Szwecji: Dania, Austria i Jugosławia.
Melodifestival 1990 odbył się 9 maja 1990 w Göteborgu na terenie Rondo Arena. W finale udział wzięło 10 uczestników, a najlepsza piątka zakwalifikowała się do „super finału”, do którego formuły powrócono po roku przerwy. Do preselekcji do 35. Konkursu Piosenki Eurowizji zgłosiła się m.in. Carola, która zajęła 3. miejsce podczas finału imprezy w 1983. Jej udział wzbudził wiele kontrowersji, bowiem była wówczas nową członkinią sekty Livets Ord w Uppsali. Obawiano się, że podczas selekcji zacznie poruszać tematy związane z Bogiem, jednak ostatecznie do tego nie doszło. Szum wokół artystki nie wystarczył, by wygrać eliminacje, bowiem z piosenką „Mitt i ett äventyr” autorstwa Stephana Berga zajęła drugie miejsce z 84 punktami. 99 punktów zdobyła grupa Edin-Ådahl za utwór „Som en vind” i to ona została nowym reprezentantem Szwecji w konkursie. W skład zespołu weszli bracia Bertil i Lasse Edin i bracia Frank i Simon Ådahl. 5 maja 1990 w Zagrzebiu wystąpił z 18. numerem startowym. Występ oceniono na 24 punkty, które pozwoliło grupie zająć 16. miejsce.
Finał Melodifestival 1991 odbył się 22 marca w Malmö Stadsteater. Do finału zakwalifikowało się 10 wokalistów, w tym Carola, która rok wcześniej zajęła 2. miejsce. Tym razem wygrała eliminacje do 37. Konkursu Piosenki Eurowizji, otrzymując 78 punktów (w tym 8 maksymalnych not) za utwór Stephana Berga „Fångad av en stormvind”. 4 maja 1991 w Rzymie „Królowa Szwedzkiego Szlagieru” wystąpiła jako ósma. Jej występowi towarzyszyły problemy techniczne, bowiem widzowie zgromadzeni w hali Cinecitta w ogóle nie słyszeli jej występu. Prezentacja jednak transmitowana była w telewizji bez problemu. Zaraz po Caroli występowała reprezentantka Francji – Amina. Obie reprezentantki ostatecznie zremisowały na pierwszym miejscu – zdobyły po 146 punktów, przy czym obie dostały po 4 „dwunastki” (Carola od Wielkiej Brytanii, Islandii, Danii i Niemiec). Szwecja miała na swoim koncie 5 „dziesiątek” (od Szwajcarii, Austrii, Portugalii, Izraela i Belgii) i to pozwoliło jej wygrać, bowiem Francja otrzymała tylko dwa razy 10 punktów. Gdyby remis rozstrzygnięto zasadami obowiązującymi obecnie (wygrywa kraj, na który głosowała większa ilość państw), finał wygrałaby Amina (na jej utwór głos oddało 18 krajów, a na szwedzką propozycję – 17). Piosenka „Fångad av en stormvind” (oraz jej anglojęzyczna wersja „Captured By A Lovestorm”) szybko stała się hitem w Europie – trafiła na listy przebojów m.in. w Norwegii, Austrii i Holandii. W 1998 szwedzki zespół Black Ingvars nagrał heavymetalową wersję hitu.
Melodifestival 1992 był ostatnim finałem preselekcji zorganizowanym w stołecznej hali Cirkus Arena. Format konkursu pozostał niezmienny – zorganizowano finał z dziesięcioma kandydatami i „super finał”, do którego zakwalifikowało się pięciu najlepszych uczestników. Eliminacje wygrał Christer Björkman, obecny szef szwedzkiej delegacji eurowizyjnej. Utwór autorstwa Niklasa Strömstedta „I morgon är en annan dag” zdobył ostatecznie 64 punkty i umożliwił Björkmanowi udział w finale 37. Konkursu Piosenki Eurowizji, który zorganizowała Szwecja. Finał imprezy odbył się 9 maja w Malmö Istadion, a funkcję prowadzących pełnili Lydia Cappolicchio i Harald Treutiger. Widowisko otworzyła zwyciężczyni poprzedniego konkursu – Carola, która wykonała utwór „All the Reasons to Live”. Szwedzka reprezentacja wystąpiła jako siódma w kolejności i zdobył łącznie 9 punktów, co zakończyło jej udział na przedostatnim, 22. miejscu.
Po konkursie w 1992 doszło do sporych zmian w szwedzkich preselekcjach Melodifestival 1993, wprowadzono do nich głosowanie telewidzów. Do selekcji zgłoszono rekordową ilość 1530 utworów. Finał odbył się 5 marca 1993 w Göteborgu, a najwięcej głosów od publiczności (łącznie ok. 70 tys.) zdobył zespół Arvingarna z utworem „Eloise” autorstwa Gerta Lengstranda i Lasse Holma. Eksperyment z przyznaniem widzom prawa do głosowania najwyraźniej się nie powiódł, ponieważ przez kolejnych sześć lat zwycięzcę eliminacji znów wybierali tylko jurorzy. Grupa wystąpiła podczas 38. Konkursu Piosenki Eurowizji z 13. numerem startowym. Ostatecznie zdobyła 89 punktów, co przełożyło się na 7. miejsce.
Selekcje Melodifestival 1994 odbyły się 12 marca w centrum telewizyjnym Sveriges Television w Sztokholmie. Do konkursu zgłoszono ponad 1,5 tys. piosenek. Jury wyłoniło dziesięciu finalistów, a w „super finale” pierwsze miejsce i 66 punktów zdobył duet Marie Bergman i Roger Pontare z utworem „Stjärnorna”, który napisali Mikael Littvold i Peter Bertilsson. 30 kwietnia para wystąpiła jako pierwsza w finale 39. Konkursu Piosenki Eurowizji, w którym zajęła ostatecznie 13. miejsce, zdobywając 48 punktów.
Preselekcje do 40. Konkursu Piosenki Eurowizji Melodifestival 1995 odbyły się 24 lutego w Malmö. Eliminacje wygrał Jan Johansen z utworem „Se på mig”, który zdobył 64 punkty. Piosenkę napisali: Ingela „Pling” Forsman, Bobby Ljunggren i Håkan Almqvist. Eurowizyjna propozycja szybko trafiła na szwedzkie i norweskie listy przebojów. Jan wystąpił w Dublinie jako 18. uczestnik. Zdobył ostatecznie 100 punktów, które zapewniły mu 3. miejsce. Trzy kraje przyznały Szwecji maksymalną ilość 12 punktów: Irlandia, Niemcy i Dania.
Finał preselekcji Melodifestival 1996 odbył się 24 lutego 1996 w Victoriahallen w Sztokholmie. Do konkursu zgłoszono ponad 1300 utworów, a zwycięstwo przypadło zespołowi One More Time i piosence „Den Vilda” Nanne Grönvall i Petra Grönvalla. Formacja zdobyła 71 punktów. W skład grupy weszło troje muzyków: małżeństwo Grönvalli oraz Maria Rådsten. Aby grupa mogła wystąpić w finale 41. Konkursu Piosenki Eurowizji, musieli przejść rundę kwalifikacyjną. Specjalna komisja sędziowska na podstawie wersji studyjnych utworów oceniała wszystkie propozycje przygotowane przez nadawców publicznych. Zespół One More Time zakwalifikował się dalej i wystąpił w finale imprezy z ostatnim, 23. numerem startowym, zajmując ostatecznie trzecie miejsce z dorobkiem 100 punktów.
Do preselekcji Melodifestival 1997 zgłoszono ponad 1220 piosenek, a do finału dopuszczono 10 najlepszych kompozycji. Finał odbył się 8 marca 1997 w Göteborgu. Pierwsze miejsce przypadło zespołowi Blond, który zdobył 80 punktów za utwór „Bara hon älskar mig”. Kompozycję napisał Stephan Berg. W skład grupy weszli Jonas Karlhager, Gabriel Forss i Patrik Lundström. 3 maja odbył się finał 42. Konkursu Piosenki Eurowizji, podczas którego Blond wystąpił jako 16. uczestnik. Grupa zdobyła 36 punktów, dzięki czemu zajęła ostatecznie 14. miejsce.
Finał eliminacji Melodifestivalen 1998 odbył się 14 marca w Malmö. Zwycięstwo w „super finale” odniosła Jill Johnson z piosenką „Kärleken är”, utwór autorstwa Ingeli „Pling” Forsman, Bobby’ego Ljunggrena i Håkana Almqvista zdobył w sumie 72 punkty. Kompozycja jest ostatnią szwedzkojęzyczną, która reprezentowała Szwecję. Forsman, autorka tekstu, przyznała, że inspiracją do napisania utworu była tragiczna śmierć księżnej Diany. 9 maja 1998 Johnson wystąpiła podczas 43. Konkursu Piosenki Eurowizji z 19. numerem startowym. Zdobyła 53 punkty, co pozwoliło na zajęcie 10. miejsca. Dostała jedną „dwunastkę” – od Estonii.
Do preselekcji do 44. Konkursu Piosenki Eurowizji zgłoszono 1315 utworów, finał odbył się 27 lutego w Sztokholmie. Postanowiono wrócić do głosowania telewidzów, ale wyniki głosowania publiczności połączono z werdyktem jurorów. W głosowaniu komisji sędziowskiej najwięcej punktów zdobył utwór „Tusen och en natt” Charlotte Nilsson. Piosenkarka wygrała również w głosowaniu widzów, zdobywając maksymalną notę 132 punktów. Łącznie zdobyła 217 punktów i wygrała Melodifestival 1999. Finał selekcji obejrzało ponad 3,1 mln widzów. W związku z tym, że regulamin konkursu nie wymagał już śpiewania w języku narodowym, postanowiono stworzyć angielską wersję preselekcyjnej piosenki – „Take Me to Your Heaven”, którą wykonano w Jerozolimie. Podczas finału Konkursu Piosenki Eurowizji Nillson wystąpiła jako 15. w kolejności. Ostatecznie zdobyła 163 punkty i wygrała cały konkurs, co dało Szwecji czwarte w historii zwycięstwo. Charlotte otrzymała pięć „dwunastek” – od Wielkiej Brytanii, Norwegii, Malty, Estonii i Bośni i Hercegowiny.
Do preselekcji Melodifestivalen 2000 zgłoszono prawie 1400 utworów, a finał eliminacji odbył się 10 marca w Göteborgu. Koncert finałowy prowadzili byli reprezentanci kraju lub byli uczestnicy „Melodifestivalen”: Björn Skifs, Arja Saijonmaa, Elisabeth Andreassen, Lasse Holm, Lena Philipsson, Loa Falkman, Lars Berghagen, Lotta Engberg, Tommy Körberg i Carola Häggkvist. Prowadzący wykonali także specjalną mieszankę hitów selekcyjnych. Zarówno głosowanie jurorów, jak i widzów, wygrał Roger Pontare, który zdobył w sumie 227 punktów za utwór „När vindarna viskar mitt namn”.
Organizowany przez szwedzką telewizję 45. Konkurs Piosenki Eurowizji odbył się 13 maja w Globen Arena w Sztokholmie, a prowadzącymi byli Kattis Ahlström i Anders Lundin. Pontare wystąpił jako 18. uczestnik w finale widowiska z anglojęzyczną wersją swojej propozycji – „When Spirits Are Calling My Name” i zajął z nią ostatecznie 7. miejsce ze 88 punktami na koncie. W przeciwieństwie do poprzednich lat, na scenie nie zaprezentowała się zwyciężczyni konkursu z 1999, Charlotte Nilson, która była w tym czasie skonfliktowana z krajowym nadawcą.
Logo imprezy w 2000 było uważane za jedno z najlepszych w historii konkursu i brane było pod uwagę przy ustalaniu jednego symbolu Eurowizji, które miało funkcjonować od 2004. Ostatecznie jednak wygrało serce.
Do preselekcji Melodifestivalen 2001 zgłoszono prawie 1560 utworów. Finał odbył się 23 lutego w Malmö. Głosowanie jury wygrała grupa Friends, która zdobyła 105 punktów za piosenkę „Lyssna till ditt hjärta” autorstwa Thomasa G:Sona. Zespół otrzymał od widzów 132 punkty, co utwierdziło go na pierwszym miejscu głosowania z wynikiem 237 punktów. Oglądalność finału narodowego wyniosła prawie 3,9 mln widzów. W skład formacji Friends weszło sześć osób wyłonionych poprzez reality show Friends på turné: Stefan Brunzell, Tony Haglund, Kristian Hermanson, Nina Inhammar, Kim Kärnfalk i Peter Strandberg.
Tuż po finale Melodifestivalen twórcy zwycięskiej propozycji, Thomas G:son i Henrik Sethsson, zostali oskarżeni o naruszenie praw autorskich oraz popełnienie plagiatu belgijskiej propozycji „Liefde is een kaartspel” wykonanej przez Lisę del Bo podczas 41. Konkursu Piosenki Eurowizji w 1996. Autorów piosenki oskarżył także chorwacki kompozytor, który uznał, że muzycy wykorzystali fragmenty jego utworu z 1987. Pierwotnie EBU zdyskwalifikowała zespół z udziału w imprezie, jednak ostatecznie umożliwiła mu występ. Organizacja skierowała jednak sprawę na drogę sądową, który ostatecznie nie posądził twórcy szwedzkiej piosenki o naruszenie praw autorskich. Dwa lata później utwór został jednak oficjalnie uznany za plagiat, a szwedzcy kompozytorzy zapłacili Belgowi odszkodowanie.
Utwór „Lyssna till ditt hjärta” przetłumaczony został na język angielski i został zaprezentowany w finale 46. Konkursu Piosenki Eurowizji jako „Listen to Your Heartbeat”. Podczas finału, który odbył się 12 maja w Kopenhadze, Szwecja wystąpiła jako siódma w kolejności, zdobyła 100 punktów i zajęła ostatecznie 5. miejsce.
W 2002 zmienił się format selekcji Melodifestivalen. SVT wprowadził obowiązujący obecnie system, tj. 4 półfinały, rundę dogrywkową i finał, oraz umożliwił zgłaszanie utworów w języku innym niż szwedzki. Do siedziby nadawcy napłynęło łącznie 1830 utworów. Wszystkie koncerty eliminacyjne prowadzili Kristin Kaspersen i Claes Åkesson. Pierwszy półfinał został zorganizowany 19 stycznia w Tipshallen w Växjö, drugi – 26 stycznia w Himmelstalundshallen w Norrköping, trzeci – 2 lutego w Nordichallen w Sundsvall, a czwarty – 8 lutego w Lugnet w Falun.
W rundach półfinałowych Melodifestivalen 2002 wzięło łącznie udział 32 kandydatów: Mendez, Tom Nordahl, Camilla Lindén, Rickard Sköld, Zoë, Brandsta City Släckers, Excellence, Barbados, Martin, Jennifer Newberry, Jakob Stadell & Voice Boys, Afro-dite, Javiera, Annika Ljungberg, Ann-Louise Hanson & Molle Holmberg, The Poets, Towe Jaarnek, Hanna Hedlund & Lina Hedlund, Date, Östen med Resten, Sylvia Vrethammar, Arvingarna, Rolf Carlsson, Linda Grip, Solo, Parachutes, Niklas Andersson, Jan Johansen, Kina Jaarnek, Friends, Fredrik Wännman oraz duet Chips (tj. Elisabeth Andreassen i Kikki Danielsson) z Lottą Engberg. Pierwotnie w selekcjach miała wziąć grupa Alcazar, jednak z powodu planów koncertowych musiała wycofać się z rywalizacji. Jej miejsce w półfinale zajęło trio Kayo, Blossom Tainton i Gladys del Pilar. Ze względu na opublikowaniu utworu przed regulaminowym czasem, z konkursu została zdyskwalifikowana piosenka „Ett vackert par” autorstwa Py'a Bäckmana i Micke'a Wennborna. W półfinale została zastąpiona utworem „Sista andetaget” Thomasa Thörnholma i Dana Attleruda. W każdej rundzie telewidzowie głosowali na swoich ulubionych wykonawców, a czterech z największą ilością głosów awansowało do drugiego etapu głosowania. Dwoje artystów z największą ilością głosów publiczności zakwalifikowało się do finału programu, a zdobywcy trzeciego i czwartego miejsca otrzymali miejsce w tzw. rundzie dogrywkowej (szw. Vinnarnas val). Do rundy finałowej bezpośrednio awansowali: Brandsta City Släckers, Mendez, Afro-dite, Javiera, Östen med Resten, Hanna & Lisa, Friends oraz trio Danielsson, Andreasson i Engberg. Do stawki finałowej dołączyli także Barbados i Jan Johansen, którzy pomyślnie przeszli rundę dogrywkową, dzięki zdobyciu największej ilości punktów od komisji sędziowskiej złożonej z byłych reprezentantów kraju na Konkursie Piosenki Eurowizji. W finale eliminacji, który odbył się 1 marca Globen Arena w Sztokholmie, najwięcej punktów od jurorów i widzów zdobyła formacja Afro-dite i ich utwór „Never Let It Go”, który otrzymał w sumie 248 punktów (sędziowie przyznali piosence 116 punktów, a 162 612 głosów oddanych na nią przez telewidzów przeliczono na 132 punkty w rankingu). Grupa składa się z trzech wokalistek: Blossom Tainton-Lindquist, Gladys del Pilar i Kayo Shekoni.
Przed finałem zespół był jednym z faworytów bukmacherów do zajęcia pierwszego miejsca w konkursie. Podczas rundy finałowej 47. Konkursu Piosenki Eurowizji, która odbyła się 25 maja w Tallinnie, trio wystąpiło z 12. numerem startowym, zdobyło 72 punkty i zajęło ostatecznie 8. miejsce w końcowej klasyfikacji. Po konkursie szwedzki nadawca spotkał się z krytycznymi komentarzami krajowych mediów, które skrytykowały sąsiedzkie głosowanie podczas finału („konkurs umrze w ten sposób”) oraz zasugerowały rezygnację z udziału w imprezie i „podążenie za przykładem Włochów, którzy organizują swój własny festiwal”. Jeden z księży zagroził także pozwaniem do sądu komentatora konkursu, Christera Björkmana, za stwierdzenie podczas transmisji, że „Izrael nie zasługuje na punkty z powodu swojej sytuacji politycznej”.
W 2002 do siedziby SVT selekcji Melodifestivalen 2003 zgłoszono łącznie 2630 kandydatur. Trzynastoosobowa komisja jurorska, z Christerem Björkmanem na czele, wybrała ostatecznie 32 propozycji, którym umożliwiono udział w półfinałach krajowych eliminacji w 2003. Jedna z wybranych piosenek, „You Got Me” Andersa Borgiusa została zdyskwalifikowana z udziału w konkursie z powodu publikacji przed terminem. Utwór został zastąpiony kompozycją napisaną przez Johana Larssona i Fernando Brita. Z rywalizacji została odsunięta także Carola Häggkvist z utworem „Autumn Leaves”, ponieważ nie zgodziła się z nowym regulaminem konkursu, który nakazywał występ w półfinale temu samemu artyście, który nagrał wersję demonstracyjną piosenki zgłoszonej do siedziby nadawcy. Na miejsce piosenkarki został wybrany Patrik Rasmussen i jego propozycja „Stay the Night”. Wokalistka przyjęła jednak propozycję prowadzenia jednego z koncertów oraz możliwość gościnnego występu muzycznego. Trzecią zdyskwalifikowaną kandydatką została Nathalie Family, która była za młoda na udział w Konkursie Piosenki Eurowizji (w dniu występu w selekcjach miałaby 14 lat, a eurowizyjne minimum wiekowe to ukończenie 16 życia w dniu finału imprezy). W eliminacjach miała wykonać utwór autorstwa Petera Ågrenwilla i Mattiasa Holmlunda „Someone, Somewhere, Someday”, który ostatecznie zaprezentowała Denise „DeDe” Lopez. Z udziału w konkursie odsunięty mógł być także zespół Sarek, którego wokalistce, Ulrice Fors, nie spodobała się nowa wersja napisanej przez niej piosenki „Genom eld och vatten”.
Koncerty półfinałowe, rundę dogrywkową oraz finał prowadziło razem dziewięcioro prowadzących: Charlotte Nilsson, Lena Philipsson, Carola Häggkvist, Barbro Svensson, Roger Pontare, Marianne Rundström, Rickard Olsson oraz Mark Levengood i Jonas Gardell. Projektantem i scenografem scen koncertowych został Mikael Varhelyis. Pierwszy półfinał zorganizowano 15 lutego w Tipshallen w Jönköping, drugi – 22 lutego w Scandinavium w Göteborgu, trzeci – 1 marca w Arcushallen w Luleå, a czwarty – 8 marca w Nordichallen w Sundsvall. W rundach półfinałowych wystąpili: Crosstalk, DeDe Lopez, Mendez, Alive (gościnnie z Jessie Martins), Jill Johnson, Da Buzz, Markus Landgren, Pernilla Wahlgren & Jan Johansen, Andrés Esteche, Sanna Nielsen, Kerli & Locatellis, Pandora, Brandsta City Släckers, Fame, Aleena, Alcazar, Shanna Smith, Nanne Grönvall, Sarek, Barbados, Sofia Källgren & Robert Wells, Liverpool, Shirley Clamp, Style, Sahlene, Fernando Brito, Bubbles, Maarja Liis-Ilus, Östen med Resten, Lina, Mikael Erlandsson i Afro-dite. W każdej rundzie telewidzowie głosowali na swoich ulubionych wykonawców, a czterech z największą ilością głosów awansowało do drugiego etapu głosowania. Dwoje artystów z największą ilością głosów publiczności zakwalifikowała się do finału programu (tj. duet Johansen-Wahlgren, Jill Johnson, Sanna Nielsen, Fame, Barbados, Sofia Källgren & Robert Wells, Mikael Erlandsson i Afro-dite), a zdobywcy trzeciego i czwartego miejsca (tj. Méndez, Markus Landgren, Brandsta City Släckers, Liverpool, Style, Lina oraz Bubbles i Alcazar) wzięli udział w tzw. rundzie dogrywkowej (szw. Vinnarnas val), którą pomyślne przeszły zespoły Bubbles i Alcazar. Finał selekcji odbył się 15 marca w Globen Arena w Sztokholmie, które wygrał duet Fame z utworem „Give Me Your Love” dzięki zdobyciu łącznie 240 punktów i pierwszego miejsca zarówno w rankingu jurorów (108 punktów), jak i telewidzów (229 753 głosów przełożyły się na 132 punkty). Utwór pierwotnie został zgłoszony do konkursu przez Kim Kärnfalk i Ninę Inhammar z zespołu Friends, jednak z powodu zmiany w regulaminie nie zostały dopuszczone do udziału. Piosenka została wówczas zaproponowana Andersson i Bäcklundowi, zwycięzcy programu Fame Factory, którzy postanowili ją nagrać i wykonać w eliminacjach.
Reprezentanci wystąpili 24 maja podczas koncertu finałowego 48. Konkursu Piosenki Eurowizji z przedostatnim, 25. numerem startowym i zdobyli łącznie 107 punktów, zajmując 5. miejsce w końcowej klasyfikacji. Szwedzcy telewidzowie oddali podczas finału w sumie 224 529 głosów.
W 2003 nadawca SVT postanowił nieco zmienić zasady dotyczące selekcji Melodifestivalen 2004, wprowadził m.in. możliwość przyznania tzw. „dzikich kart” wybranym uczestnikom konkursu. Selekcje prowadzili Charlotte Perrelli, Ola Lindholm i Peter Settman. Podobnie jak przed laty, w rundach półfinałowych wzięło udział 32 kandydatów. Na przełomie listopada i grudniu opublikowano listę piosenek zakwalifikowanych do półfinałów, a w grudniu listę uczestników, którymi zostali: Nina & Kim, Jocke Bergström, Sarek, Karl Martindahl, LaGaylia Frazier, Sara Löfgren, Niklas Andersson, Petra Nielsen (pierwszy półfinał), Fredrik Kempe, Baccara, Fame, Jennifer Escola, Pay TV, Anne-Lie Rydé, La Roxx, E-Type, Bubbles (drugi półfinał), Emil Sigfridsson, Gladys del Pilar, Sandra Dahlberg, Itchycoo, Hanson, Carson i Malmkvist, Autolove, Bosson (trzeci półfinał), Lena Philipsson, Anders Borgius, Lotta Nilsson i Glenn Borgkvist, After Dark, Pandora, Fre, Shirley Clamp i Andrés Esteche (czwarty półfinał), z czego tzw. „dzikie karty” otrzymali Philipsson, E-Type, Andersson, Malmkvist oraz duet Carson-Hanson. W konkursie miał również wystąpić zespół Brandsta City Släckers z utworem „En gång för alla” Gustava Euréna, Karla Euréna i Niklasa Arna, jednak doszło do nieporozumienia ze strony SVT, który początkowo zatwierdził piosenkę, jednak potem zmienił zdanie i odwołał decyzję. Swoje kandydatury do udziału w eliminacjach nadesłali także m.in. Carola Häggkvist, Pernilla Wahlgren, Helen Sjöholm oraz zespoły Brandsta City Släckers, A*Teens i REA.
Pierwsza runda półfinałowa festiwalu została zorganizowana 21 lutego 2003 w Löfbergs Lila w Karlstad, druga – 28 lutego w Scandinavium w Göteborgu, trzecia – 6 marca w UmeåArena w Umeå, czwarta – 13 marca w MalmöMässan w Malmö, etap dogrywkowy (tzw. Andra chansen) – 14 marca w studiu telewizyjnym w Sztokholmie, a finał – 20 marca w stołecznym Globen Arena. Na wszystkie koncerty selekcyjne sprzedano ok. 60 tys. biletów. Do finału zakwalifikowało się po dwóch najwyżej ocenionych uczestników każdego półfinału: Löfgren i Nielsen, E-Type i Fame, Dahlberg i Hanson, Carson & Malmkvist, After Dark i Philipsson oraz Esteche i Clamp, który przeszli rundę dogrywkową. Ostatecznie finał widowiska wygrała Philipsson z utworem „Det gör ont”, uzyskując łącznie 232 punkty (tj. 100 punktów od jurorów oraz 132 punkty od telewidzów, którzy oddali na nią 298 722 głosów) i zdobywając tym samym możliwość reprezentowania kraju podczas 49. Konkursu Piosenki Eurowizji organizowanego w Stambule. Wokalistka wcześniej brała udział w eliminacjach w 1986, 1987 i 1988.
Koncert finałowy obejrzało łącznie ok. 4,1 miliona telewidzów, tym samym był to najczęściej oglądany program telewizyjny w Szwecji.
Po finale eliminacji zwycięską propozycję przetłumaczono na język angielski („It Hurts”). Przed finałem Konkursu Piosenki Eurowizji utwór był jednym z faworytów bukmacherów do wygrania.Dzięki zajęciu miejsca w pierwszej jedenastce przez zespół Fame podczas konkursu w 2003 roku, reprezentantka nie musiała brać udziału w półfinale i miała gwarantowane miejsce w finale. Wokalistka wystąpiła z nim jako ostatnia, 24. uczestniczka podczas finału widowiska i zajęła ostatecznie 5. miejsce, otrzymując łącznie 170 punktów.
Zgłoszenia do udziału w widowisku przyjmowane były przez krajowego nadawcę do 28 września 2004. Do siedziby stacji napłynęło łącznie ponad 3 tys. propozycji napisanych przez szwedzkich autorów. Spośród wszystkich zgłoszeń najpierw wyselekcjonowano 1,2 tys., a potem 99 utworów, aby ostatecznie wybrać spośród nich półfinałowe 32 piosenki. Ich tytuły wraz z nazwiskami twórców opublikowano w połowie października. Wszystkie piosenki zostały zaprezentowane premierowo sześć godzin przed poszczególnym półfinałem w audycji radiowej rozgłośni P4. W dwóch pierwszych półfinałach oraz w finale o wynikach decydowali telewidzowie oraz jurorzy, jednak po wielu krytycznych komentarzach od widzów stacja zdecydowała się zrezygnować z komisji jurorskiej w pozostałych półfinałach oraz rundzie dogrywkowej.
Na początku grudnia ogłoszono spis 28 uczestników widowiska, którymi zostali: Pay TV, Bodies Without Organs (Alexander Bard, Martin Andrzej Rolinski i Anna Marina Szypczenko), Cecilia Vennersten, Papa Dee, Linda Bengtzing, Wallstones (zespół miał negocjować zaproszenie do występu Ringo Starra z formacji The Beatles, Nordman, Shirley Clamp, Fredrik Kempe i Sanna Nielsen, Camilla Brinck, Group Avalon, Arja Saijonmaa, Josefin Nilsson, Cameron Cartio, NaNa, Kwanzaa, Jimmy Jansson, LaGaylia, Josef, Jessica Folcker, Martin Stenmarck, Anne-Lie Rydé, B-Boys International (feat. Paul M), Mathias Holmgren, Rickard Engfors (feat. Katarina Fallholm), Date, Caroline Wennergren oraz Katrina Leskanich z Thomasem „Nameless” Hauptmannem. Oprócz tego organizatorzy przyznali tzw. jokery umożliwiające występ w selekcjach, do ich wygrania zgłosiło się 115 kandydatów, spośród których wybrano czterech kolejnych uczestników: Nanne Grönvall, zespół Alcazar, Sanne Salomonsen oraz K2 w duecie z Alannah Myles. Swoją kandydaturę do udziału w selekcji wysłali (bądź mieli zgłosić) także m.in.: Elena Paparizou, Pernilla Wahlgren (została zastąpiona debiutującą piosenkarką Lindą Bentzing), Kikki Danielsson, Lotta Engberg, Tommy Nilsson, Papa Dee, Mikael Rickfors, Mats Ronander, Hasse Andersson, Niclas Wahlgren, Linus Wahlgren, Nordman, Grymlings, Richard Engfors i Carola Häggkvist.
Po ogłoszeniu zdobywców tzw. „dzikich kart” kilku szwedzkich artystów skrytykowało Björkmana za jego „dyktatorskie podejście” oraz „promowanie kolegów”. Producent zrezygnował wówczas ze swojej funkcji, a nowym opiekunem artystów został Edward af Sillén. Na początku października ruszyła sprzedaż biletów na wszystkie widowiska eliminacyjne. W grudniu telewizja SVT zorganizowała konferencję prasową dotyczącą całego festiwalu.
Pierwsza runda półfinałowa odbyła się 19 lutego 2005 w Scandinavium w Göteborgu, druga – 26 lutego w Cloetta Center w Linköpingu, trzecia – 5 marca w Isstadion w Skellefteå, a czwarta – 12 marca w Tipshallen w Växjö, etap dogrywkowy zorganizowano 13 marca w Berns w Sztokholmie, a finał – 19 marca w Stockholm Globen Arena. każdy koncert prowadziła inna para gospodarzy: Alexandra Pascalidou i Shan Atci byli gospodarzami pierwszego półfinału, Henrik Schyffert i Erik Haag – drugiego, Johanna Westman i Markoolio – trzeciego, Kayo i Michael Leijnegard – czwartego, Annika Jankell – rundy dogrywkowej, a Jill Johnson i Mark Levengood – finału. Do finału zakwalifikowało się dziesięciu kandydatów: Clamp, Nordman, Salomonsen, Kempe i Nielsen, Jansson, Stenmarck, Grönvall, Wennergren oraz Bengtzing i Alcazar, którzy przeszli rundę dogrywkową. Chociaż główną faworytką bukmacherów i fanów do wygrania była Grönvall, finał eliminacji wygrał Stenmarck z piosenką „Las Vegas”, którą napisali Tim Larsson, Tobias Lundgren, Johan Fransson i Niklas Edberger. Utwór zdobył w sumie 212 punktów.
Wszystkie rundy konkursowe transmitowane były internetowo oraz mobilnie. Koncert finałowy obejrzało łącznie ok. 4,06 miliona telewidzów.
W związku z zajęciem miejsca w pierwszej dwunastce rok wcześniej, Martin nie musiał brać udziału w półfinale i miał gwarantowane miejsce w finale.
16 maja Stenmarck wystąpił z czternastym numerem startowym w finale Konkursu Piosenki Eurowizji. Zdobył łącznie 30 punktów i zajął 19. miejsce.
W 2005 ogłoszono, że nowym dyrektorem festiwalu Melodifestivalen został Christel Tholse Willers. Kompozytorzy zainteresowani udziałem w selekcjach Melodifestivalen 2006 mogli wysyłać swoje propozycje do siedziby SVT od 6 czerwca 2005, ostatecznie napłynęło 3310 utworów. Pierwszy półfinał selekcji odbył się 18 lutego w Ejendahls Arena w Leksandzie, drugi – 25 lutego w Löfbergs Lila w Karlstadzie, trzeci – 4 marca w Arena Rosenholm w Karlskronie, czwarty – 11 marca w Scandinavium w Göteborgu, runda dogrywkowa 12 marca w Sztokholmie, a finał – 18 marca w stołecznym Globen. W eliminacjach wzięło udział 32 uczestników, w tym 28 wybranych spośród zgłoszeń nadesłanych do siedziby SVT: Simone Moreno, Electric Banana Band, Anna Sahlene, Magnus Bäcklund, Linda Bengtzing, Pandang, Hannah Graaf, The Elephantz, Sonya, Östen med Resten, Pablo Cepada, Kikki Danielsson, Niclas Wahlgren, Velvet, Jessica Folcker, Gregor, Jessica Andersson, The Poodles, Elysion, Patrik Isaksson, Kayo, Roger Pontare, Laila Adéle, Günther i The Sunshine Girls, Sandra Dahlberg, Evan, Björn Kjellman i Carola Häggkvist oraz zdobywcy tzw. „dzikich kart” od stacji: Andreas Johnsson i Magnus Carlsson oraz zespoły Rednex i Bodies Without Organs. Finał wygrała Häggkvist z utworem „Evighet”, który zaprezentowała podczas koncertu jako siódma w kolejności. Zdobyła 102 punkty w głosowaniu jurorów, plasując się w ich rankingu na drugim miejsce w głosowaniu jurorów (zdobyła 102 punkty), i prawie 438 tys. głosów w głosowaniu telewidzów, plasując się na pierwszym miejscu ich rankingu z 132 punktami na koncie. Łącznie uzbierała 234 punkty i po raz trzeci została reprezentantką Szwecji w konkursie. Z powodu problemów z gardłem odmówiła jednak udziału w próbie generalnej imprezy.
Utwór przetłumaczono na język angielski i podczas w Grecji zaprezentowano jako. Carola wystąpiła w półfinale 51. Konkursu Piosenki Eurowizji z anglojęzyczną wersją singla – „Invincible”. Zaprezentowała się jako dwudziesta w kolejności i awansowała do finału z czwartego miejsca (zdobyła 214 punktów). W rundzie finałowej wystąpiła jako 22. i zdobyła 170 punktów, które przełożyły się na zajęcie 5. miejsca w ogólnej klasyfikacji.
Podczas Melodifestivalen 2007 wprowadzono zmianę dotyczącą rundy dogrywkowej. W 2007 postanowiono, że każdy uczestnik dodatkowej rundy wystąpi na żywo (dotychczas jego występ był nagrywany i prezentowany z taśmy). Wszystkie koncerty selekcyjne prowadził Kristian Luuk. Pierwszy półfinał odbył się 3 lutego w Kinnarps Arena w Jönköping, drugi – 10 lutego w Scandinavium w Göteborgu, trzeci – 17 lutego w Swedbank w Örnsköldsviku, czwarty – 24 lutego w Läkerol w Gävle'u, runda dogrywkowa (Andra chansen) – 3 marca w Rosvalla Eventcenter w Nyköpingu, a finał – 10 marca w Globe Arena w Sztokholmie. W rundach półfinałowych wzięło udział 32 uczestników: Elin Lanto, Anderson i Gibson, Anna Book, Addis Black Widdow, Andreas Lundstedt, Tommy Nilsson, Sofia, Uno i Irma, Regina Lund, Marie Lindberg, Jimmy Jansson, Cosmo4, Lustans Lakejer, Jessica Andersson, Svante Thuresson i Anne-Lie Rydé, The Ark, Måns Zelmerlöw, MissMatch, Magnus Carlsson, Sheida, The Attic z Therese, Sebastian, Sonja Aldén, Nanne, Magnus Uggla, Emilè Azar, Sanna Nielsen, Caroline af Ugglas, After Dark, Sarah Dawn Finer, Verona i Andreas Johnson. Finał eliminacji wygrał zespół The Ark z utworem „The Worrying Kind”, który zdobył łącznie 248 punktów i został reprezentantem Szwecji podczas 52. Konkursu Piosenki Eurowizji.Szwecja ponownie nie musiała brać udziału w półfinale. Grupa wystąpiła 12 maja 2007 w finale konkursu z 12. numerem startowym, zdobył 51 punktów i zajął ostatecznie 18. miejsce w ogólnej klasyfikacji.
Pod koniec grudnia 2007 SVT opublikował listę uczestników selekcji Melodifestivalen 2008 wybranych spośród 3489 nadesłanych zgłoszeń. Pierwszy półfinał eliminacji odbył się 9 lutego w Scandinavium w Göteborgu, drugi – 16 lutego w ABB w Västerås, trzeci – 23 lutego w Cloetta Center w Linköpingu, czwarty – 1 marca w Telenor w Karlskronie, runda dogrywkowa (Andra chansen) – 8 marca w Arena Arctica w Kirunie, a finał – 15 marca w Globe Arena w Sztokholmie. W rywalizacji półfinałowej wzięli udział: E-Type & The Poodles, Face-84, Velvet, Brandur, Michael Michailoff, Amy Diamond, Suzzie Tapper, Christer Sjögren, Ola, Lasse Lindh, The Nicole, Alexander Schöld, Rongedal, Sanna Nielsen, Andra Generationen, Johnson & Häggkvist, BWO, Mickey Huskić, Frida feat. Headline, Thérèse Andersson, Patrik Isaksson & Bandet, Caracola, Ainbusk, Eskobar, Niklas Strömstedt, Calaisa, Daniel Mitsogiannis, Linda Bengtzing, Nordman, Sibel, Fronda i Charlotte Perrelli, która ostatecznie wygrała finał selekcji z utworem „Hero”. Utwór zdobył 114 punktów od jurorów oraz 110 od telewidzów (397 907 głosów).
22 maja piosenkarka wystąpiła w drugim półfinale 53. Konkursu Piosenki Eurowizji z drugim numerem startowym i zdobyła 54 punkty, które zapewniły jej 12. miejsce. Ówczesny regulamin zaznaczał, że dziesiątego finalistę wybierają jurorzy, dzięki czemu „Hero” zostało dopuszczone do finału. Dwa dni później Perrelli zaprezentowała się w rundzie finałowej jako 15. uczestniczka, zdobyła 47 punktów i zajęła ostatecznie 18. miejsce.
Sveriges Television postanowiło zmienić zasady głosowania podczas selekcji Melodifestivalen 2009: dopuszczono do nich specjalne grono jurorów międzynarodowych, którzy z każdego półfinału wskazywali swojego faworyta, by później z czwórki kandydatów wytypować 11. finalistę selekcji. Zmieniono także dopuszczalną liczbę osób na scenie i wprowadzono możliwość używania chórków nagranych na taśmie, a nie śpiewanych na żywo. Zachowano tradycję przyznawania czterech dzikich kart, otrzymali je: Marie Serneholt, Markoolio, E.M.D. oraz Malena Ernman. Szwedzkie eliminacje do Konkursu Piosenki Eurowizji 2009 prowadziła Petra Mede. Pierwszy półfinał odbył się 7 lutego, a wygrała go grupa Alcazar z utworem „Stay the Night” oraz Emilia z „You’re My World”. W drugim półfinale wygrał zespół H.E.A.T. („1000 Miles”) oraz Måns Zelmerlöw („Hope & Glory”), w trzecim – trio E.M.D. z „Baby Goodbye” oraz Molly Sandén z balladą „Så vill stjärnorna”, a w czwartym – Malena Ernman z „La voix” oraz Agnes z „Love Love Love”. Rundę dogrywkową wygrały Sarah Dawn Finer oraz Caroline af Ugglas, a ostatnią finalistkę, Sofię Berntson, wybrało międzynarodowe jury. Finał preselekcji odbył się 14 marca, a wygrała je Malena Ernman. Głosowanie jurorów regionalnych i międzynarodowych z wynikiem 98 punktów wygrał jednak Måns Zelmerlöw z piosenką „Hope & Glory”, a artystka operowa zajęła dopiero 8. miejsce (38). Ernman wygrała jednak głosowanie telewidzów, dzięki czemu po zsumowaniu punktacji zdobyła 182 punkty i pierwsze miejsce. Zwycięska kompozycja „La voix” autorstwa Fredrika Kempe to połączenie opery i muzyki euro-pop, popularne w twórczości artystki. Wystąpiła w pierwszym półfinale 54. Konkursu Piosenki Eurowizji z piątym numerem startowym. Na scenie towarzyszył jej pięcioosobowy, żeński chórek, w skład którego wchodzą: Dea Norberg, Jessica Marberger, Tine Matulessy, Malin Nilsson oraz Anna Maria Hallgarn. Głównym pomysłem wizualnym występu była gra kontrastów. Podczas prezentacji Ernman miała na sobie wartą 400 tys. koron szwedzkich białą suknię projektu Camilli Thulin, a chórek śpiewający i tańczący wokół niej ubrany był w czarne garnitury. Ogromne ekrany LED w tle świeciły się na zielono i żółto, a na scenie umieszczono pięć plastikowych konstrukcji, które symbolizowały kryształy lodu. Pod koniec występu chórek zakładał teatralne maski ozdobione kryształami. To wszystko stworzyło „mroźną” atmosferę Tuż po próbie Ernman wzięła udział w pierwszej konferencji prasowej szwedzkiej delegacji. W półfinale zajęła 4. miejsce z 105 punktami. Po zakończeniu półfinału Malena, wraz z pozostałymi finalistami, uczestniczyła w konferencji prasowej, podczas której wylosowała 4. numer startowy w finale. Zdobyła w nim łącznie 33 punkty, które przełożyły się na zaledwie 21. miejsce na 25. finalistów. Po ogłoszeniu wyników wyznała, że podczas finału czuła się świetnie, nie denerwowała się, a zdobyte miejsce to wynik, którego się spodziewała.
Melodifestivalen 2010 odbył się według starych zasad: zrezygnowano z międzynarodowego jury, które wybierało 11. finalistę. „Dzikie karty” otrzymali: Darin, Salem Al Fakir, Peter Jöback i Pauline. Eliminacje do 55. Konkursu Piosenki Eurowizji prowadzili Christine Meltzer, Måns Zelmerlöw i Dolph Lundgren. Pierwszy półfinał szwedzkich eliminacji odbył się 6 lutego, a wygrał je Salem Al Fakir z utworem „Keep on Walking”, drugi – Eric Saade z „Manboy”, trzeci – formacja Timoteij z „Kom”, a czwarty – Anna Bergendahl z balladą „This Is My Life”. I to właśnie ona wygrała finał Melodifestivalen, który odbył się 13 marca, zdobywając 132 punkty od widzów i 82 punkty od jurorów.
Piosenkarka wystąpiła 27 maja w drugim półfinale 55. Konkursu Piosenki Eurowizji z szóstym numerem startowym. Zdobyła 62 punkty i 11. miejsce. Tym samym została pierwszą od 34 lat reprezentantką Szwecji, która nie zakwalifikowała się do finału. Do awansu zabrakło jej 6 punktów.
22 i 29 listopada 2010 opublikowano listę półfinalistów Melodifestivalen 2011. Prowadzącymi szwedzkie eliminacje zostali Marie Serneholt i Rickard Olsson. Pierwsza runda półfinałowa odbyła się 5 lutego w Luleå, a wygrał ją Danny Saucedo ze swoim przebojem „In the Club”. W drugim półfinale, który zorganizowano 12 lutego w Göteborgu, zwyciężyła Sanna Nielsen z kompozycją „I’m in Love”, w trzecim (organizowanym w Linköping) – Eric Saade z „Popular”, a w czwartym (Malmö) – Lindy Bengtzing z utworem „E det fel på mej”. W finale Melodifestivalen zmieniono format głosowania jurorów: wycofano komisję regionalną, a wprowadzono jurorów międzynarodowych (z Rosji, Ukrainy, Chorwacji, Grecji, Malty, San Marino, Francji, Niemiec, Wielkiej Brytanii, Irlandii i Norwegii. Największą ilość punktów (81) przyznali propozycji Erica Saade. Wokalista zdobył też ponad 314 tys. głosów widzów, co przełożyło się na 112 punktów. Ostatecznie piosenkarz otrzymał 193 punkty i wygrał finał eliminacji.
Saade wystąpił jako siódmy w drugim półfinale 56. Konkursu Piosenki Eurowizji 2011. Występ Erica przysporzył organizatorom sporo problemów, bowiem wokalista rozbijał na scenie szklaną klatkę. Podczas prób szyba nie zawsze pękała i istniało niebezpieczeństwo, że nie rozbije się również podczas prezentacji na żywo. Wszystko jednak odbyło się bez zakłóceń, a wokalista wygrał półfinał z 155 punktami na koncie. Otrzymał siedem „dwunastek”: od Holandii, Belgii, Cypru, Izraela, Estonii, Danii i Francji. W finale znów wystąpił jako siódmy i ostatecznie zajął 3. miejsce z 185 punktami.
22 i 30 listopada 2011 opublikowano listę 32 półfinalistów Melodifestivalen 2012. W grupie znalazły się byłe reprezentantki Szwecji w konkursie: Afro-dite (2002) oraz Charlotte Perrelli (1999, 2008). Pierwszy półfinał odbył się 4 lutego 2012, wygrała go Loreen z utworem „Euphoria” autorstwa Petera Boströma i Thomasa G:sona. Drugą rundę półfinałową wygrał David Lindgren z utworem Fernando Fuentesa i Tony’ego Nilssona „Shout It Out”, trzecią – Molly Sandén z „Why Am I Crying” Aleeny Gibson, Molly Sandén i Windy Wagner, a czwartą – Danny Saucedo z „Amazing”, który napisał razem z Peterem i Figge Boström. Afro-dite zajęły 5. miejsce w pierwszej rundzie z piosenką „The Boy Can Dance”, a Charlotte Perrelli z utworem „The Girl” – 5. w czwartym półfinale. 10 marca finał preselekcji wygrała Loreen, która zdobyła 114 punktów od jurorów i 154 punkty (670 551 głosów) od widzów, co w sumie dało 268 punktów i możliwość reprezentowania Szwecji podczas 57. Konkursu Piosenki Eurowizji. Piosenka od razu stała się faworytem fanów konkursu, wygrała też coroczne głosowanie na najlepszą piosenkę Stowarzyszenia Fanów Eurowizji (OGAE). 24 maja 2012 w Baku Loreen wystąpiła w drugim półfinale konkursu, z którego awansowała do finału z 1. miejsca. Podczas próby generalnej przed finałem piosenkarka zakrztusiła się sztucznym śniegiem, użytym podczas prezentacji utworu, co mogłoby wpłynąć na ocenę jury, które było tam obecne i oceniało próby uczestników konkursu. Incydent nie wpłynął na ocenę sędziów, którzy przyznali jej 296 punktów, przekładające się na pierwsze miejsce. Telewidzowie ocenili występ wokalistki na 343 punkty, co po zsumowaniu obu rankingów dało 372 punkty i pierwsze miejsce w końcowej klasyfikacji.
Dzięki wygranej Loreen, reprezentantki Szwecji podczas konkurs w 2012, prawo do organizacji 59. Konkursu Piosenki Eurowizji otrzymała szwedzka telewizja Sveriges Television (SVT). 8 lipca Europejska Unia Nadawców (EBU) zdecydowała, że wszystkie trzy koncerty 58. Konkursu Piosenki Eurowizji 2013 odbędą się w Malmö, trzecim co do wielkości mieście Szwecji i stolicy regionu Skanii (Skåne). Istotnym motywem scenografii koncertów był most nad Sundem łączący metropolię z Kopenhagą.
Reprezentant kraju ponownie został wybrany poprzez eliminacje eurowizyjne – Melodifestivalen 2013. Wszystkie etapy prowadził duet prowadzących: Danny Saucedo i Gina Dirawi. W stawce znalazło się trzydziestu dwóch uczestników, którymi zostali: David Lindgren, Cookies ’n’ Beans, Jay-Jay Johanson, Mary N’diaye, Eric Gadd, Yohio, Anna Järvinen, Michael Feiner i Caisa, Anton Ewald, Felicia Olsson, Joacim Cans, Swedish House Wives, Erik Segerstedt i Tone Damli, Louise Hoffsten, Rikard Wolff, Sean Banan, Eddie Razaz, Elin Petersson, Ravaillacz, Amanda Fondell, Martin Rolinski, Caroline af Ugglas, State of Drama, Janet Leon, Army of Lovers, Lucia Piñera, Robin Stjernberg, Sylvia Vrethammar, Ralf Gyllenhammar, Behrang Miri, Terese Fredenwall i Ulrik Munther. Ostatecznie do finału awansowali: David Lingren, Yohio, Sean Banan, Louise Hoffsten, Ravaillacz, State of Drama, Ulrik Munther i Ralf Gyllenhammar. 2 marca zorganizowano rundę dogrywkową, po której do finału awansował Robin Stjernberg z piosenką „You”. I to on okazał się zwycięzcą koncertu finałowego eliminacji, który odbył się 9 marca, dzięki czemu został reprezentantem gospodarza podczas 58. Konkursu Piosenki Eurowizji organizowanego w Malmö.
18 maja piosenkarz wystąpił jako szesnasty w kolejności w finale widowiska prowadzonego przez Petrę Mede i zdobył łącznie 62 punkty, które przełożyły się na zajęcie przez niego 14. miejsca.
Do selekcji Melodifestivalen 2014 zgłoszono łącznie 2628 propozycji, spośród których specjalna komisja jurorska składająca się z profesjonalnych muzyków wybrała 15 uczestników półfinałów. Kolejnych 16 półfinalistów wybrali przedstawiciele stacji SVT. W półfinałach wzięło udział 32 uczestników: Mahan Moin, Alvaro Estrella, Linus Svenning, Sylvester Schlegel, Elisa Lindström, Ellen Benediktson, Songbird, Elena Paparizou, Yohio, Panetoz, Manda, Pink Pistols, JEM, Martin Stenmarck, Little Great Things, The Refreshments, Sanna Nielsen, Dr. Alban i Jessica Folcker, Shirley Clamp, Ace Wilder, Outtrigger, Cajsa Stina Åkerström, Oscar Zia, Alcazar, Ellinore Holmer, I.D.A., Josef Johansson, Janet Leon, Anton Ewald, Ammotrack, Linda Bengtzing oraz grupa Eko, która z utworem „Yellow” wygrała udział w selekcjach podczas radiowego konkursu Svensktoppen nästa zorganizowanego w sierpniu przez szwedzką rozgłośnię Swedish Radio P4. Na potrzeby szwedzkich eliminacji zespół musiał zmienić swoją piosenkę, ponieważ eurowizyjna propozycja nie może zostać opublikowana przed 1 września. Pierwsza runda półfinałowa Melodifestivalen 2014 odbyła się 1 lutego 2014 w Malmö Arena w Malmö, druga – 8 lutego w Cloetta Center w Linköpingu, trzecia – 15 lutego w Scandinavium w Göteborgu, czwarta – 22 lutego w Fjällräven Center w Örnsköldsviku, a etap dogrywkowy (szw. Andra chansen) – 1 marca w Sparbanken Lidköping Arena w Lidköpingu. Finał eliminacji zorganizowany został 8 marca w Friends Arena w Sztokholmie. Wszystkie koncerty poprowadzili Nour El Refai i Anders Jansson, wygrała go Sanna Nielsen z utworem „Undo”, który otrzymał łącznie 212 punktów od jurorów i telewidzów.
Przed udziałem w pierwszym półfinale 59. Konkursu Piosenki Eurowizji, Nielsen wygrała coroczne głosowanie fanów konkursu, zrzeszonych w Stowarzyszenie Miłośników Eurowizji (OGAE), zdobywając łącznie 354 punkty, w tym maksymalne noty (12 punktów) od 20 klubów. 6 maja wokalistka wystąpiła jako czwarta w koncercie półfinałowym konkursu i ostatecznie zakwalifikowała się z 2. pozycji i 131 punktami do finału, który odbył się w sobotę, 10 maja. Wokalistka wystąpiła w nim z trzynastym numerem startowym i zajęła ostatecznie trzecie miejsce, zdobywając 218 punktów, w tym maksymalną notę 12 punktów od Ukrainy, Rumunii i Danii.
Pod koniec maja 2014 szwedzki nadawca potwierdził udział w 60. Konkursie Piosenki Eurowizji organizowanym w Wiedniu w 2015. Producent festiwalu, Christer Björkman, poinformował we wrześniu 2014 o zmianach wprowadzonych do reguł imprezy: liczba utworów dopuszczonych do stawki konkursowej eliminacji została zmniejszona z 32 do 28 piosenek, a w finale zaprezentowanych będzie 12 (a nie 8) propozycji. Do rund półfinałowych selekcji zakwalifikowali się: Jessica Andersson, Behrang Miri feat. Victor Crone, Dolly Style, Molly Pettersson Hammar, Elize Ryd i Rickard Söderberg, Daniel Gildenlöw, Eric Saade, Mariette, Emelie Irewald, Linus Svenning, Samir i Viktor, Neverstore, Magnus Carlsson, Marie Bergman i Sanne Salomonsen, Andreas Weise, Isa, Kalle Johansson (zwycięzca plebiscytu Svensktoppen Nästa 2014 organizowanego przez Sveriges Radio P4), Kristin Amparo, Ellen Benediktson, Jon Henrik Fjällgren, Andreas Johnson, Caroline Wennergren, JTR, Midnight Boy, Annika Herlitz, Hasse Andersson, Måns Zelmerlöw i Dinah Nah. Podobnie jak w poprzednich latach, w każdej rundzie telewidzowie i komisja jurorska głosowali na swoich ulubionych wykonawców, a czterech z największą ilością głosów awansowało do drugiego etapu głosowania. Dwoje artystów z największą ilością głosów publiczności zakwalifikowało się do finału programu (tj. Saade, J. Andersson, Mariette, Carlsson, Fjällgren, Isa, JTR i Zelmerlöw), a zdobywcy trzeciego i czwartego miejsca (tj. Dolly Style, Miri feat. Crone, Svenning, Samir i Victor, Weise, Amparo, Hasse Andersson i Nah) wzięli udział w tzw. rundzie dogrywkowej, którą ostatecznie pomyślnie przeszli Svenning, Hasse Andersson, Nah oraz Samir i Victor. Rundy półfinałowe odbyły się 7, 14, 21 i 28 lutego w (kolejno): Göteborgu (Scandinavium), Malmö (Malmö Arena), Östersundu (Östersund Arena) i Örebro (Conventum Örebro), koncert drugiej szansy został zorganizowany 7 marca w Helsingborgu (Helsingborg Aren), a finał – 14 marca w Sztokholmie (Friends Arena). Wszystkie koncerty konkursowe poprowadzili Sanna Nielsen i Robin Paulsson.
Ostatecznie największą liczbę 288 punktów od jurorów i telewidzów zdobył jeden z faworytów imprezy, Måns Zelmerlöw ze swoim utworem „Heroes”, dzięki czemu zdobył możliwość reprezentowania kraju podczas 60. Konkursu Piosenki Eurowizji. Piosenkarz wygrał zarówno głosowanie komisji jurorskiej (po zdobyciu łącznie 122 punktów, w tym maksymalnej liczby 12 punktów z dziewięciu spośród 11 regionalnych, międzynarodowych paneli sędziowskich), jak i telewidzów, od których otrzymał ponad 40% głosów, bijąc rekord największego poparcia w głosowaniu uprzednio należący do Loreen (2012). Oprócz tego, artysta wygrał z 149-punktową przewagą nad zdobywcą drugiego miejsca, Jonem Henrikiem Fjällgrenem, co przyczyniło się do osiągnięcia przez niego największej różnicy punktowej między pierwszą a drugą lokatą finałową.
Już w trakcie trwania eliminacji Melodifestivalen 2015 pojawiły się doniesienia, jakoby zwycięska piosenka była plagiatem „Lovers on the Sun” Davida Guetty. Artysta zaprzeczył jednak podejrzeniom. Twórcy prezentacji scenicznej oraz wizualizacji do utworu, Fredrikowi „Benke” Rydanowi, zarzucano także inspiracje teledyskiem do piosenki „The Alchemy of Light” reżysera i artysty multimedialnego A DandyPunka. W rozmowie z publicznym nadawcą Sveriges Radio Rydan przyznał, że inspirował się pracą innych twórców, jednak zaprzeczył popełnieniu plagiatu. EBU jednak zleciła reprezentantowi zmianę oprawy scenicznej podczas występu.
21 maja wystąpił jako trzynasty w kolejności podczas drugiego koncertu półfinałowego i zakwalifikował się do sobotniego finału, w którym wystąpił jako dziesiąty w kolejności. Ostatecznie zdobył największą liczbę 365 punktów, w tym dwanaście maksymalnych not 12 punktów od Australii, Belgii, Danii, Finlandii, Islandii, Włoszech, Łotwy, Norwegii, Polski, Słowenii, Szwajcarii i Wielkiej Brytanii, dzięki czemu wygrał konkurs.
Dzięki wygranej konkursu w 2015 szwedzkiego reprezentanta, Månsa Zelmerlöwa, krajowa telewizja Sveriges Television (SVT) otrzymała prawa do organizacji imprezy w 2016. 8 lipca szwedzki nadawca ogłosił, że miejscem organizacji konkursu będzie po raz drugi Globe Arena w Sztokholmie. Konkurs poprowadzą Petra Mede i Måns Zelmerlöw.
Podobnie jak w poprzednich latach, reprezentanta kraju wybrano za pomocą formatu Melodifestivalen. Rundy półfinałowe Melodifestivalen 2016 odbyły się 6, 13, 20 i 27 lutego w (kolejno): Göteborgu (Scandinavium), Malmö (Malmö Arena), Norrköpingu (Himmelstalundshallen) i Gävle (Gavlerinken Arena), koncert drugiej szansy został rozegrany 5 marca w Halmstad Arena, a finał – 12 marca w Sztokholmie (Friends Arena). Wszystkie koncerty prowadzić będzie Gina Dirawi, której towarzyszyć będą: Petra Mede (pierwszy półfinał), Henrik Schyffert (trzeci półfinał), Sarah Dawn Finer (czwarty półfinał), Ola Salo i Peter Jöback (druga szansa) oraz William Spetz. Drugi półfinał pierwotnie miała współpracować Charlotte Perrelli, jednak telewizja odsunęła ją z funkcji konferansjerki po wystąpieniu piosenkarki w reklamie sieci telekomunikacyjnej Comviq, co naruszyła warunki umowy podpisanej przez artystkę z SVT.
Do udziału w eliminacjach zgłoszono łącznie 2 450 propozycji. Pod koniec listopada zorganizowana została konferencja prasowa, w której wzięło udział dwudziestu ośmiu uczestników selekcji, czyli: Mimi Werner, Samir i Viktor, Robin Bengtsson, Ace Wilder, Anna Book, Pernilla Andersson, Albin i Mattias Andréasson, Victor och Natten, Krista Siegfrids, Molly Pettersson Hammar, Patrik Isaksson, Tommy Nilsson i Uno Svenningsson, Isa, Wiktoria, David Lindgren, Oscar Zia, SaRaha, After Dark, Lisa Ajax, Boris René, SMAILO, Swingfly (z Heleną Gutarr), Martin Stenmarck, Panetoz, Frans, Linda Bengtzing, Dolly Style, Eclipse i Molly Sandén. Dzień przed rozegraniem pierwszego półfinału ze stawki została zdyskwalifikowana Anna Book, która zgłosiła się do udziału z utworem „Himmel för två”, zgłoszonym wcześniej do mołdawskich eliminacji eurowizyjnych w 2014 (jako „Taking Care of a Broken Heart” nagrany przez Felicię Dunaf). Piosenkarka zaśpiewała jednak podczas pierwszego półfinału, jednak poza konkursem.
Do finału awansowali: Ace Wilder, Robin Bengtsson, Samir i Viktor, Panteoz, Lisa Ajax, David Lindgren, SaRaha, Oscar Zia, Frans, Molly Sandén, Boris René oraz Wiktoria. Ostatecznie finał konkursu wygrał Frans, który za piosenkę „If I Were Sorry” otrzymał łącznie 156 punktów, w tym największą liczbę punktów od jurorów (88 pkt.) oraz największe poparcie telewidzów (68 pkt.).
Jako reprezentant gospodarzy miał zapewnione miejsce w finale widowiska,14 maja wystąpił w finale Konkursu Piosenki Eurowizji i zajął ostatecznie piąte miejsce z 261 punktami w tym 139 punktów od telewidzów (6. miejsce) i 122 pkt od jurorów (9. miejsce).
W 2017 reprezentant kraju został wybrany dzięki formatowi Melodifestivalen 2017. W eliminacjach wystartowało dwudziestu ośmiu wykonawców, którymi zostali: Boris René, Adrijana Krasniqi, Dinah Nah, De Vet Du, Charlotte Perrelli, Ace Wilder, Nano, Mariette, Roger Pontare, Etzia, Allyawan, Dismissed, Lisa Ajax, Benjamin Ingrosso, Robin Bengtsson, Krista Siegfrids, Anton Hagman, Jasmine Kara, Owe Thörnqvist, Bella & Filippa, FO&O, Jon Henrik Fjällgren i Aninia, Alice, Les Gordons, Wiktoria, Axel Schylström, Sara Varga i Juha Mulari oraz Loreen. Podobnie jak w poprzednich latach, w każdej rundzie telewidzowie i komisja jurorska głosowali na swoich ulubionych wykonawców, a czterech z największą ilością głosów awansowało do drugiego etapu głosowania. Dwoje artystów z największą ilością głosów publiczności kwalifikowało się do finału programu (tj. Wilder, Nano, Mariette, Ingrosso, Bengtsson, Thörnqvist, Fjällgren i Wiktoria), a zdobywcy trzeciego i czwartego miejsca (tj. FO&O, De Vet Du, Axel Schylström, Lisa Ajax, Boris René, Dismissed, Anton Hagman i Loreen) wzięli udział w tzw. rundzie dogrywkowej, którą ostatecznie pomyślnie przeszli FO&O, Lisa Ajax, Boris René i Anton Hagman. Rundy półfinałowe odbyły się 4, 11, 18 i 25 lutego w (kolejno): Göteborgu (Scandinavium), Malmö (Malmö Arena), Växjö (Vida Arena) i Skelleftei (Skellefteå Kraft Arena), koncert drugiej szansy został zorganizowany 4 marca w Linköpingu (Saab Arena), a finał został rozegrany 11 marca w Sztokholmie (Friends Arena). Wszystkie koncerty konkursowe poprowadzili Clara Henry, David Lindgren i Hasse Andersson.
Ostatecznie największą liczbę 146 punktów od jurorów i telewidzów zdobył Robin Bengtsson z utworem „I Can’t Go On”, dzięki czemu zdobył możliwość reprezentowania kraju w 62. Konkursie Piosenki Eurowizji organizowanym w Kijowie. Piosenkarz zajął pierwsze miejsce w głosowaniu jurorów (96 pkt) i drugie miejsce w głosowaniu telewidzów (50 pkt za 1,435,963 głosów).
9 maja wystąpił jako pierwszy w kolejności w pierwszym półfinale konkursu i z trzeciego miejsca awansował do finału rozgrywanego 13 maja. Zajął w nim ostatecznie piąte miejsce po uzyskaniu 344 punktów w tym 126 punktów od telewidzów (8. miejsce) i 218 pkt od jurorów (3. miejsce).
Latem 2017 telewizja SVT potwierdziła chęć udziału w 63. Konkursie Piosenki Eurowizji w Lizbonie. W czerwcu ogłosiła regulamin Melodifestivalen 2018, a 26 września potwierdziła daty i miejsca organizacji poszczególnych koncertów: rundy półfinałowe odbędą się 3, 10, 17 i 24 lutego w (kolejno): Karlstadzie (Löfbergs Arena), Göteborgu (Scandinavium), Malmö (Malmö Arena) i Örnsköldsviku (Fjällräven Center), koncert drugiej szansy zostanie zorganizowany 3 marca w Kristianstadzie (Kristianstad Arena), a finał zostanie rozegrany 10 marca w Sztokholmie (Friends Arena). Wszystkie koncerty konkursowe prowadził David Lindgren.
Do nadawcy nadesłano 2771 zgłoszeń, spośród których stacja wybrała 28 utworów. W listopadzie odbyła się konferencja prasowa, podczas której ogłoszono uczestników selekcji, którymi zostali: Renaida, Benjamin Ingrosso, Edward Blom, John Lundvik, Kikki Danielsson, Sigrid Bernson, Kamferdrops (pierwszy półfinał), Ida Redig, Jonas Gardell, Margaret, Liamoo, Samir & Viktor, Mimi Werner, Stiko Per Larsson (drugi półfinał), Martin Almgren, Dotter, Méndez, Moncho, Kalle Moraeus i Orsa Spelmän, Jessica Andersson, Barbi Escobar (trzeci półfinał), Elias Abbas, Emmi Christensson, Felicia Olsson, Felix Sandman, Jessica Andersson, Mariette, Olivia, Rolandz i Sigrid Bernson (czwarty półfinał). Do finału zakwalifikowało się łącznie dwunastu wykonawców: Méndez, Renaida, Martin Almgren, John Lundvik, Jessica Andersson, Liamoo, Samir & Viktor, Mariette, Felix Sandman, Margaret, Benjamin Ingrosso i Rolandz. Pierwsze miejsce zajął Benjamin Ingrosso z piosenką „Dance You Off”, za którą otrzymał łącznie 181 punktów, w tym 114 od jurorów i 67 od widzów (1,469,808 głosów).
10 maja wystąpił jako piętnasty w kolejności w drugim półfinale konkursu i z drugiego miejsca zakwalifikował się do finału, który odbył się 12 maja. Wystąpił w nim jako dwudziesty w kolejności i zajął siódme miejsce po zdobyciu 274 punktów w tym 21 punktów od telewidzów (23. miejsce) i 253 pkt od jurorów (2. miejsce).
Po wygranej Netty w finale konkursu w 2018 i możliwości organizacji 64. konkursu w Jerozolimie, wielu mieszkańców Szwecji nawoływało do bojkotu imprezy. W maju stacja SVT potwierdziła udział w 64. Konkursie Piosenki Eurowizji organizowanym w Tel Awiwie. Niedługo później ogłosiła regulamin Melodifestivalen 2019 i ogłosiła daty oraz miejsca organizacji wszystkich konkursów konkursowych. Cztery rundy półfinałowe odbędą się 2, 9, 16 i 22 lutego 2019 w (kolejno): Göteborgu (Scandinavium), Malmö (Malmö Arena), Leksandzie (Tegera Arena) i Lidköpingu (Sparbanken Arena), koncert drugiej szansy zostanie rozegrany 2 marca w Nyköpingu (Nyköpings Arenor Rosvalla), a finał – 9 marca w Sztokholmie (Friends Arena). Wszystkie koncerty konkursowe poprowadzą: Eric Saade, Marika Carlsson, Sarah Dawn Finer i Kodjo Akolor.
Do stawki konkursowej dopuszczono 28 propozycji, które ogłoszono 27 listopada podczas konferencji prasowej SVT. W eliminacjach wystąpią: Anna Bergendahl, Nano, Mohombi, Zeana (feat. Anis Don Demina), Arja Saijonmaa, High15, Wiktoria (pierwszy półfinał), Andreas Johnson, Hanna Ferm i Liamoo, Malou Prytz, Oscar Enestad, Jan Malmsjö, Vlad Reiser, Margaret (drugi półfinał), Dolly Style, Martin Stenmarck, Jon Henrik Fjällgren, Omar, The Lovers Of Valdaro, Lina Hedlund, Rebecka Karlsson, Arvingarna, Anton Hagman, Ann-Louise Hansson, Bishara, Pagan Fury i John Lundv (czwarty półfinał). Do finału zakwalifikowali się: Mohombi, Wiktoria, Hanna Ferm i Liamoo, Malou Prytz, Lina Hedlund, Jon Henrik Fjällgren, Bishara, John Lundvik, Anna Bergendahl, Nano, Lisa Ajax i Arvingarna. 9 marca w finale konkursu zwyciężył John Lundvik z piosenką „Too Late for Love”, za którą zdobył największą liczbę 181 punktów, w tym maksymalną liczbę 96 pkt w głosowaniu międzynarodowego panelu jurorskiego i 85 pkt od widzów.
Szwecja uczestniczy w Konkursie Piosenki Eurowizji od 1958 i do tej pory wzięła w nim udział 57 razy. Poniższa tabela uwzględnia nazwiska wszystkich szwedzkich reprezentantów, tytuły konkursowych piosenek oraz wyniki w poszczególnych latach.
Konkurs Piosenki Eurowizji odbył się w Szwecji pięć razy: dwukrotnie w Sztokholmie (1975 i 2000) i w Malmö (1992 i 2013) oraz raz w Göteborgu (1985). W 2016 konkurs po raz trzeci został zorganizowany w Sztokholmie.
Nagrody im. Marcela Bezençona – trofea dla najlepszych konkurencyjnych piosenek w finale, które zostały po raz pierwszy rozdane podczas 47. Konkursu Piosenki Eurowizji zorganizowanego w Tallinnie w Estonii. Pomysłodawcami nagrody byli: Christer Björkman (reprezentant Szwecji w 1992, obecny Szef Delegacji Szwecji) oraz Richard Herrey (członek szwedzkiego zespołu Herreys, który wygrał Konkurs Piosenki Eurowizji 1984). Statuetka nosi nazwisko twórcy Konkursu Piosenki Eurowizji – Marcela Bezençona.
Nagroda Kompozytorska (zwycięzcę wybierają kompozytorzy biorący udział w konkursie)Nagroda Artystyczna
OGAE (fr. Organisation Générale des Amateurs de l'Eurovision, pol.: Stowarzyszenie Miłośników Konkursu Piosenki Eurowizji) – pozarządowa, pozapolityczna organizacja non profit, międzynarodowy fanklub Konkursu Piosenki Eurowizji założony w 1984 w mieście Savonlinna w Finlandii przez Jari-Pekka Koikkalainena i mający na celu szerzenie krajowej muzyki popularnej na całym świecie oraz współpracę z innymi klubami, współpracę z fanami imprezy, promocję konkursu i utworzenie silnych relacji z krajowymi nadawcami. Składa się z 37 klubów fanów konkursu, rozmieszczonych na terenie całej Europy. Wszystkie inne państwa na świecie są zjednoczone w OGAE Reszta Świata, które powstało w 2004. Od 2 lipca 2011 centrala OGAE International z siedzibą w Paryżu posiada status prawny.
Od 2007 OGAE przeprowadza przed każdym konkursem specjalną ankietę, w której wszystkie kluby głosują na wszystkie piosenki zgłoszone do danego konkursu, przy użyciu tzw. systemu „eurowizyjnego” (1-7, 8, 10 i 12 punktów dla 10 najwyżej ocenionych utworów; klub nie może głosować na propozycję z własnego kraju).
W listopadzie 2004 krajowy nadawca zorganizował specjalny koncert jubileuszowy z okazji 50-lecia festiwalu Melodifestivalen. Podczas koncertu wybrano najlepszy utwór w historii imprezy, a wyboru dokonano spośród piętnastu propozycji, które wygrały internetowe głosowanie zorganizowane przez stację. Ostatecznie na liście znalazły się utwory: „Fångad av en stormvind”, „Främling” i „Mitt i ett äventyr” Caroli, „Se på mig” Jana Johansena, „Det börjar verka kärlek banne mig” Claes-Görana Hederströma, „Det gör ont” Leny Philipsson, „Michelangelo” Björna Skifsa, „I morgon är en annan dag” Christera Björkmana, „Diggi-loo diggi-ley” boys bandu Herreys, „Augustin” Siw Malmkvist i Brity Borg, „Waterloo” zespołu ABBA, „Stad i ljus” Tommy’ego Körberga, „Tusen och en natt” Charlotte Nilsson, „Symfonin” Loa Falkmana i „När vindarna viskar mitt namn” Rogera Pontarego. Ogłoszenie wyników nastąpiło podczas gali charytatywnej Världens Barn, a plebiscyt wygrał przebój „Waterloo” zespołu ABBA. Drugie miejsce zajęła piosenka „Främling” Caroli, a trzecie – „Diggi-loo diggi-ley” boys bandu Herreys.
W marcu 2005 w hali Cirkus w Sztokholmie zorganizowano specjalny koncert Alla tiders Melodifestival, podczas którego szwedzcy artyści zaprezentowali utwory, które zajęły pierwsze dziesięć miejsc w plebiscycie. Transmisja wydarzenia odbyła się na początku kwietnia.
W październiku 2005 odbył się specjalny koncert jubileuszowy Gratulacje: 50 lat Konkursu Piosenki Eurowizji, który został zorganizowany przez Europejską Unię Nadawców (EBU) z okazji 50-lecia Konkursu Piosenki Eurowizji. W trakcie koncertu odbył się plebiscyt na najlepszą piosenkę w całej historii imprezy. W stawce konkursowej znalazła się m.in. szwedzka propozycja „Waterloo” zespołu ABBA, która wygrała 18. Konkurs Piosenki Eurowizji w 1974. Utwór zajął ostatecznie pierwsze miejsce z 329 punktami na koncie, tym samym wygrał głosowanie i został uznany „najlepszym utworem Konkursu Piosenki Eurowizji wszech czasów”.
