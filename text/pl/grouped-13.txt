
Bitwa HMAS Sydney z HSK Kormoran – bitwa morska, która odbyła się 19 listopada 1941 na Oceanie Indyjskim w pobliżu zachodniego wybrzeża Australii między australijskim krążownikiem lekkim HMAS „Sydney” i niemieckim krążownikiem pomocniczym HSK „Kormoran”.
W wyniku bitwy oba okręty zostały zniszczone, przy czym krążownik „Sydney” zatonął wraz z całą załogą, natomiast załoga „Kormorana” została w większości uratowana i resztę wojny spędziła w obozie jenieckim nr 13 w Australii. W wyniku wieloletnich poszukiwań wraki obu jednostek odnaleziono 16 marca 2008 roku. Początkowo opis przebiegu starcia oparty był wyłącznie na zeznaniach załogi „Kormorana”, dopiero w 2009 po odnalezieniu wraku okrętu udało się zrekonstruować, w jaki sposób „Sydney” został zatopiony.
HMAS „Sydney” (lekki krążownik brytyjskiego typu Leander) został zwodowany w roku 1934 w stoczni Swan Hunter and Wigham Richardson Ltd w Wallsend w Wielkiej Brytanii i przekazany marynarce wojennej Australii. Jego podstawowe uzbrojenie składało się z ośmiu dział 152 mm i czterech 102 mm. W roku 1940 „Sydney” operował na Morzu Śródziemnym, gdzie wsławił się w bitwie koło Przylądka Spatha, ciężko uszkadzając włoski krążownik „Bartolomeo Colleoni” (posłany wkrótce na dno przez inne jednostki) i dwa niszczyciele w kolejnym starciu. Po powrocie na wody australijskie w lipcu 1941 roku dotychczasowy dowódca, doświadczony kapitan John Augustine Collins, został zastąpiony przez nieposiadającego jeszcze wojennego doświadczenia kapitana Josepha Burnetta. Z nim wypłynął w swój ostatni rejs. Ponadto dokonano zmian w składzie załogi — większość doświadczonych marynarzy została przeniesiona do służby na lądzie lub na inne okręty, a na ich miejsce przybyli niedoświadczeni.
„HSK-8” Kormoran, statek towarowy przekształcony w tzw. Hilfskreuzer (krążownik pomocniczy, w rzeczywistości rajder nastawiony na niszczenie alianckiej floty handlowej), dowodzony był przez komandora porucznika (Fregattenkapitän) Theodora Detmersa. Niemiecki korsarz występował pod nazwą holenderskiego statku handlowego „Straat Malakka”. „Kormorana” od prawdziwego okrętu różniły (poza wyglądem) jedynie mniejsza szybkość i prawie całkowity brak opancerzenia; posiadał natomiast silne uzbrojenie, na które składało się sześć dział 150 mm i trzy wyrzutnie torped. W ciągu ponad rocznego rajdu zatopił na południowym Atlantyku, Oceanie Indyjskim i Pacyfiku jedenaście jednostek pływających Aliantów o łącznym tonażu 68 274 BRT.
Opierając się na doświadczeniach I wojny światowej brytyjska Admiralicja uważała, że dla ochrony morskich szlaków handlowych potrzebuje co najmniej 70 krążowników. Tymczasem, gdy we wrześniu 1939 roku Zjednoczone Królestwo wypowiedziało wojnę Niemcom, Royal Navy miała jedynie 58 krążowników, z czego tylko 18 ciężkich. Resztę stanowiły krążowniki lekkie z działami 152 mm artylerii głównej.
Niemiecka Kriegsmarine również była słabo przygotowana. Wejście Wielkiej Brytanii do wojny była szokiem dla Seekriegsleitung (SKL – Dowództwo Operacji Morskich), które w tym momencie miało jedynie 3 pancerniki kieszonkowe i 23 duże, oceaniczne U-Booty do zwalczania żeglugi handlowej przeciwnika. Dlatego SKL natychmiast zaczęła wdrażać plan budowy flotylli 12 krążowników pomocniczych, z których sześć miało wyruszyć na oceany w roku 1940, reszta zaś w przyszłości. W rzeczywistości w latach 1940-1942 wybudowano ich jedenaście:
27 września 1940 roku zawarto w Berlinie trójporozumienie niemiecko-włosko-japońskie, zwane paktem berlińskim, będące przedłużeniem wcześniejszego paktu antykominternowskiego, na mocy którego dotychczasowe posiadłości brytyjskie i holenderskie na Dalekim Wschodzie miały przypaść Niemcom, ale – wobec odległości – atak na te terytoria przypuściły siły japońskie, co miało zmusić nieprzyjaciela do wycofania się na dalekie pozycje: Aleuty i Hawaje na północy i wschodzie, Mongolię i Indie na zachodzie, oraz Australię na południu. W ramach szeroko zakrojonej operacji marynarka i lotnictwo Japonii rozpoczęły w grudniu 1941 roku operację, której głównym celem było zajęcie bogatych w ropę naftową Indii Holenderskich. Zdając sobie sprawę z zamiarów japońskich podjęto w Londynie decyzję o obronie sojuszniczych terenów, w czym miały uczestniczyć siły zbrojne całego Zjednoczonego Królestwa, w tym Australii i Nowej Zelandii. W efekcie do macierzystych portów powróciły operujące na europejskich wodach okręty Royal Australian Navy.
HSK Kormoran był ostatnim z siedmiu pierwszych Hilfskreuzerów, jakie wyruszyły do akcji i swój rejon operacyjny na Południowym Atlantyku między wybrzeżem brazylijskim a Afryką osiągnął dopiero w styczniu 1941 roku. W ciągu trzech miesięcy Detmers zatopił osiem alianckich statków, po czym skierował rajdera na Ocean Indyjski, gdzie w okresie od czerwca do września posłał na dno kolejne trzy jednostki. W tym czasie „Kormoran” został kilkakrotnie namierzony, a w Zatoce Bengalskiej ścigał go bezskutecznie krążownik pomocniczy HMS „Canton”.
Detmers spędził jeszcze jeden tydzień pośrodku Oceanu Indyjskiego. Następnie udał się na wody południowoaustralijskie, w okolice Cape Leeuwin, gdzie uzupełnił zapasy amunicji i paliwa ze statku zaopatrzeniowego „Kulmerland”. Jego zamiarem było postawić swe miny na wysokości Perth, ale odebrał ostrzeżenie drogą radiową, że w okolicach portu kręcą się australijskie okręty. W tej sytuacji skierował się na północ, ku Zatoce Rekina.
Około godziny 16:00, 19 listopada 1941 roku, HMAS „Sydney” znajdował się w pobliżu zachodniego wybrzeża Australii (prawdopodobnie na przybliżonej pozycji 28S111E). Kierował się ku bazie marynarki w Fremantle po odprowadzeniu do Cieśniny Sundajskiej transportowca z wojskiem „Zealandia”. Wtedy właśnie dostrzeżono z pomostu nierozpoznany statek w odległości 12 mil morskich (około 20 km). „Sydney” zbliżył się do statku, który również kierował się na południe. Jak się później okazało, na „Kormoranie” wcześniej dostrzeżono obcy statek i Demster kazał zawrócić i zwiększyć prędkość. Kapitan Burnett bez trudu dogonił podejrzany statek i rutynowo zażądał przedstawienia się nazwą, portem docelowym i alianckim numerem kodowym (którego dowódca „Kormorana” prawdopodobnie nie znał). W tej sytuacji jedyną szansą Niemców było zaskoczenie przeciwnika atakiem z jak najmniejszej odległości, bowiem przy walce na dystans opancerzenie i szybkość „Sydney” dawały krążownikowi australijskiemu znaczną przewagę.
Podczas powtarzających się pytań i coraz bardziej niejasnych odpowiedzi, co trwało blisko pół godziny, obie jednostki zbliżyły się do siebie na ok. 1000 – 1200 metrów, płynąc równolegle w tym samym kierunku. O godzinie 17:30 Detmers postanowił wykorzystać szansę i dał rozkaz „Tarnung fallen lassen” („zrzucić maskowanie”) i otworzyć ogień. Pierwsze salwy niemieckie całkowicie zaskoczyły Australijczyków. Zgodnie z zeznaniami jeńców niemieckich „Sydney” został trafiony co najmniej 50 pociskami 150 mm, a ogień szybkostrzelnych działek przeciwlotniczych 20 mm zmasakrował obsadę pomostu i otwartych pokładów krążownika. Według zeznań jeńców „Sydney” został również trafiony jedną torpedą. Zgodnie z późniejszymi przeprowadzonymi badaniami wraku „Sydney” i symulacjami komputerowymi, okręt ten został trafiony przynajmniej 87 pociskami 150 mm, 400 pociskami 37 mm oraz ok. 3000 pociskami 20 mm oraz torpedą, która wybuchła tuż przed wieżą działową „A” czyniąc ją niezdolną do walki i poważnie niszcząc sekcję dziobową okrętu. W ciągu kilku minut krążownik mocno zanurzył się dziobem, a jego prędkość spadła do 5-7 węzłów. Jak wykazały przeprowadzone w roku 2009 badania wraku australijski krążownik wystrzelił w stronę krążownika niemieckiego 6 torped, ale żadna nie trafiła.
Artylerzyści „Sydney” przez pierwszych dwadzieścia minut starcia nie potrafili odpowiedzieć celnym ogniem. Przyczyną było zniszczenie dowództwa okrętu i centrali artyleryjskiej nad pomostem, ale w końcu kilka pocisków 152 mm z wieży działowej „X” trafiło maszynownię „Kormorana”, zniszczyło jedno z dział 150 mm wraz z obsługą i wywołało na śródokręciu gwałtowny pożar, który zaczął przesuwać się w kierunku rufy.
Obie jednostki zostały unieszkodliwione w wyniku starcia, choć Niemcy strzelali do krążownika jeszcze przez 25 minut. Następnie zaczęły się z wolna oddalać od siebie, przy czym „Kormoran” został na miejscu, a płonący „Sydney” kierował się powoli na południowy wschód, w stronę Perth, ale na pokładzie nie było widać śladów życia. Tuż przed północą, w zupełnych ciemnościach, załoga „Kormorana” dostrzegła błysk na horyzoncie i usłyszała serię dalekich eksplozji, co prawdopodobnie było spowodowane przedostaniem się ognia do komór amunicyjnych krążownika. HMAS „Sydney” zatonął wraz z całą załogą liczącą 645 marynarzy i oficerów.
Tymczasem na „Kormoranie” rozszerzał się gwałtowny pożar zagrażający eksplozją zmagazynowanych w rufowej ładowni min. W tej sytuacji Detmers nakazał opuszczenie i zatopienie okrętu. Zeszło z niego około 360 ludzi (ponad trzydziestu zginęło podczas bitwy). Otwarto zawory denne, ale statek nie tonął. Krótko po północy detonowały jednak miny oraz magazyn amunicji i „Kormoran” zatonął rufą naprzód w serii potężnych wybuchów.
317 członków załogi wraz z dowódcą uratowało się. Większość z nich zostało po kilku dniach wyłowionych z morza przez załogi australijskiego okrętu pomocniczego HMAS „Yandra” i statków „Koolinda” i AHS „Centaur”, a jedna łódź dotarła 28 listopada do wybrzeża w okolicach miejscowości Carnarvon w Zatoce Rekina. Wszyscy zostali przesłuchani, a następnie osadzeni w australijskich obozach jenieckich, skąd zwolniono ich i odesłano do Niemiec w roku 1947.
Australijskie Muzeum Wojny (ang. Australian War Memorial) jest w posiadaniu jedynego śladu po krążowniku – tratwy ratunkowej typu Carley (odnalezionej przez HMAS „Heros”. Tratwa ta została uszkodzona przez serie z broni maszynowej; znaleziono ją na morzu, w okolicy Zatoki Rekina, w kilka dni po bitwie. Tratwa nie nosiła oznakowania świadczącego, że pochodzi z HMAS „Sydney”.
Około 6 lutego 1942 roku inną tego typu tratwę ze zwłokami niezidentyfikowanego człowieka odkryto w pobliżu Wyspy Bożego Narodzenia w odległości 2500 km na zachód od miejsca bitwy. Zwłoki pochowano na wyspie; co się stało z tratwą, nie wiadomo. Dokumentacja dotycząca pochówku zaginęła podczas japońskiej okupacji wyspy, a powojenne poszukiwania na lokalnym cmentarzu nie dały rezultatu. W roku 2006 archeolodzy znaleźli jednak grób niezidentyfikowanej osoby, w której czaszce tkwił pocisk 9 mm lub (co również możliwe) odłamek pocisku artyleryjskiego. Badania szkieletu (także metodą DNA) nie pozwoliły zidentyfikować go jako członka załogi HMAS „Sydney”.
W marcu 1943 roku na plaży wyspy Moreton w stanie Queensland (około 60 km na północny wschód od Brisbane, a więc na wschodnim wybrzeżu kontynentu australijskiego) znaleziono kamizelkę ratunkową z HMAS „Sydney”, jest jednak prawdopodobne, że została ona zgubiona w tej okolicy na długo przed bitwą z Kormoranem.
Zaraz po weryfikacji zeznań niemieckiej załogi „Kormorana” (a były one wyjątkowo zgodne) w prasie australijskiej pojawiły się wątpliwości co do prawdziwego przebiegu zdarzeń z 19 listopada 1941. Nawet specjalistom trudno było uwierzyć, że „statek handlowy” mógł posłać na dno w pełni sprawny i gotowy do boju okręt wojenny wraz z całą załogą. Wydało się również wątpliwe, że dowódca australijskiego okrętu zaniedbał do tego stopnia ostrożność, by zbliżyć się na odległość tysiąca metrów do udzielającego wykrętnych odpowiedzi „statku handlowego”. Pytano też, dlaczego z załogi „Sydney” nie ocalał nikt, podczas gdy większość załogi „Kormorana” zdołała opuścić pokład. Brak jakichkolwiek dowodów oraz opis wydarzeń pochodzący wyłącznie od Niemców stały się przyczynkiem szeregu spekulacji i licznych teorii spiskowych.
Sugerowano, że Niemcy, po wygranej bitwie morskiej, wymordowali rozbitków z „Sydney”. Inna teoria głosiła, że w akcji brała udział załoga niezidentyfikowanego japońskiego okrętu podwodnego. Zgodnie z tą drugą teorią udział Japończyków został utajniony, bowiem w tym czasie Japonia nie była jeszcze w stanie wojny z Australią. Wojnę wypowiedziano z obu stron 7 grudnia, po ataku na Pearl Harbor. Jednakże nie ma żadnych materialnych dowodów na to, że niemiecka załoga „Kormorana” dokonała zbrodni wojennej, jak również na to, że w bitwie brali udział Japończycy.
Powracająca w mediach australijskich dyskusja była przeładowana emocjami i daleka do wyciągnięcia ostatecznych wniosków. Np. na jesieni roku 2006 prasa opublikowała list Toma Burnetta, syna poległego kapitana HMAS „Sydney”, który zaprotestował przeciwko poszukiwaniom wraku krążownika, by nie urazić uczuć rodzin marynarzy. Jednak większość społeczeństwa Australii była za kontynuowaniem poszukiwań dla wyjaśnienia zagadki, a ruch o nazwie „Zatopiony, lecz nie zapomniany” (ang. Sunk-but-not-Forgotten) skupiał setki tysięcy ludzi.
Podstawową trudnością w zlokalizowaniu wraków obu jednostek była niemożność dokładnego ustalenia miejsca bitwy. Mogła ona przebiegać zarówno na pełnym morzu wiele kilometrów od wyspy Dirk Hartog, jak i dużo bliżej, na północny zachód od miejscowości Carnarvon. Firma HMAS Sydney Search Party Ltd, powstała w roku 1989, zaplanowała dalsze poszukiwania, w którym to celu zawarto porozumienie z „łowcą wraków” Davidem Mearnsem wsławionym zlokalizowaniem w lipcu 2001 roku wraku HMS „Hood ” na północnym Atlantyku. Mearns uważał, że będzie w stanie zlokalizować oba wraki przy użyciu najnowszej technologii poszukiwawczej oraz na podstawie opublikowanych w ostatnich latach danych z szyfrowanych zapisków komandora Detmersa.
Niektóre fakty dotyczące bitwy i zatonięcia „Sydney” zostały ujawnione w oficjalnej historii działań Royal Australian Navy autorstwa G.H. Gilla, opublikowanej w 1957 roku. Dwa lata później komandor Detmers wydał drukiem swoje wspomnienia zatytułowane Krążownik «Kormoran» (polskie wydanie Gdańsk, 2011), oparte na prywatnym dzienniku rejsu i zapiskach dotyczących ostatniej bitwy. W latach 1997–1998 przeprowadzone zostało przez Połączony Stały Komitet Spraw Zagranicznych, Obrony i Handlu parlamentu australijskiego (The Parliamentary Joint Standing Committee on Foreign Affairs, Defence and Trade) dochodzenie celem wyjaśnienia okoliczności zatopienia „Sydney”. Wykazało ono, że wyjaśnienia jeńców niemieckich udzielone w czasie przesłuchań pod koniec 1941 roku zawierają prawdopodobne odpowiedzi na wiele pytań. W czasie seminarium, które odbyło się we Fremantle w 2001 roku, przedstawiono parlamentarną rekomendację do prowadzenia poszukiwań obu wraków i wydzielenia publicznych środków na ten cel.
W sierpniu 2005 roku premier rządu australijskiego John Howard zapowiedział przekazanie firmie poszukiwawczej kwoty 1,3 mln dolarów australijskich; dalsze pół miliona obiecał rząd stanu Australia Zachodnia, a ćwierć miliona stan Nowa Południowa Walia; HMAS Sydney Search Party miała nadto obiecane fundusze w wysokości 8 milionów ze źródeł prywatnych. Poszukiwania miały zostać podjęte najpierw o okolicach Zatoki Rekina. Inna grupa poszukiwawcza zamierzała prowadzić badania w płytszych wodach przybrzeżnych. Do kwietnia roku 2007 poszukiwania nie przyniosły rezultatów. Były one prowadzone na szelfie przybrzeżnym, gdzie głębokości nie przekraczają 200 metrów, a dno jest stosunkowo gładkie i względnie płaskie.
Mearns, który zaczął poszukiwania z nastaniem wiosny (listopad 2007), zamierzał penetrować znacznie głębszy akwen, gdzie dno – poza granicą szelfu – opada do dwóch, a nawet czterech tysięcy metrów. Nie chciał on ani wydobywać, ani penetrować wraków, a jedynie sporządzić dokumentację fotograficzną i umieścić pamiątkowe plakietki. Sprzęt, jakim dysponował, to wysoce wyspecjalizowane batyskafy-roboty, dlatego poszukiwacz był pełen optymizmu, czemu dawał wyraz w wywiadach dla mediów. Jedyna trudność, jaką przewidywał, to ogromny obszar, który należy przeszukać (ok. 150-200 tys. mil kwadratowych).
W końcu 2005 ukazała się książka autorstwa australijskiej dziennikarki Glenys McDonald, oparta na wywiadach przeprowadzonych z ludźmi zamieszkującymi zachodnie wybrzeże w końcu roku 1941. Zgodnie z tymi (niezbyt wiarygodnymi) relacjami mieszkańcy wioski rybackiej Port Gregory – około 80 km na północ od Geraldton – mieli widzieć rozbłyski i słyszeć odgłosy kanonady mniej więcej w tym czasie, gdy „Sydney” i „Kormoran” toczyły swój śmiertelny bój. Oznaczałoby to, że bitwa miała miejsce dużo dalej na południe niż powszechnie przypuszczano.
Warto − jako ciekawostkę − odnotować, że w czasie I wojny światowej poprzednik australijskiego krążownika – HMAS „Sydney” − zatopił koło Wysp Kokosowych niemieckiego rajdera – krążownik „Emden”, który 4 sierpnia 1914 zdobył rosyjski parowiec „Riazań”, przebudowany później na niemiecki krążownik pomocniczy „Cormoran”. Na innym okręcie o nazwie „Emden” służył wówczas późniejszy dowódca „Kormorana” – Theodor Detmers.
17 marca 2008 premier Australii Kevin Rudd ogłosił, że po dwutygodniowej, szeroko zakrojonej, sponsorowanej przez rząd australijski akcji poszukiwawczej, w pobliżu zachodnich wybrzeży Australii (około 150 km na zachód od Shark Bay) odnaleziono wrak „Kormorana”. Wrak okrętu australijskiego, który był głównym celem poszukiwań, odnaleziono jeszcze w tym samym dniu, ale poinformowano o tym 24 godziny później.
Wrak „Kormorana” został zlokalizowany 12 marca 2008 roku, na głębokości 2560 metrów, rozłamany na dwie części oddalone od siebie o 1300 metrów. W godzinę po oświadczeniu premiera ekipa poszukiwawcza zlokalizowała również szczątki okrętu australijskiego, co ogłoszono publicznie następnego dnia. „Sydney” spoczywa na dnie morskim na głębokości ponad 2200 m, 180 km na zachód od Steep Point w Australii Zachodniej. Na skutek wielokrotnych trafień pociskami artyleryjskimi i torpedą okręt przełamał się przed pójściem na dno. Część dziobowa zatonęła pionowo w miejscu katastrofy, pozostałe sekcje tonęły skośnie, pozostając w odległości około 500 metrów na południowy wschód. Miejsce zatonięcia okrętów objęte jest ochroną na podstawie zapisów Historic Shipwreck Act i jakakolwiek działalność podwodna jest tam zabroniona bez specjalnego zezwolenia.
Robert Forczyk: German Commerce Raider vs British Cruiser: The Atlantic & The Pacific 1941. Osprey Publishing, 2010. ISBN 978-1-84603-918-8.
Sydney Morning Herald article (February 23, 2005) on expedition by David Mearns to find the wreck of „Sydney”

Bitwa o Buna-Gona – jeden z najważniejszych epizodów walk na Nowej Gwinei podczas II wojny światowej na Pacyfiku. Krwawe zmagania trwające od połowy listopada 1942 niemal do końca stycznia 1943 roku zakończyły się zwycięstwem aliantów, ale zwycięstwo to zostało okupione znacznie większymi stratami niż lepiej znane opinii publicznej walki o Guadalcanal. W rezultacie klęsk pod Buna-Gona i na Guadalcanalu, Japończycy nie byli w stanie zrealizować swego planu zablokowania Australii i przecięcia jej szlaków komunikacyjnych ze Stanami Zjednoczonymi i musieli przejść na wszystkich frontach walk na południowo-zachodnim Pacyfiku do obrony.
Po przegraniu przez Japończyków bitwy na Morzu Koralowym, co uniemożliwiło im szybkie zajęcie Portu Moresby desantem, ich siły wylądowały 21 lipca 1942 roku na północnym wybrzeżu Nowej Gwinei i ustanowiły kilka przyczółków w pobliżu wiosek Buna, Sanananda i Gona, skąd ruszyły szlakiem Kokoda, wiodącym przez wysokie na 4000 m pasmo górskie Owena Stanleya w nadziei zdobycia Portu Moresby od strony lądu. Niewielkie siły australijskie, jakie Japończycy napotkali na szlaku, toczyły przez dwa miesiące ciężkie walki obronne, spychane krok za krokiem przez lepiej przygotowanych do walk w dżungli Japończyków. W chwili, gdy linia frontu znajdowała się zaledwie 48 km od Port Moresby, siły japońskie stanowiły już tylko 20% początkowych stanów. Reszta zginęła, odniosła rany lub została powalona przez choroby. Opieki medycznej w zasadzie nie było, a nawet najzdrowsi cierpieli z głodu. Mimo to generał-porucznik Tomitarō Horii za wszelką cenę chciał zdobyć Port Moresby.
Wycieńczeni, ale zdeterminowani żołnierze japońscy zatrzymali się 17 września na szczytach tuż przed grzbietem pasma Imita, skąd widzieli światła Portu Moresby i gdzie oczekiwali na obiecane zaopatrzenie i posiłki. Generał Horii był zdruzgotany, gdy dowiedział się, że ma wycofać swych ludzi na północ, by Cesarska Armia Japońska mogła zgromadzić wszelkie możliwe siły do pokonania nieprzyjaciela na Guadalcanalu.
29 września Australijczycy podjęli pościg za uchodzącymi Japończykami tocząc na wąskiej, błotnistej ścieżce zacięte boje z ariergardą japońską. Japończycy zdołali przygotować umocnioną linię obronną na brzegu Eora Creek, ale po kilku dniach zostawili pozycje chorym i rannym, podczas gdy reszta spiesznie oddaliła się w stronę wybrzeża, porzucając cięższą broń, skrzynie z amunicją, słowem wszystko, co mogło opóźnić odwrót. Oddziały australijskie z łatwością pokonały nie w pełni sprawnych obrońców i kontynuowały pościg, dopóki nie natrafiły na dobrze przygotowane stanowiska przyczółka Buna-Gona.
Tymczasem na przełomie sierpnia i września 1942 roku inne siły australijskie w bitwie o Milne Bay pokonały Japończyków, którzy próbowali zdobyć strategicznie ważny port i lotnisko na południowo-wschodnim krańcu Nowej Gwinei. Po raz pierwszy w walkach lądowych wojny na Pacyfiku aliantom udało się uniemożliwić Japończykom osiągnięcie zamierzonego przez nich celu.
Scena przyszłej bitwy wokół Buna-Gona to bagnista równina. Położona pomiędzy brzegiem morza a podnóżami gór Owena Stanleya rozciąga się na szerokość około 12 km, przy czym nigdzie nie sięga wyżej niż 3 m n.p.m., a lotnisko pod Buną leży na wysokości 1 m n.p.m. Główny ciek wodny regionu, rzeka Girua, szeroka na 7-20 m u stóp wzniesień, niewiele dalej płynie przez rozległe bagna, gdzie rozpada się na szereg odnóg, tworzących deltę sięgającą od przylądka Sanananda na północy po wioskę Buna na południu. Między dwoma z tych odnóg, Entrance Creek i Simemi Creek, leżą bagna nie do przebycia. Wokół rozciąga się gęsta dżungla, w delcie i wzdłuż wybrzeży rozciągają się lasy namorzynowe. Krajobraz uzupełniają zagajniki palm kokosowych sięgających 40 m wysokości, zaś otwarte przestrzenie porastają wysokie na 2-3 m trawy kunai o ostrych jak brzytwa krawędziach. Średnia temperatura powietrza wynosi 35 °C, a wilgotność przekracza 85%. Opady deszczu to 250 mm dziennie.
Widoczność w takim terenie była bardzo ograniczona. Żołnierz siedzący w okopie poza bezpośrednim otoczeniem nie widział właściwie nic, a stojący – i narażający się tym samym na strzał snajpera – nie dalej niż 25 m. Grunt, nawet tam gdzie nie było bagna, nasiąknięty był wodą. Przejść można było jedynie kilkoma wyżej położonymi ścieżkami, jakie wydeptali krajowcy, ale i one były niemal zawsze błotniste. Japończycy w takich właśnie miejscach pobudowali swe zamaskowane bunkry trzymające pod ogniem dojście z każdego kierunku. Żaden pojazd nie mógł tamtędy przejechać. Dżungla, zarośla, bagna i rzeki powodowały, że oskrzydlenie japońskich pozycji było niemożliwe. W tym klimacie z łatwością szerzyły się malaria, denga, tyfus i dyzenteria, nie mówiąc już o lżejszych schorzeniach jak owrzodzenia stóp i pachwin, czy grzybice.
Wojskami japońskimi dowodził generał-major Kensaku Oda, następca gen. Tomitarō Horii’ego, który utonął w rzece Kumusi podczas odwrotu szlakiem Kokoda po nieudanej próbie zdobycia Port Moresby.
Obrona przyczółka Buna-Gona opierała się na trzech rejonach umocnionych: najdalej na północ wysunięty był odcinek od przylądka Wye po misję w Gona (dowódca mjr Tsume Yamamoto). W centrum, wokół przylądka Sanananda, powstały umocnienia, których przedłużeniem były stanowiska ogniowe na szlaku wiodącym z wioski Soputa (dowódca płk Yosuke Yokoyama, który był jednocześnie dowódcą całości). Trzecie i największe fortyfikacje rozciągały się od półwyspu Endaiadere w pobliżu plantacji Duropa aż do wioski Buna. Obejmowały misyjne i rządowe zabudowania w Bunie oraz lotnisko, które zostało przez Japończyków rozbudowane, a pas startowy przedłużony (dowódcą obrony odcinka był kpt. Yoshitatsu Yasuda). Cały front obrony japońskiej miał niecałe 10 km długości i zaledwie 1200 m głębokości. Rejony umocnione były wprawdzie odseparowane od siebie, lecz łączność między nimi i liniami zaopatrzenia była – przynajmniej na początku – dobra. Początkowo Japończycy utrzymywali kontakt nawet z Rabaulem, skąd otrzymywali zaopatrzenie i uzupełnienia oraz gdzie odsyłali, na pokładach jednostek nawodnych, a pod koniec już tylko podwodnych, swoich rannych. Alianci potrzebowali aż dwóch miesięcy, by ostatecznie przeciąć tę linię komunikacji.
Garnizon japoński był mieszaniną oddziałów armii i marynarki. Na samym początku liczyły łącznie około 5500 ludzi. Na lewym skrzydle na aliantów czekały w misji Gona dwa bataliony 41 Regimentu Piechoty oraz elementy 144 Regimentu Piechoty i 15 Regimentu Inżynieryjnego, które zajmowały umocnione pozycje wzdłuż drogi Soputa-Sanananda i szlaku ku przylądkowi Killerton. Prawego skrzydła, gdzie znajdowały się zabudowania wioski Buna i stary pas startowy, broniły 3 Batalion 41 Regimentu Piechoty, dywizyjny oddział kawalerii i 47 Batalion Artylerii Przeciwlotniczej z ośmioma działami 75 mm. Prócz tych oddziałów było tam także około 500 żołnierzy piechoty morskiej z 5 Specjalnego Oddziału Desantowego „Yokosuka” i 5 Specjalnego Oddziału Desantowego „Sasebo”. 1 Batalion 41 Regimentu zajmował stanowiska wokół zabudowań misji Gona. W nocy 1/2 grudnia na północ od tego miejsca wylądowało około 1000 żołnierzy z Brygady Yamagata w składzie: dowództwo brygady, 3 Batalion 170 Regimentu Piechoty i bateria artylerii górskiej. Pozostałe elementy Brygady Yamagata (również około tysiąca żołnierzy) wylądowały w nocy 12/13 grudnia w pobliżu ujścia rzeki Mambare. Te posiłki wzmocniły siły japońskie na przyczółku do 6500.
Wobec wysokiego poziomu wód gruntowych (91 cm poniżej poziomu gruntu w najwyższych miejscach) Japończycy nie mogli kopać głębokich okopów i schronów. Zamiast tego pobudowali setki bunkrów z pni palmowych. Większe z tych bunkrów służyły żołnierzom za schrony podczas bombardowań i ostrzału ciężkiej artylerii, które opuszczali, gdy atak minął, i płytkimi rowami łącznikowymi przedostawali się do mniejszych, również umocnionych stanowisk ogniowych. Rowy łącznikowe pozwalały żołnierzom przemieszczać się pomiędzy stanowiskami i wspierać zagrożone odcinki. Większe bunkry były osłaniane z boków, przodu i tyłu przez żołnierzy przyczajonych w jednoosobowych, płytkich okopach. Niektóre z nich były dodatkowo zabezpieczone stalowymi płytami, szynami i 50-galonowymi beczkami wypełnionymi piaskiem. Kilka bunkrów wokół porzuconego pasa startowego półtora kilometra od misji Buna zbudowano z betonu i stali. Na niektóre blokhauzy narzucono dodatkowo warstwę ziemi, którą zaraz pokrywała roślinność, co dodatkowo zabezpieczało przed ogniem artylerii. Blokhauzy takie mieściły z reguły cztery-pięć stanowisk karabinów maszynowych i 20–30 żołnierzy. Wszystkie fortyfikacje zostały zbudowane tak, by wzajemnie kryły się ogniem.
Umocnienia na wysuniętych pozycjach zostały umieszczone w gęstwinie dżungli. Otwory strzelnicze znajdowały się nisko nad ziemią, a same bunkry, których wysokość nie przekraczała 2-2,5 metra i które zakrywała gęsta tropikalna roślinność – były praktycznie niewidzialne dla atakujących, tym bardziej, że owa roślinność, kryjąca ognie wystrzałów, stwarzała żołnierzom alianckim trudności w rozeznaniu się, gdzie znajduje się nieprzyjaciel. Ze wszystkich pozycji można było prowadzić ogień z broni maszynowej wspomagany przez licznych snajperów ukrytych w koronach drzew.
W dowództwie sił sprzymierzonych ścierały się odmienne koncepcje strategiczne prowadzenia dalszej walki z Japonią. Thomas Blamey, który objął dowodzenie całością sił australijskich na Nowej Gwinei podczas walk na szlaku Kokoda, myślał tylko o zabezpieczeniu Australii, gen. MacArthur – z nominacji prezydenta Roosevelta aliancki głównodowodzący wszystkich rodzajów broni na Obszarze Południowo-Zachodniego Pacyfiku  – marzył o powrocie do Manili i w związku z tym forsował koncepcję ofensywy przez Nową Gwineę w kierunku Filipin, a admirał Chester Nimitz, głównodowodzący na Obszarze Pacyfiku, uważał, że wygraniu wojny zadecyduje ofensywa na środkowym Pacyfiku. W związku z tym żaden z nich nie był skłonny do współpracy z oponentem, i przekazywania do jego dyspozycji podległych sobie sił i środków. Ernest J. King, naczelny dowódca Floty Pacyfiku, a jednocześnie Szef Operacji Morskich, pomimo iż nie był do końca zadowolony z tej rywalizacji, niewiele mógł wskórać, wskutek szczupłości sił aliantów wobec olbrzymich obszarów tego teatru działań, skutkiem czego prośby MacArthura i Blameya o wsparcie floty często były ignorowane. Tak było i tym razem: MacArthur na prośbę Blameya zażądał wsparcia niszczycieli, ale odpowiedź była odmowna. Brak wsparcia ze strony floty wynikał z niedostatku dokładnych map morskich i locji nowogwinejskiego wybrzeża, wobec czego admiralicja nie była skłonna wysyłać okrętów głównych klas na ten akwen, ale także ze wspomnianych niesnasek między amerykańskimi dowódcami.
Inną słabą stroną była praca alianckiego wywiadu, który przekonywał frontowych dowódców, że na przyczółku znajduje się 1500-2000 żołnierzy nieprzyjaciela, i że należy przewidywać ich kapitulację z początkiem grudnia. Z danych dostarczanych przez krajowców do komórki G2 (wywiad) – na czele której stał generał-brygadier Charles Willoughby – wynikało też, że japońscy obrońcy są „chorzy i wygłodzeni”. Willoughby powiedział MacArthurowi przed rozpoczęciem operacji: „nic nie wskazuje na to, że alianckie oddziały spotka twardy opór”. Opierając się na tym co wiedzieli, oficerowie alianckiego wywiadu uwierzyli, że bagnisty teren uniemożliwił Japończykom budowę jakichkolwiek umocnień. Nie mając pojęcia o stanie japońskich przygotowań szef sztabu MacArthura, gen. Richard K. Sutherland, bez zająknienia nazywał bunkry przeciwnika „pospiesznie usypanymi okopami”. Wszystkie te informacje kazały MacArthurowi nabrać pewności, że Bunę da się zająć stosunkowo łatwo. Na domiar złego alianckie mapy były niedokładne, a zdjęć lotniczych prawie nie było, co miało – już w czasie bitwy – ogromnie utrudniać naprowadzanie artylerii na cel. Australijskie mapy – a w zasadzie szkice – tego obszaru były tak niedokładne, że pokazywały np. rzeki płynące pod górę.
Wysunięte Dowództwo Sił na Nowej Gwinei (gen. por. E.F. Herring; gen. por. R.L. Eichelberger), któremu podporządkowane były następujące jednostki:jednostki amerykańskie:
1 bat. 13 Pułku Art. Polowej (kpt. N.R. Stokes)Zgodnie z rozkazem MacArthura cały ciężar ataku miała wziąć na siebie 32 Dywizja Piechoty. Tymczasem sztabowcy byli zdania, że jest niedoposażona i niegotowa do walki. Podczas wstępnej zaprawy w Stanach Zjednoczonych zamierzano wysłać ją do Europy. Zgodnie z przyjętą w US Army zasadą, dywizja winna odbywać ćwiczenia jako całość przynajmniej przez rok, ale 32 DP która właśnie przyjęła 3000 dopiero co zwerbowanych rekrutów, została nagle skierowana do Australii. Na miejscu rozmieszczono żołnierzy w trzech oddzielnych obozach, a ich pierwszym zadaniem była budowa baraków, co w znacznym stopniu odbiło się na ćwiczeniach w polu. Na początku lipca gen. Robert C. Richardson, dowódca VII Korpusu, przeprowadził kontrolę 32 DP i uznał, że znajduje się ona na „podstawowym stopniu” wyszkolenia.
Ograniczone szkolenie, jakie żołnierze przeszli w Australii, przygotowywało ich do obrony tego kraju w razie japońskiej inwazji. Ich ciężkie uniformy były niewłaściwej barwy. Na podstawie doświadczeń Australijczyków, którzy podczas pierwszych walk na szlaku Kokoda nosili mundury piaskowego koloru, wyraźnie widoczne na tle dżungli, Amerykanie oddali swoje do przefarbowania na ciemniejszą zieleń w pralni chemicznej w Brisbane. Tymczasem odczynniki użyte w tym procesie przypominały raczej wodną farbkę, co powodowało, że mundur absorbował wilgoć z ciała, powodując „szkaradne odparzenia”. Tak więc 32 DP nie była przeszkolona, wyposażona, ani przygotowana do walki w dżungli; nie wiedziała nic o taktyce japońskiej. Gdy w początkach września inspekcji dokonał gen. Eichelberger, jego opinia potwierdzała wcześniejsze – dywizja nie jest gotowa. Tymczasem, nim zdołał wprowadzić jakiekolwiek zmiany, wchodzące w jej skład 126 i 128 Pułk Piechoty zostały przetransportowane na Nową Gwineę. Generał-major Edwin Harding, dowódca 32 DP, komentując sprawę wyszkolenia swoich żołnierzy, powiedział: „Od lutego, kiedy objąłem dowództwo, do listopada, kiedy rzucono nas do walki, byliśmy albo w drodze, albo szykowaliśmy się do drogi, albo osiedlaliśmy się po przybyciu na miejsce”. Mimo to dywizja została uznana za dobrze przygotowaną i w październiku 1942 roku MacArthur zażądał, by została natychmiast przetransportowana na Nową Gwineę. Już sam początek kampanii wykazał, że amerykańskim żołnierzom walka w dżungli jest zupełnie obca. 2 Batalion 126 Pułku Kawalerii (dalej 2/126) został wysłany na 210-kilometrowy, niezwykle trudny szlak Kapa Kapa, który pokonywał w okresie od 14 października do 12 listopada. Żołnierze nie napotkali na drodze nieprzyjaciela, ale ⅔ z nich musiano odesłać do szpitali. Powodem były choroby tropikalne z dyzenterią, malarią, dengą i tyfusem na czele. Przy pomocy uczynnych krajowców, których Australijczycy nazywali Fuzzy-Wuzzy Angels, oddział pokonał pasmo gór Owena Stanleya i po wielkich trudach dotarł do wioski Natunga, gdzie znajdowało się zrzutowisko i można było uzupełnić zniszczony czy utracony na szlaku ekwipunek. 2/126 był jedynym oddziałem amerykańskim, który pokonał pasma górskie Papui.
Ostatecznie 32 DP stanęła przed stanowiskami zaprawionego w bojach przeciwnika. Generał Harding niechętnie przyjął decyzję MacArthura, by atakować, polegając tylko na bezpośrednim wsparciu lotniczym 5 Armii Lotniczej USAAF i dywizjonów RAAF zamiast artylerii i czołgów. Ostatecznie zdołał ubłagać MacArthura o jedną haubicę 105 mm, którą przetransportowano samolotem na lotnisko polowe w Pongani, skąd przeciągnięto ją bliżej Buny. Udało mu się również wypożyczyć od Australijczyków osiem 25-funtówek. Zaopatrzenie stanowiło w listopadzie i na początku grudnia poważny problem. Nim zbudowano lotniska, nawet dostawy żywności kulały, a żołnierze dostawali tylko część racji C dziennie. Obsłudze moździerzy kazano racjonować amunicję. Załogi samolotów bombowych i szturmowych USAAF i RAAF starały się wspomagać wojska lądowe, ale gęsta dżungla i kiepskie mapy powodowały, że parę razy zbombardowały własne oddziały.
W warunkach bojowych okazało się, że żołnierzom brak broni, amunicji, lekarstw, nawet żywności. Dostali zbędne skórzane deski sedesowe(!), ale nie mieli zapałek, środków owadobójczych, wodoodpornych pojemników na lekarstwa i rzeczy osobiste. Dostarczane w kartonowych pudełkach tabletki do uzdatniania wody, chinina, witaminy i sól (otrzymywali kilkudniowe racje) ulegały dezintegracji niemal natychmiast po włożeniu do kieszeni czy chlebaka. O tych potrzebach pisał oficer medyczny ze sztabu Eichelbergera do jednego ze swych kolegów z jednostki tyłowej w USA:
Podejmując akcję przeciw przyczółkowi, wojsko nie miało broni pancernej, artylerii, wsparcia ogniowego z morza i z powietrza. Dywizja miała wprawdzie na stanie trzydzieści sześć haubic 105 mm i dwanaście haubic 155 mm, ale z braku statków wszystkie zostały w Australii. Generał Albert Waldron ponawiał prośby o dostarczenie dział, ale sztab MacArthura nie dysponował żadnymi środkami transportowymi, a co więcej nie był w stanie zapewnić artylerii dostaw amunicji, więc prośby Waldrona zbywał milczeniem. Generał George Kenney, dowódca alianckiego lotnictwa na obszarze południowo-zachodniego Pacyfiku (SWPA), uważał, że wsparcie artyleryjskie nie jest wcale potrzebne. Mimo że o walce w dżungli nie miał pojęcia, przekonywał MacArthura, że w dżungli czołgi się nie sprawdzą.
Jeszcze w październiku alianci zajęli, przy niewielkim oporze Japończyków, wyspę Goodenough i zaczęli wykorzystywać ją jako punkt wypadowy dla patroli morskich i powietrznych. Generał Kenney zorganizował flotyllę niewielkich stateczków i promów, które pod osłoną z Goodenough zaczęły dostarczać z zatoki Milne zaopatrzenie do wiosek Wanigela, Pongani i Hariko. Pierwszy transport dotarł do Wanigeli 16 października.
Trasa pomiędzy północnym wybrzeżem Nowej Gwinei a archipelagiem wysp d’Entrecasteaux nigdy nie została poprawnie skartowana i odpowiedzialny za transport płk Wilson mawiał, że jest to „najbardziej niebezpieczne [dla statków] wybrzeże świata”. Przed wojną statki australijskie omijały te wody, wybierając drogę przez Morze Salomona, ale teraz kontrolowali je usadowieni w Rabaulu Japończycy. Flotylla małych jednostek, podporządkowana US Army Services of Supply (USASOS), składała się z około dwustu pięćdziesięciu wynajętych lub zarekwirowanych „szkunerów, keczy, motorówek, promów pasażerskich, barek, w większości starych i pordzewiałych”. Gdy silniki odmawiały posłuszeństwa – co zdarzało się nader często – australijscy marynarze stawiali żagle. Łatali też poszycie podziurawione przez japońskie pociski lub zdradzieckie rafy. Jednostki te za dnia, by uniknąć japońskich samolotów, kryły się w ujściach rzek, a na morze wychodziły w nocy, rejestrując i znacząc pustymi beczkami po paliwie nowo odkryte rafy, co okazało się później bardzo pomocne przy kreśleniu map. By prace te usprawnić sprowadzono z wyspy Thursday 54-tonową jednostkę hydrograficzną HMAS „Paluma”, która podjęła systematyczne badania celem wyznaczenia szlaku wodnego dla większych statków. Załoga „Palumy” instalowała światła i znaki nawigacyjne, zakładała radiostacje i stacje kutrów pilotowych dla przeprowadzania transportowców przez cieśniny i kanały między rafami. Do początków listopada „Paluma” wytyczyła drogę dla większych statków, które mogły w ten sposób docierać z ładunkami do zatoki Porlock.
Pierwszym dużym statkiem, jaki dostarczył zaopatrzenie do zatoki Oro, był SS „Karsik”, były niemiecki frachtowiec o nazwie „Soneck” zagarnięty w 1939 roku w Holenderskich Indiach Wschodnich i używany jako prom kolejowy w Batawii, co ułatwiło transport czołgów. W nocy 11/12 grudnia przybył z czterema lekkimi czołgami Stuart dla 2 Batalionu 6 Australijskiego Pułku Pancernego (APPanc) i siedmiodniowym zaopatrzeniem dla oddziału w sile batalionu piechoty. „Karsik” wrócił 14 grudnia z drugą partią czołgów, a cztery dni później rozpoczęła się ciągła operacja konwojowa „Liliput”. Od tej chwili zaopatrzenie oddziałów uległo zdecydowanej poprawie. Sześć frachtowców odbyło dziewięć indywidualnych rejsów, dostarczając oddziałom alianckim 4000 ton zaopatrzenia w każdym rejsie (jeden z nich przywiózł też 16 działek ppanc 37 mm, co nieco zmniejszyło niedobór artylerii). Ponadto lotnictwo dostarczyło w całym okresie walk o Buna-Gona 2450 ton.
16 listopada do ataku wzdłuż ścieżki z Bofu ruszyła 32 DP. Czołowe oddziały napotkały nieprzyjaciela półtora kilometra na południe od Buny i utknęły. Do wieczora żołnierze 1 Bat. 126 PP zbliżyli się do japońskich pozycji na tyle, że mogli stwierdzić jak solidne umocnienia mają przed sobą. Dysponując tylko bronią maszynową i granatami nie byli w stanie ich „ugryźć”. Generał Harding domagał się czołgów, ale w tym czasie w Milne Bay alianci nie mieli jeszcze odpowiedniego statku. Jak na razie dysponował tylko lekko opancerzonymi, otwartymi od góry, transporterami Universal Carrier, ale z tymi Japończycy szybko się rozprawili, w czym niemałą rolę odegrali snajperzy rozmieszczeni w koronach wysokich drzew i palm kokosowych. Walcząca na lewym skrzydle australijska 7 DP w ciągu pierwszych trzech dni straciła 204 ludzi. W tej sytuacji kluczowym zadaniem była budowa lotniska w wiosce Dobodura i 117-kilometrowej drogi z Dobodury do zatoki Oro.
Wojska alianckie utknęły bezsilne przed pozycjami japońskimi i miało to trwać do ostatnich dni listopada. Morale w szeregach było niskie z powodu wysokich strat i chorób. Wśród Amerykanów coraz częściej zdarzały się przypadki samookaleczeń. Wśród zachowanych wspomnień zachował się taki zapis:
Po stronie przeciwnej nie działo się lepiej. Pozycje Japończyków były bombardowane całymi dniami. By nie zdradzać swych umocnień, nie ostrzeliwali atakujących samolotów. Podobnie jak alianckie, tak i ich okopy, a nawet bunkry tonęły w wodzie. Ciągle pod bombami i w oczekiwaniu na kolejny atak, w padającym bez przerwy deszczu nie mieli możności dobrze wypocząć. Nie opuszczali pozycji. Japoński oficer opisał w swym dzienniku ludzi, którzy popadali w obłęd „na moich oczach” z powodu ciągłego ostrzału. Inny oficer wyrażał litość wobec rannych, którzy starali się zachować pionową postawę, by nie utonąć. Strzelec karabinu maszynowego napisał w swym pamiętniku pod datą 17 listopada: „Żywność się skończyła. Jemy korę z drzew i trawę”. A 19 listopada: „W innych oddziałach ludzie jedzą mięso zabitych Australijczyków. Nie ma nic do żarcia”. W grudniu zaopatrzenie japońskich oddziałów znów zostało zredukowane i na wysuniętych pozycjach żołnierzom musiało wystarczać pół pinty (270 ml) ryżu dziennie.
20 listopada MacArthur wydał – ze swej kwatery w Port Moresby – rozkaz Hardingowi, by atakował „bez względu na straty”. Następnego dnia wysłał do Hardinga kolejną depeszę z żądaniem „wzięcia Buny dzisiaj za wszelką cenę”. Tymczasem wezwania takie były zbędne. 32 DP już 19 listopada – mając wsparcie artyleryjskie w postaci wspomnianej baterii 25-funtowych haubic z dwustu sztukami amunicji – ruszyła do ataku, napotykając z miejsca zmasowany ogień broni maszynowej. Żołnierze 1 Bat. 128 PP (dalej 1/128), walczący w okolicach plantacji Duropa, nie byli w stanie – ze względu na gęstą, splątaną roślinność – rozpoznać stanowisk ogniowych nieprzyjaciela i nie wiedzieli gdzie strzelać. Gęste listowie drzew i palm utrudniało strzelanie z moździerzy. Uczestnicy bitwy opowiadali później, że ich pole widzenia było ograniczone do kilku metrów i że nie byli pewni skąd padają strzały.
Szlak Simemi, na odcinku między starym a nowym pasem startowym, przypominał wąską ścieżkę z bagnem po obu stronach. 3/128 trafił tam pod ogień prowadzony z trzech stron jednocześnie. Żołnierze nie mogli użyć moździerzy, bo te zostały w Port Moresby. Poniewczasie zorientowali się, że dostali niewłaściwą amunicję do kaemów, a granaty w większości nie wybuchają. Amunicja karabinowa wyczerpała się bardzo szybko i batalion utknął w miejscu. Następnego dnia 1/128 posunął się naprzód o jakieś 180 m; 3/128 nie zrobił nawet kroku. 21 listopada atak miał się rozpocząć o godz. 8, ale część oficerów nie została o tym powiadomiona, a ponadto samoloty pomyliły cele, raniąc żołnierzy z 3/128. Harding przełożył rozpoczęcie ataku na godz. 13, ale obiecane wsparcie lotnicze spóźniło się ponad godzinę. Lotnicy nie mogli znaleźć celów, skutkiem czego obrzucili bombami własne oddziały, co odbiło się na stanie psychicznym i woli walki żołnierzy. W rezultacie pierwsze natarcie z użyciem karabinów, tommygunów, elkaemów i nie zawsze eksplodujących granatów zostało z łatwością odparte przez Japończyków. Jedna tylko kompania C ze 128 PP straciła w ciągu pierwszych trzech dni 63 ludzi, w tym wszystkich czterech oficerów. Płk Yamamoto jednak nie kontratakował.
Cierpiący na brak ludzi Harding wprowadził do linii rezerwowy 2/128, którym zastąpił oddany Australijczykom 126 PP i w ten sposób wzmocnił lewe skrzydło. Jednak i ten oddział – próbujący okrążyć stanowiska japońskie, czołgając się przez bagna, przy czym żołnierze nie widzieli prawie nic – dostał się pod silny ogień karabinów maszynowych i musiał się cofnąć. Dywizja nadal tkwiła w miejscu. Niektórzy żołnierze spędzili w bagnie 4-5 dni. Kopali okopy, ale te natychmiast wypełniała woda. Nie mając innego wyjścia spali w tych warunkach, jedli, załatwiali potrzeby fizjologiczne. Harding poprosił Australijczyków o zwrot przynajmniej jednego ze swych batalionów. 2/126, zwany „batalionem duchów”, wrócił przeprawiając się 22 listopada przez głęboką rzekę Girua, ale australijskie czołgi, o które również prosił Harding, nie dotarły, bo zdobyczne barki potonęły pod ich ciężarem. Tymczasem bez czołgów i artylerii zdobycie przyczółka było niemożliwe.
Gdy oczekiwane działa wreszcie dotarły (26 listopada), rozpoczął się kolejny szturm. Rano, przez blisko godzinę, ostrzeliwały pozycje japońskie z lotu koszącego samoloty Curtiss P-40 i Beaufighter. Następnie nadleciały bombowce Douglas A-20, które przez kolejne 30 minut bombardowały tyły nieprzyjacielskiej pozycji. Po nalocie przemówiła artyleria, moździerze i karabiny maszynowe, a o godz. 9.30 ruszyła piechota. I tu okazało się, że przygotowanie lotniczo-artyleryjskie nie wyrządziło większych szkód ukrytym w swych bunkrach Japończykom. Brak dokładnych map i obserwatorów artyleryjskich, którzy widzieliby cokolwiek przez gęstwinę drzew, nie ułatwiał artylerzystom celowania. Nieudany atak 3/128 obserwował z bliska Harding.
29 listopada Japończycy otrzymali posiłki. Było to około 500 żołnierzy z 41 Regimentu Piechoty pułkownika Kiyomi’ego Yazawy, którzy uprzednio walczyli na szlaku Kokoda, po czym wycofali się nad morze w miejsce na północ od przyczółka. Teraz przewieziono ich łodziami na przylądek Sananada. Tego samego dnia niezadowolony z braku postępów 32 DP MacArthur wezwał do siebie dowódcę I Korpusu generała-majora Roberta Eichelbergera i powiedział:
30 listopada 2/126 zdołał wreszcie dokonać wyłomu w japońskich liniach obronnych, spychając Japończyków kilkaset metrów w tył. 1 grudnia Harding rozkazał rozpocząć atak na obu skrzydłach. Kompania C 126 PP, wzmocniona przez kompanie dowodzenia obu batalionów, była w stanie – przy wsparciu haubic 25-funtowych i moździerzy – przebyć otwartą przestrzeń poniżej mostu na rzece Girua, ale wycofała się, prawdopodobnie z powodu kłopotów z łącznością. Kompanie E i F, wzmocnione plutonem ze 128 PP ponowiły atak 2 grudnia, ale zatrzymał je ogień broni maszynowej ze wszystkich kierunków natarcia. Oficer-lekarz, który wizytował oddziały, donosił, że żołnierze wyglądali jak „zdjęci z krzyża”. Ani to, ani inne doniesienia nie złagodziły opinii Eichelbergera, który zjawił się pod Buną 2 grudnia w celu dokonania inspekcji.
Wobec braków postępów 32 DP MacArthur wysłał na przyczółek dwóch swoich oficerów sztabowych – pułkowników Clarance’a Martina i Gordona Rogersa – by ocenili sytuację. Zjawili się późnym popołudniem, kiedy najcięższe walki już się zakończyły. Żaden z nich nie mógł zrozumieć, dlaczego oddziały nie posuwają się naprzód; pytali, czy tu w ogóle toczono jakieś walki. Stwierdzili, że wielu żołnierzy choruje, że nie mają gorących posiłków, witamin i papierosów. Zauważyli, że ludzie byli nieogoleni, ich mundury były podarte i brudne, a ponadto, że „dyscyplina pozostawia wiele do życzenia, a morale jest niskie”.
Eichelberger udał się, w towarzystwie generałów Hardinga i Waldrona, na linię frontu. Na punkcie opatrunkowym dopatrzył się wśród rannych także chorych i wyczerpanych walką. Nastroju nie poprawiła mu wiadomość, że poranny atak znów się nie udał. Nadal w towarzystwie generałów udał się dalej w stronę japońskich pozycji i – w związku z tym, że nie został ostrzelany – doszedł do wniosku, że oddziały amerykańskie mają słabego przeciwnika. Dodatkowo zdenerwował się, gdy dostrzegł, że linia frontu nie jest ciągła, a gniazda karabinów maszynowych źle rozmieszczone. Dla niego był to dowód, że Amerykanie nie dość mocno prą naprzód. W rozmowie z żołnierzami pytał, dokąd prowadzi któraś ze ścieżek, na co otrzymał odpowiedź, że znajduje się ona pod ostrzałem. Eichelberger rzucił, że udekoruje każdego, kto przebiegnie ścieżką 50 jardów, ale nikt chętny się nie zgłosił, co uznał za dowód tchórzostwa.
Ofiarami gniewu Eichelbergera stali się płk Mott i mjr Smith. Wytknął im obecność nieranionych na punkcie opatrunkowym i tchórzostwo żołnierzy. Mott zareagował gwałtownie, wskazując na wyczerpanie i męstwo swoich ludzi. Harding ostentacyjnie cisnął palonego właśnie papierosa na ziemię i zgodził się z opinią Motta. Eichelberger odpowiedział na to „Jesteście skończeni”. Martin i Rogers wrócili z inspekcji frontu do kwatery dowództwa 32 DP w Dobodurze o 22.00 i dowiedzieli się, że Eichelberger właśnie pozbawił Hardinga dowództwa i że postawił na jego miejscu dowódcę artylerii dywizyjnej, gen. Waldrona. Eichelberger pousuwał również dowódców pułków i większość dowódców batalionów, zarządził poprawę zaopatrzenia w żywność i środki medyczne, a na koniec wstrzymał na dwa dni wszystkie działania pod Buną, by pozwolić na reorganizację oddziałów.
Po latach Eichelberger napisał, że po zwolnieniu Hardinga „kazałem medykom zmierzyć temperaturę wszystkim żołnierzom w kompanii na froncie. Każdy, powtarzam, każdy z tych ludzi miał gorączkę”. Nowy dowódca stwierdził, że żołnierzom nie dostarczono nawet oliwy i szmat do konserwacji rdzewiejącej broni. Odpowiedzialnym za zaopatrzenie uczynił oficera, który gotów był obejść wszelkie zakazy i nakazy, by dać ludziom to czego potrzebują. Przebywając wśród żołnierzy na froncie, otwarcie nosił na ramionach swoje trzy generalskie gwiazdki, ignorując postanowienie nakazujące oficerom usuwanie oznak stopni, ponieważ przyciągały one uwagę nieprzyjaciół. W ciągu trzydziestu dni na froncie stracił ponad 13 kilogramów.
Eichelberger kazał również przeprowadzić dodatkowe rozpoznanie by wreszcie ustalić lokalizację pozycji przeciwnika. To czego się dowiedział zadziwiło go.
Gdy Eichelberger przeprowadzał zmiany w 32 DP, Japończycy dostali uzupełnienia w postaci 500 niedoświadczonych żołnierzy z 21 Mieszanej Niezależnej Brygady (złożonej głównie z elementów 170 Regimentu Piechoty) pod dowództwem generała-majora Kurihanao Yamagaty.
5 grudnia Eichelberger rozkazał rozpocząć atak na całym froncie. Waldron został postrzelony w ramię przez nieprzyjacielskiego snajpera, więc Eichelberger zastąpił go swym szefem sztabu, generałem-brygadierem Clovisem Byersem. Dowództwo I Korpusu przeniesione zostało w pobliże przyczółka, a Eichelberger dowodził z bantama z radiostacją. Część oficerów 32 DP po cichu nazywała Eichelbergera bezwzględnym Prusakiem, a żołnierze mawiali, że ich dywizyjny cmentarz to „poletko Eichelbergera”.
Tego dnia udało się wreszcie przełamać linie japońskie. Dokonał tego sierżant sztabowy Herman Bottcher z kompanii G 126 PP, który na czele osiemnastu ludzi przebił się przez pozycje nieprzyjaciela, docierając do plaży pomiędzy misją Buna a wioską. W walce zabito czterdziestu Japończyków. Bottcher, który odpierał kontrataki nieprzyjaciela przez siedem dni i został dwukrotnie raniony, został za męstwo awansowany do stopnia kapitana czasu wojny (zginął dwa lata później na Filipinach). Poświęcenie jego ludzi przypieczętowało zwycięstwo aliantów. Przecięte zostały linie dostaw i uzupełnień Buny, za co Bottcher i dwóch innych żołnierzy otrzymało Distinguished Service Cross.
8 grudnia, po zaciętej walce wręcz, Australijczycy zajęli wioskę Gona. Tego samego dnia Eichelberger zarządził kolejny atak na Bunę, której ruiny 32 DP wzięła ostatecznie 14 grudnia; Japończycy wycofali się poprzedniej nocy. Generał Clovis Byers został 16 grudnia ranny, co zmusiło Eichelbergera do przejęcia bezpośredniego dowodzenia dywizją. W międzyczasie Japończycy otrzymali uzupełnienia w postaci 1300 żołnierzy przerzuconych na przyczółek z Rabaulu, ale alianci też dostali posiłki (18 BP ze składu australijskiej 7 DP, a także lekkie czołgi M3 Stuart). Nastąpiło to we właściwym momencie, bowiem Australijczycy odkryli właśnie, że na ich odcinku frontu da się przeprowadzić atak piechoty wspieranej przez czołgi. 18 grudnia o godz. 7.00 ruszyło – poprzedzone nawałą artyleryjską z właśnie dostarczonych dział i moździerzy – natarcie na lotnisko i plantację Duropa w kierunku przylądka Endaiadere. Po dziesięciu dniach walk 32 DP, wspierana przez australijską 18 BP i czołgi, przebiła się wzdłuż wybrzeża z plantacji Duropa do misji Buna, zdobywając do 2 stycznia 1943 roku pozostałe pozycje japońskie. Znaleźli tam zwłoki alianckich żołnierzy, którzy zostali schwytani i zjedzeni. W czasie walk na szlaku Kokoda i obrony przyczółka Buna-Gona Japończycy często uciekali się do kanibalizmu. Żaden z żołnierzy alianckich ujętych w tym czasie przez Japończyków nie przeżył: byli torturowani, zabijani w ramach ćwiczenia pchnięć bagnetem, wreszcie zjadani.
Najdłużej trwały walki na przylądku Sanananda. Stanowiska japońskie były dobrze przygotowane wzdłuż wyżej położonej drogi z Soputy do przylądka Killerton i na pasie stosunkowo suchego gruntu, zaś wokoło rozciągało się głębokie do pasa tropikalne bagno. Próbując odciąć wysuniętą pozycję nieprzyjaciela, elementy 3/126 dokonały obejścia japońskiej pozycji i zajęły odcinek drogi na jej tyłach. Odcięcie pozycji niewiele dało, bowiem była ona nadal utrzymywana i zaopatrywana przez bagna. Próby zdobycia jej przez australijską 16 BP spełzły na niczym. Do czasu przybycia 21 listopada 1400 ludzi ze 126 PP straty Australijczyków wyniosły 30% stanu. 7 grudnia 16 BP zluzowała 30 BP, a dowodzenie całością objął gen. Porter. 126 PP również został zluzowany, ale 635 żołnierzy utrzymujących blokadę drogi nie można było wycofać, bowiem znajdowali się pod ogniem i niemal ciągłymi próbami japońskich kontrataków. Pozostali zostali odesłani do Soputy, a stamtąd do Port Moresby, gdzie spędzili święta Bożego Narodzenia, nim wreszcie odpłynęli na odpoczynek i przeformowanie do Australii.
Amerykanie blokujący drogę otrzymali pierwsze większe wsparcie 18 grudnia: przebiło się do nich 350 żołnierzy z australijskiego 2/7 Pułku Kawalerii Commando. Następnego dnia 2/7 oskrzydlił pozycje japońskie i utworzył kolejną blokadę drogi około 300 m na północ od schorowanych i zdemoralizowanych Amerykanów, którzy ostatecznie zostali 22 grudnia zluzowani przez australijski 49 Batalion Piechoty.
W dzień Bożego Narodzenia, 25 grudnia 1942 roku, osiem kompanii 127 PP uderzyło, po silnym przygotowaniu artyleryjskim, na pozycje japońskie w tzw. „Ogrodach Rządowych” wioski Buna. Oficer dowodzący kompanią C został zabity. Eichelberger napisał później, że „był to desperacki bój, a skutki tej całej beznadziejnej kampanii wątpliwe”. MacArthur, który nigdy nie pojawił się na froncie, przysłał swego szefa sztabu, Richarda Sutherlanda, z listem do Eichelbergera, w którym napisał: „Tam gdzie masz na froncie kompanię, powinieneś mieć batalion; tam gdzie masz batalion, powinieneś mieć pułk. Twoje ataki winny być przeprowadzane nie dwiema czy trzema setkami karabinów, a dwoma lub trzema tysiącami... Twoje straty w ludziach, porównując do ogólnej liczby ludzi jakimi dysponujesz, są niewielkie, a więc masz jeszcze spore rezerwy do wykorzystania”. Eichelberger odpowiedział, że parł naprzód, a jego żołnierze walczyli jak mogli, a sytuacja zmieniała się z każdym dniem. Tymczasem 28 grudnia dostał odpis informacji, jaką MacArthur przesłał do prasy o walkach pod Buna-Gona: „W dniu Bożego Narodzenia nasze działania były ograniczone. Wojsko świętowało”, Nic dziwnego, że taki komunikat go rozwścieczył.
W nocy na 25 grudnia japoński okręt podwodny dostarczył żywność i amunicję wojsku walczącemu pod Buną. Była to ostatnia dostawa zaopatrzenia, jaką otrzymały oddziały japońskie walczące na przyczółku. 26 grudnia przybył i zluzował Australijczyków amerykański 163 PP z 41 DP. Pierwszy atak nowych sił, przeprowadzony 8 stycznia, załamał się. Dwa dni później atak ponowiono z użyciem czołgów. On także załamał się, ale pułkownik Tsukamoto uznał, że napór przeciwnika jest zbyt silny i kazał żołnierzom wycofać się. Zbiegło się to z rozkazem Cesarskiego Sztabu Generalnego z 4 stycznia, zgodnie z którym wojska broniące przyczółka miały wycofać się do Lae i wioski Salamaua, jednak rozkaz ten dotarł do oddziałów na przylądku Sanananda dopiero 12 stycznia, a tymczasem dowodzący pod Buną płk Yamamoto i kpt. Yasude, nie widząc wyjścia, popełnili seppuku. Dopiero 14 stycznia alianci zorientowali się, że większość japońskich obrońców opuściła swe pozycje i teraz – przypuściwszy atak – opanowali rozgałęzienie dróg prowadzących na przylądki Sanananda i Killerton bronione przez zaledwie 158 Japończyków.
16 stycznia amerykański 163 PP przypuścił generalny szturm na pozycje japońskie na północ od obu alianckich blokad drogi, zaś australijska 18 BP dotarła do wybrzeża po obu stronach przylądka, wspierając tym samym Amerykanów. Japończycy bronili się zawzięcie, ale 17 stycznia zostali zamknięci w trzech niewielkich kotłach na wybrzeżu na północ od Sanananda i na zachód od rzeki Giruwa. 20 stycznia generał Yamagata wydał wreszcie rozkaz ewakuacji. Japończycy mieli przenikać przez niezbyt szczelne linie alianckie i podążać do wioski Bakumbari, około 10 km na północ od Gony, gdzie miały czekać na nich łodzie. Generał Oda i pułkownik Yazawa, których pozycje znajdowały się na obu brzegach Giruwy, podczas przekradania się przez bagna natknęli się na stanowisko Australijczyków i zostali zabici; Japończycy w kotle u podstawy cypla przylądka Sanananda nie byli w stanie się przebić i do 22 stycznia walka na tym odcinku ustała. Kampania we wschodniej części Nowej Gwinei zakończyła się po sześciu miesiącach od chwili, gdy walki się zaczęły.
Zaangażowanie wszystkich dostępnych sił i środków w wyparcie Amerykanów z Guadalcanalu, jak również coraz wyraźniejsze panowanie lotnictwa alianckiego w powietrzu, utrudniało, a w końcu uniemożliwiło stronie japońskiej zaopatrywanie przyczółka w żywność, medykamenty, broń i amunicję. Jedyny oficer 41 PP Armii Cesarskiej, który walczył pod Buna-Gona i przeżył, major Mitsuo Koiwai, przesłuchiwany po wojnie powiedział:
Z 16 tysięcy Japończyków, którzy wylądowali na Nowej Gwinei, przyczółka Buna-Gona broniło około 6500. W drugim tygodniu stycznia ich linie zaopatrzenia zostały ostatecznie poprzecinane, a jedzenie skończyło się już 2 stycznia. Alianci na zdobytych pozycjach znaleźli dowody na uprawianie przez Japończyków kanibalizmu, przy czym stwierdzono, że zdesperowani obrońcy zjadali zarówno schwytanych nieprzyjaciół, jak i swoich poległych towarzyszy. Po zakończeniu walk do niewoli dostało się 159 Japończyków. Reszta garnizonu bądź to została ewakuowana drogą morską (1190 rannych i chorych), bądź też uciekła na północ przez dżungle i bagna (około 1000) lub została zniszczona (doliczono się 2537 zabitych).
Od 20 listopada MacArthur naciskał na Hardinga, by atakował „bez względu na straty” i „nie licząc się z kosztami”. Po odebraniu Hardingowi dowództwa MacArthur podobnie wywierał presję na Eichelbergera, żądając by działał szybko i wykazał się rezultatami. Eichelberger odnotował kilka przypadków, kiedy to MacArthur przymuszał go do zwiększenia wysiłków celem szybkiego pokonania Japończyków. Tymczasem po zakończeniu kampanii MacArthur oświadczył publicznie, że „nie było powodu żeby spieszyć się z atakiem, bo czas miał w tym wypadku niewielkie znaczenie”, a dziennikarzom powiedział: „Sprawą najwyższej wagi było życie i zdrowie naszych żołnierzy; nie było chyba jeszcze kampanii prowadzonej przeciw tak dobrze przygotowanej i wyszkolonej armii, która zakończyła się sukcesem za tak niewysoką cenę życia”.
Pod Buna-Gona Australijczycy stracili 2400, Amerykanie 798 zabitych. 14 października 1942 na Nową Gwineę przybyło 9825 żołnierzy 32 DP. W ciągu ostatnich siedmiu tygodni pobytu na wyspie dywizja straciła 586 zabitych, 1954 rannych i 100 zmarłych z innych przyczyn. Choroby tropikalne – głównie malaria, denga i wschodnioazjatycka odmiana tyfusu (przez Japończyków nazywana tsutsugamushi) – spowodowały straty znacznie większe niż nieprzyjaciel. Dywizja miała nienotowaną dotąd liczbę 7125 chorych, z których 2952 wymagało hospitalizacji. Łączne straty wyniosły 9956 ludzi, a więc przekroczyły stan bojowy jednostki. W 126 PP, którego 2 Batalion maszerował szlakiem Kapa Kapa, straty były stosunkowo najwyższe. Gdy pułk przybył pod Bunę i wszedł 21 listopada do bitwy, liczył 1400 ludzi w szeregach. Gdy został 9 stycznia zluzowany przez australijski 2/7, było w nim już tylko 165 ludzi ledwie zdolnych do chodzenia.
Na Guadalcanalu walczyło około 60 000 Amerykanów, a ich straty wyniosły 5845 ludzi, w tym 1600 zabitych. Na Terytorium Papui walczyło ponad 33 tys. Amerykanów i Australijczyków, którzy stracili łącznie 8546 ludzi, z czego 3098 poległo. Na Guadalcanalu zginął jeden na 37 żołnierzy, w Papui jeden na 11.
W wydanej w roku 1950 książce Our Jungle Road to Tokyo gen. Robert Eichelberger napisał: „Buna została okupiona wysoką ceną w zabitych, rannych, chorych i załamanych... Nikt kto tam walczył, choćby nie wiem jak chciał, nie zapomni tego”. Dodał jeszcze: „Nie należę do ludzi specjalnie wrażliwych, ale Buna wciąż wraca do mnie w najczarniejszych snach. Tak dawno to było, a ja wciąż pamiętam każdy dzień i niemal każdą noc”.
Charles Anderson: Papua. T. XI. Washington, DC: United States Army Center of Military History, 1992, seria: The U.S. Army Campaigns of World War II. ISBN 978-0-16-035883-8.
Kelli Brockschmidt. The New Guinea Campaign: A New Perspective Through the Use of Oral Histories. „McNair Scholars Journal”. 9 (1), s. 25–34, 2005. Grand Valley State University. OCLC 65221796. 
Peter Brune: A Bastard of a Place: The Australians in Papua. Crows Nest, New South Wales: Allen & Unwin, 2003. ISBN 1-74114-403-5.
James Campbell: The Ghost Mountain Boys: Their Epic March and the Terrifying Battle for New Guinea – The Forgotten War of the South Pacific. New York: Crown, 2007. ISBN 0-307-33596-8.
Center of Military History: Papuan Campaign: Buna-Sanananda Operation 16 November 1942 – 23 January 1943. Washington, D.C.: United States Army Center of Military History, 1990. OCLC 21992748.
Karl Dod: The Corps of Engineers: The War Against Japan. Washington, D.C.: Center of Military History (U.S. Army), 1966, seria: United States Army in World War II. ISBN 0-16-001879-X.
Paul M. Edwards: Between the Lines of World War II: Twenty-one Remarkable People and Events. Jefferson, N.C.: McFarland & Co., 2010. ISBN 978-0786446674.
Dan Gerber: A Voice From The River: A Novel. East Lansing: Michigan State Univerisity Press, 2005. ISBN 0-87013-755-7.
G. Hermon Gill: Royal Australian Navy 1939-1942. Canberra: Australian War Memorial, 1968, seria: Australia in the War of 1939–1945. Series 2 – Navy. Volume II. OCLC 848228.
Douglas Gillison: Royal Australian Air Force 1939–1942. Canberra: Australian War Memorial, 1962, seria: Australia in the War of 1939–1945. Series 3 – Air. Volume I. OCLC 2000369.
William B. Hopkins: The Pacific War: The Strategy, Politics, and Players that Won the War. Minneapolis: MBI Publishing Company, 2008. ISBN 978-1-61673-240-0.
David Murray Horner: Crisis of Command: Australian Generalship and the Japanese Threat, 1941–1943. Canberra: Australian National University Press, 1978. ISBN 0-7081-1345-1.
Thomas M. Huber: Eichelberger at Buna: A Study in Battle Command. W: Studies in Battle Command. Fort Leavenworth, Kansas: Faculty Combat Studies Institute, U.S. Command and General Staff College, 1995, s. 123–127. OCLC 58724472.
E.J. Kahn: G.I. Jungle: An American Soldier in Australia and New Guinea. New York: Simon and Schuster, 1943. OCLC 1330561.
Eric Larrabee: Commander in Chief: Franklin Delano Roosevelt, His Lieutenants, and Their War. Annapolis: Naval Institute Press, 2004. ISBN 1-59114-455-8.
Bill Lunney, Frank Finch: Forgotten Fleet: A History of the Part Played by Australian Men and Ships in the U.S. Army Small Ships Section in New Guinea, 1942–1945. Medowie, New South Wales: Forfleet Publishing, 1995. ISBN 0-646-26048-0. LCCN 96150459.
Gordon Maitland: The Second World War and its Australian Army Battle Honours. East Roseville, New South Wales: Kangaroo Press, 1999. ISBN 978-0-86417-975-3.
Dr. James R. Masterson: U. S. Army Transportation In The Southwest Pacific Area 1941-1947. Washington, D. C.: Transportation Unit, Historical Division, Special Staff, U. S. Army, 1949. OCLC 207313.
Lida Mayo: The Technical Services – The Ordnance Department: On Beachhead And Battlefront. Washington, DC: Center Of Military History, United States Army, 1968, seria: United States Army In World War II. LCCN 79014631.
Dudley McCarthy: South – West Pacific Area – First Year: Kokoda to Wau. Wyd. 1st. Canberra: Australian War Memorial, 1959, seria: Australia in the War of 1939–1945, Series 1 – Army. Volume V. OCLC 3134247.
Samuel Milner: Victory in Paupa. Washington, DC: Center Of Military History, United States Army, 1989, seria: United States Army In World War II. LCCN 56-60004.
Toshiyuki Tanaka: Hidden Horrors: Japanese War Crimes in World War II. Boulder: Westview Press, 1996. ISBN 978-0-8133-2718-1.
Syd Trigellis-Smith: The Purple Devils: The 2/6 Australian Commando Squadron. Melbourne: 2/6 Commando Squadron Association, 1992. ISBN 0-646-07125-4.
Harold A. Winters: Battling the Elements: Weather and Terrain in the Conduct of War. JHU Press, 2001. ISBN 978-0-8018-6648-7.
Bitwa o Knipawę (niem. Belagerung des Kneiphofs) – całość zmagań o kontrolę nad portową dzielnicą Królewca (Königsberga) Knipawą (Kneiphof), trwających od 13 kwietnia do 14 lipca 1455 r. podczas wojny trzynastoletniej w latach 1454–1466, zakończonych decydującym zwycięstwem zakonu krzyżackiego.
Königsberg wziął w lutym 1454 r. aktywny udział w antykrzyżackim powstaniu kierowanym przez Związek Pruski, zdobywając krzyżacki zamek, i był jednym z czterech miast, w których związkowcy złożyli hołd Kazimierzowi IV Jagiellończykowi, dobrowolnie przyłączając się do Królestwa Polskiego. Przedłużająca się wojna trzynastoletnia i wzrost związanych z nią podatków skutkował zmianą orientacji politycznej pospólstwa i prokrzyżackim powstaniem 24 marca 1455 r. W jego następstwie dzielnice Stare Miasto i Lipnik powróciły pod władzę zakonu krzyżackiego, a wierna Kazimierzowi IV pozostała jedynie portowa dzielnica Knipawa. Wielki mistrz Zakonu Ludwig von Erlichshausen skierował przeciwko niej siły dowodzone przez wielkiego szpitalnika Heinricha Reuss von Plauena, które niedostatecznie silne aby przeprowadzić szturm, 13 kwietnia 1455 r. rozpoczęły oblężenie ufortyfikowanej i położonej na rzecznej wyspie dzielnicy.
Przez 14 tygodni dowodzona przez burmistrza Jürgena (Jerzego) Langerbeina załoga Knipawy broniła oblężonej dzielnicy. Wobec otrzymania niewystarczającej pomocy ze strony kierowanego przez Johannesa von Baysen Związku Pruskiego i rozbicia przez Krzyżaków odsieczy oraz wzmocnienia oblegających przez posiłki z Inflant i  księstwa żagańskiego, zmuszona została po szturmie z dnia 7 lipca 1455 r. do kapitulacji na honorowych warunkach 14 lipca 1455 r.
Wobec strategicznego położenia Königberga nad ujściem Pregoły do Zalewu Wiślanego odzyskanie przez zakon krzyżacki kontroli nad miastem skutkowało ponownym przejściem pod władzę wielkiego mistrza Sambii, Prus Dolnych i Mazur oraz większości ośrodków miejskich na Warmii i w Prusach Górnych. Na skutek wygranej bitwy Zakon odzyskał także dostęp do Bałtyku, możliwość kontaktów z Europą Zachodnią i punkt oparcia dla dalszych działań wojennych.
Sukces kierowanego przez Związek Pruski antykrzyżackiego powstania w ziemi chełmińskiej w lutym 1454 r. wywołał atmosferę zdecydowanego buntu przeciwko władzy wielkiego mistrza Ludwiga von Erlichshausena w całym państwie zakonu krzyżackiego. W ślad za miastami Pomezanii i Pomorza posłuszeństwo wielkiemu mistrzowi wypowiedziała większość miast Dolnych Prus, a powstańcy rozpoczęli zdobywanie krzyżackich zamków. Krzyżacka załoga twierdzy w Królewcu odparła kilka szturmów, jednak po zniszczeniu czterech baszt i znacznego odcinka murów poddała zamek powstańcom, którym przewodził burmistrz Starego Miasta (Altstadt) Królewca Andreas Brunau.
Upadek Königsberga przesądził o spontanicznym przejściu Dolnych Prus i Sambii na stronę Związku Pruskiego: wobec rozmiarów buntu i bezradności oblężonego w Malborku wielkiego mistrza dolnopruscy rycerze krzyżaccy, nie podejmując prób obrony, uciekli do Malborka albo do Niemiec.
Po wystawieniu przez Związek Pruski aktu poddania się Koronie Królestwa Polskiego Königsberg złożył 19 czerwca 1454 r. hołd królowi Kazimierzowi IV Jagiellończykowi na ręce kanclerza Jana z Koniecpola.
Sytuację Krzyżaków odmieniła klęska króla Polski Kazimierza IV w bitwie pod Chojnicami 18 września 1454 r. Na skutek bitwy zmierzająca z zachodu z odsieczą dla Malborka, złożona z najemników, krzyżacka armia uzyskała otwarty dostęp do państwa pruskiego, a oblężenie Malborka zostało zniesione. Jednocześnie prestiżowa klęska Kazimierza IV była wstrząsem dla znacznej części miasteczek i rycerstwa Prus i Pomorza, nieprzekonanych co do nowej władzy. Na postawę mieszkańców Prus wpłynęło też podważenie aktu inkorporacji wśród państw Europy w wyniku zwycięstwa Zakonu pod Chojnicami. Ich chwiejność wykorzystali Krzyżacy, odbijając w 1454 r. kluczowe pozycje na szlaku wodnym biegnącym wzdłuż Wisły – Sztum, Gniew oraz Tczew, co zagroziło blokadą pruskiego handlu i odcięciem Gdańska od polskiego zaplecza, chociaż sam Gdańsk zdołał odeprzeć krzyżacki atak na miasto.
W październiku 1454 r. wielki mistrz v. Erlichshausen zawarł z najemnikami porozumienie co do odroczenia zapłaty żołdu, umożliwiające Zakonowi dalsze prowadzenie działań wojennych. Odzyskanie kontroli nad północną częścią ziemi chełmińskiej, Pomezanią i częścią Prus Górnych i obsadzenie tamtejszych twierdz skutkowało stworzeniem przez Krzyżaków bariery zabezpieczającej Malbork i Żuławy Wiślane od południa. W oparciu o nią Zakon odparł w styczniu 1455 r. ofensywę polską na Malbork, podjętą siłami małopolskiego pospolitego ruszenia.
Odwrót wojsk polskich umożliwił wielkiemu mistrzowi ponowne podjęcie szeregu działań zaczepnych: w lutym 1455 r. Krzyżacy zajęli Działdowo, odcinając Prusy od Mazowsza oraz przeprowadzili rajd w ziemi chełmińskiej. Kolejne miasta i twierdze w obawie o krzyżackie represje za uprzedni antykrzyżacki bunt, albo ze względu na wzrost prokrzyżackich sympatii mieszkańców, przechodziły ponownie na stronę Zakonu, a wierność królowi i Związkowi Pruskiemu utrzymały jedynie te twierdze na Pomorzu, które otrzymały wystarczająco szybko wsparcie militarne. W celu jego udzielenia pozostających na służbie króla najemników podzielono na małe oddziały i skierowano do poszczególnych twierdz.
W efekcie tych działań krzyżackie próby odbicia Torunia i Chełmna zakończyły się niepowodzeniem, ale odparcie wyprawy wielkiego mistrza i stłumienie prokrzyżackich spisków wymagało użycia całości dostępnych polskich sił, których zabrakło w innych regionach. Wobec wzrostu krzyżackiego zagrożenia coraz trudniejsze stawało się także utrzymanie kontaktu Torunia i Polski z Gdańskiem i Dolnymi Prusami, gdyż krzyżaccy najemnicy z Gdańska i Tczewa rozpoczęli w lutym 1455 r. atakowanie związkowej żeglugi na Wiśle i budowę fortyfikacji mających zablokować szlak wodny. W konsekwencji kontynuacja energicznych działań obronnych strony polskiej w celu utrzymania stanu posiadania i odblokowania szlaku wodnego wzdłuż Wisły wymagała pozyskania nowych środków finansowych.
Wobec skutecznych ataków załóg krzyżackich z twierdz w Gniewie i Tczewie na nieuzbrojone statki handlowe płynące Wisłą do Gdańska na początku 1455 r. Związek Pruski zdecydował się na organizację systemu konwojowego na najbardziej zagrożonym odcinku Grudziądz-Gdańsk i wynajęcie zbrojnych eskort celem utrzymania handlu na wiślanym szlaku wodnym. Decyzja ta uzyskała poparcie kupców będących jej bezpośrednimi beneficjentami, ale rzemieślnicy miast pomorskich i dolnopruskich opowiadali się przeciwko konieczności ponoszenia nowych kosztów.
Nałożenie nowych podatków nastąpiło na zjeździe stanów w Elblągu w lutym 1455 r. Sprzeciw pospólstwa przeciwko postanowieniom wywołał 24 marca 1455 r. otwarty bunt w dwóch z trzech dzielnic Königsberga: pospólstwo obaliło radę dzielnicy Stare Miasto i opanowało arsenał oraz bramy miejskie. Po uzyskaniu poparcia małej dzielnicy Lipnik (Löbenicht) zerwano mosty łączące obie dzielnice z portową kupiecką Knipawą, a pomiędzy stronnictwami doszło do zbrojnych starć. Burmistrz Brunau uciekł do Elbląga.
Nowe władze Starego Miasta i Lipnika zgłosiły wielkiemu mistrzowi von Erlichshausenowi gotowość podjęcia rozmów na temat powrotu pod władzę Zakonu. Jednocześnie knipawianie, którym przewodził burmistrz dzielnicy Jürgen (Jerzy) Langerbein, wezwali gubernatora Prus Jana Bażyńskiego (Johannesa von Baysen) do udzielenia pomocy dolnopruskim miastom wciąż wiernym Związkowi Pruskiemu i ostrzegli przed możliwością krzyżackiego ataku na prowincję.
Na przełomie marca i kwietnia 1455 r. władze Starego Miasta i Knipawy skłonne były do przeciwstawienia się społecznej radykalizacji buntu pospólstwa oraz do zakończenia starć pomiędzy stronnictwami, a ich zgodnym celem było osiągnięcie korzystnych przywilejów dla Königsberga. Przywrócono czasowo komunikację pomiędzy dzielnicami, jednakże nowe wystąpienie rzemieślników Starego Miasta uniemożliwiło porozumienie.
Wiadomość o antyzwiązkowym powstaniu w Königsbergu skłoniła wielkiego mistrza von Erlichschausena do szybkiego działania: 7 kwietnia 1455 r. oddziały krzyżackie w sile 2000 ludzi dowodzone przez komtura von Plauena wyruszyły z Malborka w kierunku Prus Górnych, plądrując Nowe Miasto Braniewo i zmuszając do złożenia hołdu Brandenburg.
Po uzyskaniu wiadomości o rajdzie krzyżackim Stare Miasto zerwało układy ze Związkiem, a stany pruskie przyjęły postawę wyczekującą. Władze zakonne zagwarantowały mieszczanom Königsberga, że ich miasto i majątki nie będą podlegać zastawom na poczet wierzytelności krzyżackich najemników oraz że dodatkowe podatki nałożone przez Związek Pruski zostaną zniesione. Na tych warunkach Stare Miasto oraz Lipnik złożyły 16 kwietnia 1455 r. hołd lenny zakonowi krzyżackiemu Władzę Zakonu uznał także biskup sambijski Mikołaj, a komtur von Plauen zajął leżące w Sambii twierdze w Rybakach i Löchstadt na północnym brzegu Zalewu Wiślanego.
Powstanie antyzwiązkowe w Königsbergu zbiegło się w czasie z krzyżacką decyzją o przyspieszeniu działań zbrojnych, związaną ze zbliżającym się końcem okresu spłaty najemników. Słabością krzyżackich sukcesów, które nastąpiły po bitwie pod Chojnicami, było nieodzyskanie kontroli nad którymkolwiek z dużych miast państwa pruskiego i tym samym nieodzyskanie samodzielniej zdolności finansowania wojny. Jednocześnie narastał konflikt władz zakonnych z rotmistrzami – dowódcami oddziałów najemnych. Gromadzeni w okolicach Malborka najemnicy powodowali znaczne kłopoty aprowizacyjne krzyżackiej stolicy, jednak ich dowódcy nie byli skłonni oddalać się od twierdzy, na której mieli prawo zastawu. W konsekwencji sił von Plauena pod Königsbergiem wystarczały dla wsparcia prokrzyżackich sił w Starym Mieście i Lipniku, lecz nie pozwalały na szybkie opanowanie Knipawy.
Gdy 23 kwietnia 1455 r. wielki mistrz von Erlichshausen po raz kolejny nie dotrzymał terminu zapłaty żołdu, 2 maja bunt znajdujących się w krzyżackich twierdzach najemników pod dowództwem Czecha Oldrzycha Czerwonki spowodował przejęcie przez wojska najemne twierdz w Malborku, Tczewie i Iławie. Wielki mistrz von Erlichshausen pozbawiony kontroli nad stolicą i dochodów z ziem zamku nie mógł wesprzeć krzyżackich sił oblegających Knipawę. Jednocześnie dowodzący oblężeniem wielki szpitalnik von Plauen zmuszony został zgromadzone podatki dolnopruskie przeznaczać na wynagrodzenie swoich żołnierzy, przez co pogłębiał kryzysową sytuacją wielkiego mistrza.
Sytuacja w Königsbergu wymagała energicznych działań strony polskiej, jednakże w zmiennych warunkach najemne załogi twierdz przedstawiły wygórowane żądania i zaczęły rekwizycje wśród mieszczan i chłopów, skutkujące niepokojem i zbiegostwem. Nieopłaceni najemnicy z Nowego i Starogardu odmówili walki i zawarli 7 kwietnia 1455 r. rozejm z Krzyżakami, załogi twierdz ziemi chełmińskiej zlekceważyły rozkazy gubernatora Bażyńskiego.
Kierownictwo Związku Pruskiego zdawało sobie sprawę z olbrzymiego znaczenia Knipawy dla dalszego przebiegu wojny i apelowało do króla Kazimierza IV o organizację odsieczy, ale dowódcy polscy i związkowi nie byli konsekwentni i nie mieli wystarczających zdolności, a pospolite ruszenie okazało się niezdyscyplinowane i w połowie XV w. przestarzałe. Przyrzeczone przez kler subwencje pieniężne na najęcie wojsk zawodowych nie mogły szybko zmienić sytuacji. Po śmierci głównego przeciwnika wojny, Zbigniewa Oleśnickiego 1 kwietnia 1455, Królestwo Polskie było zdecydowane kontynuować działania celem całkowitej aneksji Prus, ale uchwalenie i ściągnięcie podatków wymagało czasu. Zawarto jedynie porozumienia z najemnikami co do ratalnej spłaty żołdu.
Powstanie antykrzyżackie w 1454 r. pozbawiło wielkiego mistrza możliwości zmobilizowania uzbrojonych kontyngentów zamkowych oraz pospolitego ruszenia poddanych i zmusiło do oparcia działań na pochodzących z Niemiec i Czech pieszych i konnych oddziałach najemnych. Wojna trzynastoletnia rozpoczęła się w okresie po przemianach militarnych schyłkowego średniowiecza i upadku znaczenia konnego rycerstwa, dla którego równorzędną konkurencją stała się piechota wykorzystująca broń strzelecką i wozy bojowe. Prekursorami tej taktyki byli emigrujący z Czech po przegranych wojnach religijnych taboryci. Szyk bojowy taborytów umożliwiał współpracę kawalerii z piechotą i efektywne użycie artylerii polowej, umieszczonej na wozach.
Siły Związku Pruskiego oparte były na przeznaczonych do obrony wielkich miast kontyngentach miejskich, liczących od 750 żołnierzy, oraz na pospolitym ruszeniu wolnych i sołtysów, zgrupowanych w chorągwie ziemskie.
W walkach o twierdze i otoczone murami miasta wykorzystywano prymitywną artylerię ogniową, złożoną z ładowanych od przodu bombard na kule kamienne. W obronie stosowano także lżejsze armatki – taraśnice, strzelające kulami ołowianymi oraz ręcznej broni palnej – hakownic, oprawionych w drewno i zaczepianych do muru łagodzącym odrzut hakiem. Bombardy umożliwiały burzenie murów z niewielkiego dystansu. Trudności z transportem i zawodność zarówno dział, jak i produkowanego z węgla drzewnego, siarki i saletry prochu powodowała, że piechota uzbrojona była głównie w kusze, a strzelcy konni – w łuki.
W działaniach zbrojnych w rejonie Königsberga dużą rolę odegrało panowanie nad rzecznymi i przybrzeżnymi szlakami komunikacji. Okręty wojenne nie posiadały specjalnej konstrukcji. Do działań wodnych mobilizowano floty składające się z doraźnie uzbrojonych i obsadzonych zbrojną załogą statków handlowych, zarówno pełnomorskich, jak i rzecznych. W tym celu rekwirowano je prywatnym właścicielom albo wystawiano im listy kaperskie, oficjalnie uprawniające kapitana do atakowania żeglugi przeciwnika na własny rachunek.
W pierwszej połowie XV w. powszechne stawało się uzbrajanie okrętów w artylerię ogniową – działa żelazne zmontowane ze zgrzanych listew oraz krótkie działa na kamienne kule. Załogi używały prymitywnej broni palnej na równi z kuszami i łukami, ale podstawowym sposobem walki pozostawał abordaż.
Potencjał floty gdańskiej pozwalał na zmobilizowanie ponad 50 pełnomorskich okrętów wojennych obsadzonych załogami liczącymi około 1500 ludzi oraz prawie 100 jednostek śródlądowych (rzecznych i przybrzeżnych), a elbląskiej na około 25 okrętów morskich i 700 ludzi oraz 40 jednostek śródlądowych. Königsberg dysponował znacznie mniejszym potencjałem, pozwalającym na mobilizację najwyżej sześciu okrętów pełnomorskich i 30-40 jednostek rzecznych, obsadzonych przez około 500 żołnierzy.
Knipawa nie była przygotowania do obrony, jednak jej załoga mogła liczyć na korzystne położenie w miejscu naturalnie obronnym na wyspie po prawej stronie głównego nurtu rzeki Pregoły. Jednocześnie prawa odnoga Pregoły oddzielała dzielnicę od Starego Miasta, a obronę ułatwiało częściowe zburzenie zamku królewieckiego w 1454 r., który nie dawał osłony oblegającym. Załogę Knipawy wzmacniała grupa wiernych Związkowi rycerzy dolnopruskich, lecz dzielnicy brakowało żywności i materiałów wojennych.
13 kwietnia 1455 r. jeszcze przed zamknięciem oblężenia wypad knipawian na lewy brzeg Pregoły zaskoczył wojska von Plauena, zmuszając je do odwrotu i plądrując przedmieścia Starego Miasta.
19 kwietnia 1455 r.  Knipawa została całkowicie oblężona przez Krzyżaków, którzy 20 kwietnia 1455 r. odparli kontratak knipawian, zadając im ciężkie straty. Odtąd jedyną drogą, którą oblężona dzielnica mogła otrzymać pomoc, była droga wodna Pregołą od zachodu. Tamtędy 22 kwietnia 1455 r., po przerwaniu założonego przez Krzyżaków łańcucha blokującego nurt rzeki do Knipawy dotarł gdański konwój wiozący 400 żołnierzy.
26 kwietnia 1455 r. wojska von Plauena wygrały kolejną potyczkę z załogą podczas działań zmierzających do zablokowania dzielnicy od zachodu, zdobywając chorągiew oddziałów miejskich. Tego dnia Krzyżacy rozpoczęli też nękający ostrzał dzielnicy prowadzony także z uzbrojonych łodzi wprowadzonych na Pregołę.
W maju 1455 r. Krzyżacy zbudowali nad Pregołą fortyfikacje blokujące wypady oblężonej załogi i możliwość odsieczy z Gdańska. Knipawa zerwała ostatni most na Pregole łączący ją ze Starym Miastem, lecz Krzyżacy zbudowali dwa masywne mosty przez rzekę poniżej dzielnicy oraz zapalowali dno rzeki, umieszczając pomiędzy przegrodami uzbrojone łodzie. Na skutek tych działań Knipawa została całkowicie odcięta, lecz siły von Plauena nie były wystarczająco silne by przeprowadzić szturm.
Pomimo wezwań władz Knipawy Piotr z Szamotuł zajęty osłoną Pomorza nie mógł zorganizować skutecznej odsieczy. Apele Gabriela von Baysen do rycerstwa dolnopruskiego i najemników o zgrupowanie w Ornecie i Elblągu zostały zlekceważone – najemnicy stanowiący załogi związkowych twierdz nie otrzymali w terminie żołdu przystąpili przede wszystkim do egzekucji swoich należności na majątkach w okolicach Gdańska. Ograniczone akcje związkowych załóg z doliny Łyny nie przyniosły poprawy sytuacji.
Knipawa pozostała jedynym broniącym się ośrodkiem związkowym nad dolną Pregołą, gdyż z powodu braku wzmocnienia miast i twierdz Dolnych Prus najemnikami królewskimi, w okresie od 17 kwietnia do 26 kwietnia 1455 r. cały region przeszedł żywiołowo ponownie pod władzę Zakonu. Pod koniec kwietnia 1455 r. załoga obsadzonej przez Krzyżaków twierdzy w Tapiawie zatrzymała gdańskie statki zmierzające do Knipawy z Kowna. W maju 1455 wysłana została do Knipawy flota z Gdańska, ale wyprawa została odwołana, gdy rozchorował się jeden z jej przywódców – najemnik Jan Czajka, przysłany z Polski przez Kazimierza Jagiellończyka.
W maju 1455 r. Związkowi Pruskiemu udało się zgromadzić pospolite ruszenie z Prus Dolnych, liczące ok. 2000 ludzi, na czele którego stanął Ramsza Krzykowski, związkowy dowódca Bartoszyc. Na czele tych sił bezskutecznie usiłował zająć twierdzę w Pruskiej Iławie. Do szturmu zamku nie doszło i wojsko zorganizowało 24 maja 1455 r. obronny obóz. Na ranem w gęstej mgle wagenburg zaatakował wysłany spod Królewca oddział krzyżacki liczący 550 kawalerzystów. Obóz został zdobyty po zaciętej obronie, zginęło ponad 800 związkowców, 300 dostało się do niewoli, a  Ramsza Krzykowski uciekł z około 250 kawalerzystami. Najpoważniejsza lądowa próba odsieczy dla Knipawy została odparta.
Kolejna próba – podjęta przez Andrzeja Tęczyńskiego niewielka wyprawa na czele najemników królewskich – dotarła jedynie na Warmię.
Równolegle do prób dostarczenia pomocy oblężonej dzielnicy drogą morską do ujścia Pregoły Gdańsk zmobilizował flotę uzbrojonych okrętów celem odcięcia wojsk von Plauena od dostaw i przeprowadzenia dywersji na tyłach krzyżackich. Blokadą dowodzili Hening German i Berbt Pawes. W kwietniu 1455 r. okręty gdańskie zablokowały utrzymywany przez Krzyżakow Tczew (Dirschau), a 10 kwietnia 1455 r. spaliły Lisewo.
W maju 1455 r. Gdańsk nasilił działania zmierzające do odcięcia dostaw do Königsberga z Żuław, jednakże wzniesione przez gdańskich najemników fortyfikacje nad brzegiem Wisły zostały zniszczone przez Krzyżaków, a gdańska blokada nie zdołała zatrzymać posiłków krzyżackich z Inflant pod oblężoną Knipawę.
W czerwcu 1455 r. licząca 13 okrętów flota gdańska dowodzona przez rajcę Jana von Schauwena zablokowała Zalew Wiślany i zdobywając trzy krzyżackie statki sparaliżowała komunikację pomiędzy Königsbergiem a Sambią. Gdański desant splądrował też rejon Bałgi oraz obsadził Stare Miasto Braniewo, Dobre Miasto i Ornetę.
Skuteczna blokada krzyżacka wywołała głód w oblężonej dzielnicy. Pomiędzy 9 a 13 maja kolejny konwój gdański usiłował sforsować krzyżacką zaporę na Pregole, lecz próby okazały się nieskuteczne, a dodatkowo załogi związkowe po zejściu na ląd w pobliżu Rybaków zostały pobite i wzięte do niewoli przez Krzyżaków.
Kolejna próba sforsowania blokady podjęta przez zespół 4 ciężkich i 10 lekkich łodzi dowodzonych przez Jana Fryburga i Roloffa Feldstetego obsadzonych polskimi najemnikami została odparta przez Krzyżaków 16 maja 1455 r. W połowie maja 1455 r. siły oblegające Knipawę zostały poważnie wzmocnione oddziałem 600 najemników opłaconych przez Inflanty, którzy dotarli do ujścia Pregoły drogą morską wzdłuż wybrzeża.
16 czerwca 1455 r. niezwiązany układami zastawnymi zniemczony książę śląski Balthasar von Sagan (Baltazar Żagański) opuścił Malbork na czele sił liczących 932 kawalerzystów oraz 571 drabantów wraz z artylerią, złożonych ze śląskich najemników i niezaangażowanych w układy załóg okolicznych twierdz. Oddział ten po przybyciu pod oblężoną Knipawę, ponownie znacznie wzmocnił siły v. Plauena.
Na przełomie czerwca i lipca 1455 r. v. Plauen zarządził przygotowania do ostatecznego szturmu Knipawy i sam objął dowództwo nad oddziałem przeznaczonym do szturmu przez rzekę. Książę Balthasar dowodził przygotowaniami do ataku od strony Starego Miasta. Pod kierownictwem heanzatyckiego kapra Klausa Klocknera Krzyżacy wyposażyli swoje statki i łodzie w pomosty bojowe oraz ruchome drabiny umożliwiające atak na mury od strony rzeki.
6 lipca 1455 r. wojska zakonu krzyżackiego przeprowadziły generalny szturm oblężonej dzielnicy, atakując jednocześnie od południa na łodziach przez Pregołę oraz próbując sforsować mury miejskie od północy. Szturm po kilku godzinach został odparty przez ostrzeliwujących się zza murów obrońców, było to jednak ostatnie zwycięstwo oblężonej załogi. Wobec podjęcia przez Krzyżaków kolejnego szturmu 7 lipca 1455 r. Knipawa poprosiła za pośrednictwem księcia Balthasara o zawieszenie broni.
Negocjacje w sprawie warunków kapitulacji dzielnic trwały 8 dni. 14 lipca 1455 r. Knipawa skapitulowała na honorowych, dogodnych warunkach.
Na mocy zawartego układu mieszkańców Knipawy objęła pełna amnestia zarówno za udział w buncie antykrzyżackim w 1454 r., jak i za udział w walkach w 1455 r. Przeciwnicy władzy Zakonu, a także oddziały związkowe i kupcy gdańscy mogli w ciągu dwóch miesięcy opuścić miasto wraz z dobytkiem. Uchodźcy ze Starego Miasta Królewca uzyskali prawo odzyskania swoich majątków nieruchomych. Jednocześnie dzielnica zachowała dotychczasowe przywileje, samorządny wybór rady miasta, prawo odbudowy zniszczonych podczas walk murów miejskich i zwolnienie z części podatków. W zamian zmuszona została do całkowitego odstąpienia od Związku Pruskiego i uznania w pełni władzy krzyżackiej oraz do złożenia  hołdu lennego. Uroczysty hołd Knipawa złożyła na ręce komtura Henricha Reuss von Plauena i księcia Balthasara von Sagan 15 lipca 1455 r.
Knipawa podczas długotrwałej obrony straciła 300 zabitych. 18 lipca 1455 r. władze dzielnicy wystosowały list usprawiedliwiający do Gdańska i władz Związku Pruskiego, tłumacząc kapitulację niemożnością kontynuacji obrony wobec strat i wyczerpania zapasów. Przejście na stronę Zakonu knipawianie wyjaśnili niedostarczeniem skutecznej pomocy przez króla Kazimierza IV i Związek Pruski.
Po odparciu ataku floty gdańskiej na Sambię w październiku 1456 r. zwycięski Zakon zastosował represje wobec rady miejskiej Knipawy, podejrzewając ją o nielojalność i utrzymywanie tajnych kontaktów ze Związkiem Pruskim oraz udział w przygotowaniu gdańskiej operacji desantowej.
Bitwa o Knipawę trwała 14 tygodni i zakończyła się największym sukcesem zakonu krzyżackiego w trakcie wojny trzynastoletniej – trwałym opanowaniem dużego ośrodka miejskiego kontrolującego szlaki handlowe Prus Dolnych i Sambii. Zakon odzyskał także dostęp do Bałtyku. Istotnym sukcesem Krzyżaków było także uzyskanie punktu oparcia dla dalszych działań wojennych w niezniszczonej wojną Sambii i uzyskanie kontroli nad miastem nieobjętym układami zastawnymi z najemnikami. O dużym znaczeniu moralnym i prestiżowym zdobycia Knipawy świadczy także podjęta pod wpływem wyniku oblężenia zgoda kapituły warmińskiej na opanowanie przez Krzyżaków Warmii wraz z Olsztynem. Wielki mistrz odzyskał także panowanie nad miastami wschodnich Mazur.
Upadek Knipawy ostatecznie zakończył krótki okres polskiej władzy w Królewcu, co przekreśliło plany całkowitej aneksji państwa pruskiego przez Królestwo Polskie. Opanowanie przez Krzyżaków Królewca pozbawiło stany dolnopruskie przywództwa ośrodka miejskiego i przechyliło sympatię na stronę Zakonu. Na sytuację prowincji nie mógł wpłynąć Gdańsk, który  zagrożony na Pomorzu aktywnością krzyżackiej załogi Chojnic nie panował także nad nieopłaconą związkową załogą ze Starogardu. Pozbawiony środków pieniężnych król Kazimierz IV nie miał możliwości interwencji.
Pomimo zaledwie 110-kilometrowej odległości pomiędzy Knipawą a granicą Wielkiego Księstwa Litewskiego załoga oblężonej dzielnicy nie doczekała się odsieczy od strony drugiego z państw jagiellońskich. Litwa nie wykorzystała dogodnej sytuacji słabości obydwu stron konfliktu dla zadania samodzielnie decydującego ciosu zakonowi krzyżackiemu. W konsekwencji swej biernej postawy Wielkie Księstwo zmarnowało szansę na wzmocnienie pozycji nad Bałtykiem i likwidację wschodniej części państwa pruskiego. Kazimierz IV poniósł porażkę polityczną w sporze z radą wielkoksiążęcą i nie zdołał skłonić Litwy do antyzakonnej interwencji i udzielenia pomocy Knipawie. Przewagę na Litwie osiągnęli niechętni zacieśnianiu związków z Polką magnaci pod przywództwem wojewody Jana Gasztołda, którzy przeforsowali wrogą wobec Polski neutralność Wielkiego Księstwa, sabotując dążenia króla.
Odbijając Königsberg, zakon krzyżacki odzyskał także dostęp do morza i wynikającą z tego możliwość sprowadzania posiłków i zaopatrzenia z Inflant, Niemiec i Danii. Jeszcze w trakcie trwania oblężenia Królestwo Dani, Amsterdam i część miast Hanzy we Flensburgu zawarły porozumienie w sprawie utrzymania wolności żeglugi do miast w posiadaniu Zakonu krzyżackiego. W reakcji Gdańsk 24 lipca 1455 r. wobec Hanzy i 29 lipca 1455 r. wobec Amsterdamu wystosował ostrzeżenia przed utrzymywaniem handlu z Königsbergiem i zmobilizował flotę kaperską, aby zwalczać próby łamania blokady. Zagrożone tymi działaniami Królestwo Danii 5 października 1455 r. wypowiedziało wojnę Polsce i Związkowi Pruskiemu, przyłączając się po stronie Zakonu do wojny trzynastoletniej.
KrzysztofK. Baczkowski KrzysztofK., Dzieje Polski późnośredniowiecznej [w:] Wielka Historia Polski, t. 3, Kraków 1999, ISBN 83-85719-40-7 .???
Robert F.R.F. Barkowski Robert F.R.F., Historia wojen gdańskich - średniowiecze, 2017, ISBN 978-83-11-14343-2 .
MarianM. Biskup MarianM., Trzynastoletnia wojna z Zakonem Krzyżackim, Oświęcim 2014, ISBN 978-83-7889-288-5 .
MarianM. Biskup MarianM., Wojna trzynastoletnia i powrót Polski nad Bałtyk w XV wieku, Kraków 1990, ISBN 83-03-03076-0 .
Józef WiesławJ.W. Dyskant Józef WiesławJ.W., Zatoka Świeża 1463, Warszawa: Bellona, 2009, ISBN 978-83-11-11571-2 .
WładysławW. Konopczyński WładysławW., Kwestia bałtycka, Kraków-Warszawa: Ośrodek Myśli Politycznej, 2014, ISBN 978-83-62628-52-0 .
AndrzejA. Nowak AndrzejA., Królestwo zwycięskiego orła 1340-1468, Kraków 2017, ISBN 978-83-7553-223-4 .
LeonL. Rogalski LeonL., Dzieje Krzyżaków oraz ich stosunki z Polską, Litwą i Prusami, t. II, Warszawa: S. Orgelbrand, 1846 .
Bitwa o Manilę (tag. Laban ng Maynila, ang. Liberation of Manila) – trwający od 3 lutego do 3 marca 1945 roku bój, w czasie II wojny światowej na Pacyfiku, który miał na celu wyzwolenie okupowanej przez Japończyków stolicy Filipin, Manili. Była to decydująca – choć nie ostatnia – faza kampanii filipińskiej. Trwające 29 dni zmagania, które spowodowały ogromne straty wśród ludności cywilnej i doprowadziły do całkowitego zniszczenia wielu dzielnic, zakończyły niemal trzyletnią japońską okupację miasta.
Japończycy, dążący do opanowania bogatych w ropę i kauczuk Holenderskich Indii Wschodnich i związanego z tym zabezpieczenia własnych szlaków żeglugowych na Morzu Południowochińskim, postanowili zająć bronione przez Filipińczyków i Amerykanów Filipiny. Lądowanie wojsk cesarskich nastąpiło 10 grudnia (Luzon) i 20 grudnia 1941 roku (Mindanao), a po pięciu miesiącach zaciętych walk 15 maja 1942 roku skapitulował ostatni punkt oporu. Już 26 grudnia Manila została ogłoszona „miastem otwartym”. Tekst proklamacji opublikowały wszystkie gazety filipińskie, a stacje radiowe powtarzały komunikat przez całą dobę, co radio tokijskie potwierdziło tego samego dnia. W nocy zaprzestano zaciemniania stolicy, a 2 stycznia pierwsze oddziały japońskie wkroczyły do miasta.
Rozpoczęta wówczas japońska okupacja Filipin poważnie nadszarpnęła gospodarkę kraju i zantagonizowała społeczeństwo, które – jak głosili okupanci – miało zostać „wyzwolone z rąk amerykańskich imperialistów”. Nastąpił kres wymiany handlowej z zagranicą, wiele pól trzciny cukrowej oddano odgórnym nakazem pod uprawy bardziej Japończykom potrzebnej bawełny. Wraz z obniżaniem się standardów życia codziennego rosło niezadowolenie mieszkańców, którzy coraz dotkliwiej odczuwali arogancję i ignorancję nieznających miejscowych obyczajów przybyszów oraz wszechobecność tajnej policji. Z biegiem czasu marionetkowy rząd tracił poparcie, zyskiwała je natomiast Komunistyczna Partia Filipin i jej zbrojne ramię Hukbalahap.
Wraz z niezadowoleniem rósł czynny opór; wielu Filipińczyków wstępowało do partyzantki, która w szczytowym okresie liczyła 270 000 członków, a w latach 1944–1945 cieszyła się poparciem ogromnej większości społeczeństwa. Mniejsze garnizony japońskie były izolowane, pozbawiane łączności i zaopatrzenia. Okupant odpowiadał na to zwiększoną kontrolą i terrorem, co tylko potęgowało nienawiść ludności. Gdy zaczęła się amerykańska kontrofensywa, ludność chętnie współpracowała, udzielając Amerykanom wszelkiej pomocy, a zwłaszcza danych wywiadowczych.
6 stycznia 1945 roku 6 Armia, dowodzona przez gen. Waltera Kruegera, po zakończonych zwycięsko walkach o Leyte, dokonała lądowania w Zatoce Lingayen na Luzonie, przełamując po jedenastu dniach opór nieprzyjaciela. I Korpus opanował skrzyżowanie dróg nr 3 i 11, zajmując dogodne pozycje do ataku na San Jose, XIV Korpus spychał Grupę Kembu z rejonu nadmorskiego w niedostępne góry, gdzie żołnierze japońscy – dziesiątkowani przez głód i choroby – mieli się utrzymać do końca wojny. Armia amerykańska zabezpieczyła swe skrzydła i tyły (od wschodu i północy), co pozwoliło gen. Kruegerowi zająć się przygotowaniem planu natarcia, którego celem miała być Zatoka Manilska i samo miasto. W tym celu 26 stycznia kazał gen. Oscarowi Griswoldowi, dowódcy XIV Korpusu, posunąć się na linię rzeki Pampanga na południu, około 40 km od Manili. Miejscem szczególnie ważnym podczas tej operacji były dwa mosty (drogowy i kolejowy) w Calumpit, ale okazało się, że zostały wysadzone. Partyzanci informowali o braku sił japońskich. MacArthur, który osobiście wizytował maszerujące na Calumpit oddziały, był początkowo niezadowolony z postępów natarcia. Oskarżył 37 Dywizję Piechoty (dalej DP) o „wyraźny brak energii i ducha zaczepnego”. Ostatecznie po zabezpieczeniu przeprawy drogowej przez Pampangę XIV Korpus ruszył dalej, do odległego o 10 km Malolos, ale tu zatrzymał się, czekając na 1 Dywizję Kawalerii (dalej DKaw), która 1 lutego ruszyła na południe z Cabanatuan z zamiarem oskrzydlenia Manili. Dowódca 1 DKaw gen. Verne Mudge, otrzymał bezpośrednio od MacArthura rozkaz treści następującej: „Idźcie do Manili… Uwolnijcie więźniów w Santo Tomas. Bierzcie Pałac Malacañan i gmach parlamentu”. Mudge sformował w ramach swojej dywizji dwie lotne kolumny, które błyskawicznym rajdem miały opanować najważniejsze przeprawy i wtargnąć do filipińskiej stolicy.
Tymczasem 31 stycznia 1945 roku, trzy tygodnie po lądowaniu pod Lingayen, dwa pułki 11 Dywizji Powietrznodesantowej (dalej DPD) gen. Josepha Swinga, będące częścią 8 Armii gen. Roberta Eichelbergera, wylądowały pod Nasugbu w południowej części Luzonu. Oddziały te, nie napotykając oporu ze strony przeciwnika, również ruszyły na Manilę. Tu także, jak na północy, opierając się na informacjach pozyskanych od partyzantki filipińskiej, wojska amerykańskie z łatwością odnajdywały nietknięte mosty lub dogodne brody na trasie przemarszu. Najpoważniejszą przeszkodą na tym odcinku miało być 8,5-tysięczne japońskie zgrupowanie Fuji, które według wywiadu blokowało drogę nr 17 na przełęczy w paśmie łagodnych wzgórz pod Tagaytay. Japończycy nie wysadzili jednak w porę mostu na rzece Palico, co pozwoliło 188 Pułkowi Piechoty (dalej PP) i 2 Batalionowi (dalej bat.) 187 PP szybko pokonać 6-kilometrowy odcinek drogi. By wesprzeć działanie tych oddziałów na wzgórza zrzucono dodatkowo 1750 ludzi z 511 Pułku Powietrznodesantowego (dalej PPD). Nieprzyjaciel nie stawiał oporu, dzięki czemu spadochroniarze, których jedynie 425 wylądowało w wyznaczonym sektorze, a reszta znalazła się nawet 8 km poza celem, nie ponieśli strat. Znacznie później okazało się, że rozpoznanie było błędne: wzgórz nikt nie bronił, a zrzut 511 PPD nie był konieczny. Niemniej jednak przyspieszyło to znacznie marsz na północ 8 Armii, która dotarła do przedmieść Manili 4 lutego wieczorem.
Głównodowodzący sił japońskich na Filipinach – generał Tomoyuki Yamashita – wycofał oddziały obronne na przedmieścia Manili w odpowiedzi na zbliżanie się wojsk amerykańskich do miasta jednocześnie z dwóch stron. Yamashita już wcześniej przerzucił główne siły 13 Armii do Baguio, zamierzając zatrzymać wojska nieprzyjacielskie na północy Luzonu, aby odwlec inwazję na Wyspy Japońskie. W roku 1941 gen. MacArthur ogłosił Manilę – przed wkroczeniem Armii Cesarskiej – „miastem otwartym”. Yamashita nie uczynił tego wprawdzie w 1945, ale nie miał zamiaru bronić miasta, ponieważ był przekonany, że nie da się wyżywić 800-tysięcznej metropolii i obronić setek hektarów jej drewnianej, łatwopalnej zabudowy. Z wyprzedzeniem dał rozkaz dowódcy Grupy Shimbu, gen. Shizuo Yokoyamie, by ewakuował miasto, niszcząc za sobą urządzenia portowe, mosty i inne ważne instalacje, nim na rogatkach zjawią się pierwsze większe jednostki Amerykanów.
Innego zdania był, nie podlegający Yamashicie, kontradmirał Sanji Iwabuchi, pewien, że zdoła utrzymać miasto, nawet jeśli będzie zmuszony walczyć do śmierci. Nim otrzymał awans na admirała, Iwabuchi dowodził pancernikiem „Kirishima”, który w roku 1942 został zatopiony w bitwie pod Guadalcanalem. Poczuwając się do winy za utracony okręt, szukał drogi naprawienia błędów i oczyszczenia. Być może był to główny powód, dla którego ściągnął do miasta podległe mu Morskie Siły Obrony Manili, złożone z członków załóg różnych zatopionych okrętów, m.in. pancernika „Musashi”. Gen. Yokoyama w tej sytuacji uznał, że skoro marynarka ma zamiar walczyć, honor wymaga, by jego trzy bataliony wojsk lądowych, tzw. Oddział Noguchiego, zostały również.
Japończycy doskonale orientowali się w możliwościach obronnych metropolii, zwłaszcza zabytkowej dzielnicy Intramuros („Miasta wewnątrz Murów”) i gmachów rządowych. Po wysadzeniu w powietrze i spaleniu wszystkiego, co mogło być przydatne podczas ataku nieprzyjaciela, Iwabuchi kazał położyć pola minowe i przygotować zapory, na które składały się zasieki z drutu kolczastego, barykady z poprzewracanych samochodów, maszyn fabrycznych i wagonów tramwajowych. W oczekiwaniu na amerykańskie uderzenie powiedział swoim żołnierzom:
W roku 1942, po zakończeniu bitwy o Bataan dziesiątki tysięcy wziętych do niewoli żołnierzy amerykańskich zostało, po przebyciu drogi, którą nazwano „marszem śmierci”, rozmieszczonych w licznych obozach jenieckich, z czego pięciuset znajdowało się w roku 1945 w obozie w Cabantuan. Poddani brutalnemu traktowaniu, wyniszczani przez choroby i głód jeńcy obawiali się, że wraz z rozpoczęciem kampanii filipińskiej MacArthura zostaną przez Japończyków wymordowani. W tej sytuacji w ostatnich dniach stycznia dowództwo 6 Armii postanowiło wyzwolić obóz, wysyłając w tym celu na tyły wroga około 100-osobowe zgrupowanie rangersów i Alamo Scouts z przydanymi kilkoma partyzantami filipińskimi jako przewodnikami. Po 48-kilometrowym nocnym rajdzie oddział, którego marsz maskowały dodatkowo dywersyjne działania myśliwców nocnych Black Widow, całkowicie zaskoczył siły japońskie. Setki Japończyków zabito w 30-minutowym starciu, przy czym straty Amerykanów były minimalne. Rangersi oswobodzili jeńców i odprowadzili ich do czołowych jednostek 6 Armii.
Tymczasem 3 lutego pododdziały 1 DKaw wdarły się na północne przedmieścia Manili, zajmując most na rzece Tullahan, która oddzielała je od właściwego miasta. Szwadron 8 PKaw gen. Williama Chase’a posuwał się w stronę rozległego kampusu Uniwersytetu Św. Tomasza (Santo Tomas), którego budynek gospodarczy (dawny szpital) zamieniony został przez okupantów w obóz dla internowanych osób cywilnych. W ciągu trzydziestu siedmiu miesięcy z ponad sześciu tysięcy więźniów 466 zmarło, trzy osoby zostały zabite przy próbie ucieczki 15 lutego 1942 roku, a jednej taka ucieczka udała się na początku stycznia 1945.
O godz. 19.30 czołowy jeep kolumny staranował bramę obozu, co spowodowało wybuch strzelaniny, a równocześnie mur kampusu sforsował czołg z 44 Bat. Pancernego, zaś grupa żołnierzy weszła na teren od strony Calle España. Amerykanie i Filipińczycy, po krótkiej wymianie ognia, oswobodzili większość internowanych. Jednak komendant obozu, ppłk. Toshio Hayashi, zabarykadował się wraz z grupą żołnierzy i 275 internowanymi – kobietami i dziećmi wziętymi w charakterze zakładników – w jednym z budynków i zaczął się ostrzeliwać. Następnego dnia, po żmudnych negocjacjach, zwolnił zakładników w zamian za wolne przejście do miasta. 5 lutego rano 47 Japończyków opuściło, zgodnie z umową, teren uniwersytetu. Nie zdawali sobie sprawy, że miejsce, do którego się udawali, znajdowało się obok zajętego już przez Amerykanów Pałacu Malacañan. Wywiązała się strzelanina, podczas której kilku z nich (w tym Hayashi) poległo, a reszta wróciła na teren uniwersytetu i oddała się do niewoli. Tego samego dnia patrole z 37 DP (dowódca gen. Robert Beightler) oswobodziły 1330 jeńców, w większości obrońców Bataanu i Corregidoru, przetrzymywanych w więzieniu Bilibid; japońscy strażnicy uciekli.
Jak napisał jeden z internowanych, publicysta i dziennikarz amerykański Abraham Van Heyningen Hartendorp (bardziej znany jako A.V.H. Hartendorp), wyzwolonych zostało 5785 osób: 2920 Filipińczyków, 1870 Amerykanów, 745 Brytyjczyków, 85 Australijczyków, 61 Kanadyjczyków, 50 Holendrów, 40 Polaków, 7 Francuzów, 2 Egipcjan, 2 Hiszpanów, jeden Szwajcar, jeden Niemiec i jeden Słowak.
14 lutego na lotnisku Hickam Field na Oʻahu (Hawaje) gen. Robert C. Richardson uroczyście powitał wracające z internowania w kampusie uniwersyteckim Santo Tomas pięćdziesiąt cztery pielęgniarki US Army, powszechnie znane w Stanach Zjednoczonych jako Anioły Bataanu.
Mimo że 3 lutego oddziały XIV Korpusu znajdowały się już pod miastem, w żadnym z dowództw amerykańskich, od GHQ SWPA (kwatery głównej MacArthura) poczynając, nie istniał żaden plan operacji w granicach metropolii. Generalnie wyrażano nadzieję, że Manila zostanie wyzwolona szybko i bez większych szkód czy strat. Przeciwnego zdania był jedynie gen. Krueger, ale jego obawy miały potwierdzić się dopiero w trakcie zmagań.
Podczas gdy ludzie Iwabuchiego rozbudowywali umocnienia i przygotowywali zdemontowaną ze statków i okrętów szybkostrzelną broń, gen. MacArthur pojawił się 4 lutego rano na przedmieściach i ogłosił, że stolica prawie została wzięta, a jego sztab planuje już paradę zwycięstwa na wzór tej na Champs Élysées. Dowódcy frontowi byli zdziwieni:
Tymczasem bitwa o miasto jeszcze się na dobre nie zaczęła. Do 3 lutego Amerykanie wciąż byli na dalekich przedmieściach, gdzie ze zdziwieniem i niedowierzaniem przyjmowali relacje uciekinierów z płonących dzielnic.
Od 2 lutego do czołowych oddziałów 1 DKaw na północy i 11 DPD na południu zaczęły docierać tysiące uchodźców, a wraz z nimi doniesienia o japońskich zbrodniach. Okazało się, że zgodnie z rozkazem Iwabuchiego każdy cywil napotkany w strefie wojennej (a taką strefą było jego zdaniem całe miasto) miał być traktowany jak gerylas i zabijany. Japończycy podpalali całe kwartały miasta, a uciekającą w panice ludność masakrowali przy użyciu broni maszynowej. Tysiące mężczyzn, kobiet i dzieci zamordowano przy użyciu samurajskich mieczy, bagnetów i bambusowych kijów. Nierzadko żołnierze spędzali także filipińskich cywilów do budynków, schronów lub piwnic, a następnie mordowali ich przy użyciu granatów lub palili żywcem. Między innymi ponad setka mieszkańców została zagnana na teren składów drewna między ulicami Moriones i Juan Luna, gdzie wymordowano ich przy pomocy bagnetów. Żołnierze Iwabuchiego nie uznawali żadnych norm etycznych; dokonywali masakr w szkołach, szpitalach, klasztorach.
Masakrze towarzyszyły masowe gwałty na kobietach; ich ofiarą padały nawet zakonnice i małoletnie dziewczynki. Ponad dwa tysiące mężczyzn, kobiet i dzieci żołnierze zgromadzili na Plaza Ferguson. Najpierw oddzielili dziewczęta, które zabrali do Pot Café lub do Bay View Hotel, gdzie mieli swoje domy publiczne. Jedna z dziewcząt zeznała:
Potem przyszła kolej na innych: 12-osobową rodzinę Rocha zakłuto bagnetami; do wtóru śpiewów i okrzyków zabito pięciu Niemców; w kaplicy College’u La Salle zabito dwunastu zakonników ze zgromadzenia Braci Szkolnych; pewną czternastolatkę żołnierz japoński zgwałcił na środku ulicy, po czym rozpruł bagnetem od łona po piersi; 9 lutego w placówce Czerwonego Krzyża wymordowano lekarzy, pielęgniarki i chorych; irlandzkich księży z kościoła św. Malate, którzy już wcześniej byli torturowani, zabrano w nieznane, nikt ich więcej nie widział. Dowódcy XIV Korpusu dostarczono przetłumaczony pamiętnik zabitego Japończyka, w którym – po opisach pięknych zachodów słońca i miłości, jaką darzył swą rodzinę – następowała relacja z masowych zbrodni, w których nieznany z nazwiska autor uczestniczył roztrzaskując główki niemowląt o pnie drzew.
To pasmo zbrodni nie ustawało aż do ostatniego dnia walk. Brytyjski historyk Max Hastings zauważa, że warto – gdy pochylamy głowy nad ofiarami Hiroszimy i Nagasaki – przypomnieć to, co uczynili Japończycy w Manili. Inna sprawa, jak dodaje, to udział Amerykanów: na każdych dziesięciu zabitych w ciągu miesiąca walk Filipińczyków sześciu było ofiarami Japończyków, a czterech amerykańskiego ostrzału. Przypomina, że przed lądowaniem na Filipinach MacArthur zwracał uwagę na rozważne używanie siły ogniowej tak, by jak najmniej szkód doznali mieszkańcy archipelagu. Z tego powodu zabronił bombardować (oprócz portu) Manilę. Jednak gdy 9 lutego 37 DP straciła 235 ludzi, jej dowódca z rozmysłem złamał zakaz: na pozycje japońskie (gdzie w piwnicach z reguły kryli się – dobrowolnie lub przymuszeni – mieszkańcy) spadło ponad 42 000 bomb i pocisków, bowiem zdaniem ówczesnych mediów „życie Amerykanów jest bez wątpienia więcej warte niż pomniki historii”.
Będący pod ciągłym ostrzałem, narażeni w każdej chwili na śmierć lub schwytanie, otoczeni Japończycy wyładowywali swą złość i frustrację na niewinnych mieszkańcach znajdujących się w ogniu walki, dopuszczając się licznych aktów bezwzględnej brutalności, które później określono mianem „masakry w Manili”. Walce o leżące w ruinach miasto towarzyszyły gwałty i masowe mordy ludności. Z rąk japońskich żołnierzy ginęli jednak masowo nie tylko filipińscy cywile, lecz również obywatele państw neutralnych – a nawet sprzymierzonych z Cesarstwem Japonii (w tym dyplomaci i duchowni). Konsul Louis Lerougue, przedstawiciel rządu Vichy, został zakłuty bagnetami we własnej rezydencji. W podobny sposób zginął wraz z całą swoją rodziną konsul Wenezueli, Alberto Delfino. Przewodniczący Klubu Niemieckiego w Manili, Martin Ohaus, został zamordowany, gdy próbował okazać żołnierzom paszport III Rzeszy. Japończycy spalili również hiszpański konsulat i zamordowali ok. 50 osób, które schroniły się na jego terenie (w tym jednego hiszpańskiego dyplomatę). Łącznie w czasie bitwy o Manilę zginęło kilkuset obcokrajowców, w tym blisko 250 obywateli Hiszpanii oraz co najmniej 28 obywateli Niemiec. W gronie zabitych i zamordowanych podczas bitwy obcokrajowców znalazło się ponad 80 duchownych katolickich i 50 zakonnic.
Wobec śmierci bezpośrednich sprawców, o zbrodnie popełnione w czasie „masakry w Manili” oskarżono po wojnie gen. Yamashitę, który w rezultacie został osądzony, skazany i powieszony w roku 1946, mimo że nie miał ze zbrodniami popełnionymi w mieście nic wspólnego. Nieliczni japońscy żołnierze, którzy przeżyli bitwę o Manilę, zostali wraz z pozostałymi jeńcami zwolnieni w 1948 na mocy amnestii.
Manila nie była jedynym miastem Filipin, gdzie okupanci dokonali masakry: 19 lutego zamordowali 984 mieszkańców Cuency, 28 lutego 500 w Buang i Batangas, około 7000 w Calamba w prowincji Laguna. W ostatnich miesiącach wojny zginęło z rąk Japończyków przypuszczalnie ponad milion filipińskich cywilów.
Walka o właściwe miasto, która rozpoczęła się 4 lutego po uwolnieniu internowanych w Santo Tomas, szybko przerodziła się w śmiertelne zmagania o każdą ulicę i o każdy dom. Na północy oddziały gen. Mudge’a próbowały posuwać się w stronę rzeki Pasig z zamiarem zajęcia mostu w ciągu bulwaru Quezon, jedynego jak do tej pory nie zniszczonego przez nieprzyjaciela. Jednak 2. szwadron 5 PKaw dotarł tylko do skrzyżowania z ulicą Azcarraga, gdzie został przywitany ogniem ciężkich karabinów maszynowych z barykady zbudowanej w poprzek bulwaru. Żołnierze cofnęli się w popłochu, a Japończycy – „naprawiając swój błąd” – wysadzili most w powietrze. W nocy na 5 lutego do walki włączyła się 37 DP, której czołowe oddziały weszły do miasta i nawiązały łączność z kawalerzystami. 148 PP ruszył na południowy zachód przez dzielnice Tondo i Santa Cruz, by około godz. 20 dotrzeć do narożnika kolistego w kształcie więzienia Bilibid. 2 bat. wdarł się na jego teren i odkrył, że znajduje się tam około 800 jeńców i 530 cywilnych więźniów. W związku z tym, że ewakuacja nie była możliwa, zostali oni na razie w budynkach więziennych musząc zadowolić się tym, że są w amerykańskich rękach.
Gdy pozostałe elementy 37 DP zaczęły wkraczać do miasta gen. Griswold podzielił północną jego część na dwa sektory: zachodni w gestii 37 DP i wschodni kontrolowany przez 1 DKaw, po czym 145 PP rozpoczął oczyszczanie zajętego terenu, głównie niewielkiego kotła na północy dzielnicy Tondo nad brzegiem zatoki, gdzie broniło się około 200 Japończyków z działem 75 mm. Pokonano ich 8 lutego, ale uderzenie kosztowało życie dowódcy batalionu, a zniszczenia dzielnicy mieszkalnej – tak na skutek własnego ognia, jak i japońskich ładunków wybuchowych – były ogromne. Równolegle (od wschodu) postępowały bataliony 148 PP likwidując gniazda karabinów maszynowych i pojedynczych strzelców w budynkach dzielnic Binondo i Santa Cruz z zadaniem zajęcia dwóch mostów zwodzonych nad Pasig, ale gdy były zaledwie 200 m od celu mosty wyleciały w powietrze, a zaraz potem całe fragmenty miasta zaminowane wcześniej przez Japończyków. Żołnierze wycofali się i mogli się tylko przyglądać, jak nieprzyjacielskie grupy niszczące wysadzają w powietrze kolejne obiekty dzielnic Binondo, San Nicolas i w porcie, by następnie wycofać się za rzekę. Wybuchy powodowały pożary podsycane przez rozlane przez Japończyków łatwopalne płyny; ogień rozprzestrzeniał się wraz z silnym wiatrem na północ, więc Amerykanie zaczęli wysadzać drewniane domy na jego drodze. Pożaru nie powstrzymali, przyczynili się natomiast do powiększenia zniszczeń. Ogień przestał im zagrażać dopiero 6 lutego zatrzymując się na wysokości ulicy Azcarraga, bo wiatr właśnie zmienił kierunek.
W czasie gdy 37 DP walczyła z ogniem, 1 DKaw wkraczała do centrum, nie napotykając zresztą większego oporu. W dniach 5-7 lutego 5 i 8 PKaw, po oczyszczeniu terenów na północ od Pasig, wkroczyły na teren dzielnic zamkniętych w widłach rzek Pasig i San Juan, a 7 PKaw zajął niezniszczoną (choć przygotowaną do wysadzenia) zaporę i hydroelektrownię Novaliches zabezpieczając stację filtrów Balara. 8 lutego o godz. 15.30 opanowany też został 6-kilometrowy rurociąg łączący filtry z rezerwuarem San Juan. 45 minut później pocisk, wystrzelony z japońskiego działa zza rzeki Marikina, trafił główny zawór wylotowy elektrowni, ale uszkodzenia nie były zbyt poważne. 8 PKaw, który zajmował stację pomp bliżej centrum i wkraczał do dzielnicy New Manila, został powstrzymany silnym ogniem ze stanowisk 1 Samodzielnego Batalionu Morskiego wyposażonego w broń ciężką, w tym dwa działa okrętowe strzelające na wprost wzdłuż głównej, zaminowanej i zabarykadowanej ulicy tego przedmieścia. 8 lutego, przy wsparciu czołgów (trzy zostały wyeliminowane z walki) i haubic 105 i 155 mm – co przyczyniło się do ogromnych zniszczeń – dzielnice New Manila i San Juan del Monte zostały zdobyte i obsadzone. Siły Północne płk. Noguchiego, po zniszczeniu mostów, wycofały się na południe od Pasig.
Teraz przed dowódcą XIV Korpusu stanęły dwa trudne zadania: opanowanie centrum miasta na lewym brzegu Pasig oraz – nakazane przez Kruegera – zdobycie Wyspy Provisor, niezbyt wielkiego, lecz silnie bronionego ośrodka przemysłowego bliżej ujścia rzeki. Garnizon japoński „wyspy”, prawdopodobnie w sile nie większej niż batalion, miał powstrzymywać piechotę gen. Beightlera do 11 lutego. 1 DKaw, po ukończeniu działań w północnych dzielnicach, miała również sforsować Pasig i skierować się na zachód, ku brzegom Zatoki Manilskiej, by całkowicie zamknąć okrążenie miasta. Forsowanie rzeki przypadło w udziale 148 PP; desant miał zostać wysadzony nieco powyżej rządowego Pałacu Malacañan, w ogrodzie botanicznym Malacañan Gardens, za którym leżały słabo jakoby bronione dzielnice Paco i Pandacan. 129 PP miał podążać śladem poprzednika, a po sforsowaniu Pasig skręcić na zachód i zająć Provisor. Teren był pocięty licznymi esteros (strumykami), niekiedy dość szerokimi i głębokimi.
Początek był obiecujący (pierwsza fala nie napotkała oporu), ale wkrótce zaczęły się kłopoty. Sektora 37 DP bronił 1 Morski Batalion ze zgrupowania Sił Centralnych, około 800 dobrze uzbrojonych w broń maszynową ludzi, których wspierały liczne, ad hoc sformowane baterie i działony artylerii różnych kalibrów. Zaraz po wylądowaniu pierwszej fali desantu otworzyły one huraganowy ogień na rzekę i Malacañan Gardens, co oddziały drugiego i trzeciego rzutu kosztowało 15 zabitych i 100 rannych. Niemniej około godz. 20 dwa bataliony 148 PP opanowały i umocniły przyczółek, a nieprzyjaciel wycofał się z umocnionej stacji kolejowej Paco i budynków szkoły Concordia. Do wieczora sytuacja została opanowana, ale straty wzrosły do 50 zabitych i 450 rannych.
Zgodnie z planem 129 PP sforsował Pasig i skierował się ku Wyspie Provisor. Provisor to niewielki teren (380 × 120 metrów) nad brzegiem Pasig na wschód od bulwaru i mostu Ayala, otoczony ciekami Estero de Tonque i Estero Provisor. Pięć dużych budynków (w tym 3 żelbetowe) i wiele lżejszych konstrukcji jak wiaty i zadaszenia pokrywało dosłownie każdy metr wyspy. Liczba jej obrońców zmieniała się w zależności od potrzeb, a uzupełnienia docierały mostem nad Estero Provisor. Umocnienia stanowiły przede wszystkim worki z piaskiem, a gniazda kaemów znajdowały się we wszystkich otworach drzwiowych i okiennych. Ponadto wyspa znajdowała się w zasięgu środków bojowych innych ugrupowań japońskich na południu i wschodzie. Kompania G 129 PP zaczęła przeprawiać się przez Estero de Tonque 9 lutego o godz. 8. Pierwsza łódź przebyła kanał szczęśliwie, ale druga została trafiona i zatonęła. Żołnierze dotarli do brzegu wpław i wzięli udział w szturmie budynku kotłowni, skąd zostali natychmiast wyparci przez kontratakujących Japończyków. Musieli wycofać się i zalegli na pryzmie węgla za kotłownią. Nie można było im pomóc, gdyż Estero było pod nieustannym ostrzałem.
Dopiero w nocy na nowo podjęto przeprawę, ale gdy tylko dwie pierwsze łodzie kompanii E dotarły na miejsce, zza chmur wyszedł Księżyc, a na dodatek na wyspie zapalił się zbiornik paliwa. W tym niespodziewanym oświetleniu trzy łodzie zostały zatopione, a żołnierze na wyspie tkwili przygwożdżeni do pryzmy węgla do godz. 5 dnia następnego. Provisor udało się zdobyć dopiero 11 lutego, przy czym budynki wyspy zostały obrócone w gruzy, a 2 bat. 129 PP stracił 35 zabitych i 240 rannych, co kwalifikowało go do wycofania z linii. To właśnie było przyczyną wspomnianego wyżej zniesienia przez Griswolda zakazu używania w mieście artylerii ciężkiej. Dowódca XIV Korpusu – opierając się na obserwacji patroli, doniesień partyzantów i uciekinierów – uznał, że Japończycy zamienili każdy większy budynek na odcinku od Estero de Paco po Zatokę Manilijską w umocniony punkt oporu, którego nie da się zdobyć środkami, jakimi dysponowała piechota.
Żołnierzom 1 DKaw gen. Mudge’a powodziło się lepiej niż piechurom Beightlera. Na wschodnich przedmieściach niemal nie napotykali oporu. Wprawdzie 7 i 8 PKaw zaangażowały się w starcia wokół ujęć wodnych, przepompowni i filtrów, ale 10 lutego kawalerzyści znaleźli się na południe od Pasig. Tego właśnie dnia XIV Korpusowi udało się utworzyć dwa przyczółki na lewym brzegu. Pierwszy powstał 9 lutego na wschód od granic miasta na terenie należącym do Philippine Racing Club i do wieczora cały 8 PKaw znalazł się na lewym brzegu. Drugi założył 5 PKaw na wysokości przedmieścia Makati, już na styku z oddziałami 37 DP. Żołnierze posuwali się naprzód bardzo ostrożnie, bo teren był gęsto zaminowany, ale do następnego dnia przyczółki zostały zabezpieczone mimo ognia karabinów maszynowych i moździerzy z Fortu McKinley. Okazało się przy tym, że nieprzyjaciel uaktywnił się także na południe od miasta, a więc na terenach kontrolowanych przez 11 DPD ze składu 8 Armii.
Spadochroniarze 11 DPD od 4 lutego walczyli z dobrze przygotowanymi i okopanymi oddziałami Sił Południowych, a zwłaszcza 3 Batalionu Morskiego wspieranego środkami ogniowymi 1 Batalionu Morskiego i licznych niezależnych ugrupowań japońskich na przedpolu lotniska Nichols Field. 10 lutego 511 PPD przypuścił szturm przekraczając rzekę Parañaque i posuwając się jakieś 3700 metrów wzdłuż drogi nr 1 nieustannie ostrzeliwany z Fortu McKinley i mniejszego lotniska Neilson Field. Ogień japońskiej artylerii nadbrzeżnej był tak silny, że jeden z amerykańskich dowódców kompanii nadał często cytowany później meldunek: „Powiedzcie Halseyowi [dowódca 3 Floty USA], aby nie szukał japońskiej floty – ona okopała się na Nichols Field”. W trakcie tych walk doszło do zawarcia porozumienia generałów Kruegera i Eichelbergera, na mocy którego 11 DPD weszła w skład XIV Korpusu 6 Armii. Lotnisko Nichols Field zostało ostatecznie zajęte następnego dnia (z północy nacierał na nie 5 PKaw), co pozwoliło dywizji gen. Swinga dotrzeć od południa do brzegu zatoki i ostatecznie zamknąć w nocy 12 lutego pierścień oblężenia Manili.
Admirał Iwabuchi zorientował się dość wcześnie, że pętla się zaciska i 9 lutego dał rozkaz przeniesienia kwatery głównej do Fortu McKiney, a dowództwo nad Morskimi Siłami Obrony Manili przekazał płk. Noguchiemu. Tymczasem dowodzący Grupą Shimbu gen. Yokoyama, nie orientując się w sytuacji (był przekonany, że w Manili jest tylko jeden pułk amerykański), zapowiedział kontratak i dlatego nakazał obrońcom miasta trzymać się jak najdłużej. W tej sytuacji 11 lutego Iwabuchi wrócił na swoje poprzednie stanowisko w budynku ministerstwa finansów.
Prowadzone dotąd walki uliczne (z domu do domu, z pomieszczenia do pomieszczenia) dawały niewielkie rezultaty. Czasami dzienny postęp wyrażał się w metrach, czasami w ogóle go nie było. Żołnierze posuwali się bardzo wolno naprzód, a straty rosły. Na przykład 12 lutego 129 PP zdobył niecałe 150 metrów nabrzeża rzeki Pasig tracąc 5 zabitych i 28 rannych. Te dane, odnoszące się do całego pułku, dotyczyły w 90% żołnierzy pierwszej linii. Oni właśnie mieli – nim jeszcze przyszło do ataku na Intramuros – poradzić sobie z otaczającymi je ciasnym pierścieniem budynkami rządowymi, z których każdy został przekształcony w fortecę.
Pierwszym celem ataku 5 i 12 PKaw był położony nad zatoką Park Harrisona i Stadion Rizal (baseballowy, ale przygotowywany jako lekkoatletyczny na letnie igrzyska olimpijskie w przyszłości). Udało im się zaatakować ten kompleks 15 lutego, ale bez powodzenia. Zdobyli go dopiero, gdy trzy czołgi sforsowały betonową ścianę i wjechały na płytę stadionu niszcząc ogniem dział punkty oporu pod trybuną główną i w narożach budowli. Reszty dokonały miotacze płomieni i ładunki wybuchowe. W walce o park i stadion oba pułki straciły 40 zabitych i 315 rannych. Stamtąd Amerykanie, przekroczywszy Bulwar Harrisona, mogli posuwać się wzdłuż brzegu zatoki ku dawnej siedzibie Wysokiego Komisarza Stanów Zjednoczonych ds. Filipin, kilku mniejszym budynkom (jak Elk Club i Army-Navy Club) i gmachowi Hotelu Manila, przedwojennemu miejscu kwaterowania MacArthura. Na tym odcinku (w czym utwierdzali Amerykanów partyzanci) należało spodziewać się zdecydowanego oporu. Tymczasem atak szwadronów 12 PKaw, który rozpoczął się 20 lutego o godz. 8.15, przyniósł nadzwyczajne rezultaty: siedziba komisarza, kluby, hotele i prywatne rezydencje położone wzdłuż Bulwaru Deweya zostały zajęte niemal bez oporu; zabito 30 Japończyków, a reszta zbiegła do Intramuros. Hotel zdobyto 21 lutego z niejakimi trudnościami. Japończycy trzymali się mocno w podziemiach, ale następnego dnia zostali zlikwidowani. Nowe skrzydło, gdzie znajdował się penthaus generała, uległo dewastacji.
Na drodze zdobywców znalazł się także mocno umocniony kompleks budynków, którego ośrodkiem był żelbetonowy gmach Nowej Komendy Policji na rogu ulic San Marcelino i Marques de Comillas. 19 lutego zaczęło się bombardowanie obiektów, które zamieniło wszystko w gruzy, a następnego dnia ruiny zajęła kompania C 145 PP. Zajęcie tej pozycji kosztowało 37 DP 25 zabitych i 80 rannych oraz trzy czołgi. Podobny przebieg miały również inne walki na tym terenie, ale wraz z zajęciem Hotelu Manila, ratusza, głównego gmachu poczty, kompleksu uniwersyteckiego, policyjnego i parkowo-stadionowego (przy okazji zniszczono wiele budynków użyteczności publicznej i domów prywatnych) Amerykanie zakończyli zwycięsko marsz w stronę Intramuros.
Chcąc oszczędzić miasto i jego mieszkańców gen. MacArthur – jak wspomniano wyżej – zakazał używania w boju ciężkiej artylerii i lotnictwa. Jednak zniszczeń na ogromną skalę uniknąć się nie dało. Iwabuchi i jego odcięte od świata Morskie Siły Obrony, nie mogąc przeciwstawić się Amerykanom uzbrojonym w miotacze ognia, granaty i bazooki, wspieranym ponadto bezpośrednio ogniem czołgów, dział pancernych i haubic, mieli do wyboru dwie drogi: poddać się lub umrzeć. Kiedy 23 lutego padł ostatni punkt oporu przed Intramuros, obrońcy zginęli wraz z uwięzionymi w ruinach cywilami.
Przystępując do ataku na Intramuros Griswold i Beightler nie mieli najmniejszego zamiaru składać całego ciężaru walk na barki piechoty. Nie wyrażając oficjalnie entuzjazmu dla wykorzystania broni ciężkiej planowali jednocześnie zmasowane przygotowanie artyleryjskie, które miało trwać od 17 do 23 lutego zarówno ze średniego dystansu (7500 m), jak i ognia bezpośredniego, nawet z odległości 200 metrów. Mieli zamiar użyć w tym celu całą dostępną korpuśną i dywizyjną artylerię do ciężkich haubic 240 mm włącznie. Intramuros miało praktycznie przestać istnieć, a los ludności cywilnej zbytnio ich nie obchodził. Na tym etapie bitwy o Manilę dla XIV Korpusu, a zwłaszcza dla 37 DP życie własnych żołnierzy było, ze zrozumiałych względów, cenniejsze niż zabytki. Amerykanie chcieli oszczędzić jak najwięcej własnych ludzi, natomiast Japończycy zamierzali oddać swe życie tak drogo, jak to tylko możliwe.
Dowódcy dywizji zwrócili się, za pośrednictwem Kruegera, do MacArthura żądając wsparcia lotniczego w tym bombardowania z użyciem napalmu, ale C-in-C ponownie zaoponował. W tej sytuacji rozpoczęto ostrzał Intramuros, gdzie Iwabuchi przetrzymywał około 4000 cywilnych zakładników; to bombardowanie artyleryjskie z użyciem najcięższych haubic 240 i 203 mm trwało od 17 do 23 lutego.
O godz. 8.20 nastąpił szturm od północno-wschodniego narożnika, gdzie murów nie było, a obrona zdawała się być najsłabsza. Trzy kompanie 129 PP wkroczyły do Intramuros bez strat i do południa odizolowały sektor wokół Fortu Santiago, gdzie kompania L zmagała się z kryjącymi się w tunelach i lochach Japończykami, zostawiając rozstrzygające uderzenie na dzień następny. Podobne doświadczenia miały pododdziały 145 PP, które przekroczyły mur w pobliżu bram Quezon i Parian bez strat o godz. 8.30. i do godz. 13 obsadziły pozycje wzdłuż ulicy Beaterio prawie do wschodniego muru.
W tym momencie atak został wstrzymany, bowiem Japończycy zaczęli – z nieznanych przyczyn – wypuszczać zakładników przetrzymywanych w kościołach św. Augustyna i Del Monico. Wśród około 3000 zwolnionych były głównie dzieci i kobiety (w tym kilkadziesiąt zakonnic) oraz bardzo niewielu mężczyzn. Okazało się, że resztę – prawdopodobnie tysiąc – mężczyzn ludzie płk. Noguchiego wymordowali w lochach Fortu Santiago, a nieznana liczba innych mieszkańców Intramuros zginęła w wyniku amerykańskiego ostrzału.
Walki o Intramuros zakończyły się właściwie 1 marca, ale jeszcze dwa dni trwało likwidowanie pojedynczych gniazd oporu. Straty 37 DP wyniosły 25 zabitych i 265 rannych. W porównaniu ze stratami japońskimi były rzeczywiście niewielkie.
Ostatni punkt japońskiego oporu, jakim był budynek ministerstwa finansów – już uprzednio zrujnowany – został 3 marca zrównany przez artylerię z ziemią. W tym miejscu, prawdopodobnie 25 lutego, popełnił samobójstwo Iwabuchi, ale nie jest do końca pewne, czy było to rytualne seppuku, czy też posłużył się granatem; jego ciała nigdy nie znaleziono.
Nim jeszcze zamilkły strzały MacArthur zaprosił prominentnych Filipińczyków do Pałacu Malacañan, by w ich obecności proklamować raz jeszcze (pierwszy raz uczynił to na Leyte) odnowienie państwa filipińskiego. „Mój kraj wierzy,” powiedział zgromadzonym „że wasza stolica, tak ciężko doświadczona, odzyska swoje właściwe miejsce i znów stanie się ostoją demokracji na Wschodzie”.
Do końca miesiąca wojska amerykańskie i filipińscy partyzanci likwidowali pojedyncze punkty oporu. Wraz z zabezpieczeniem 4 marca Intramuros, Manila została oficjalnie uznana za wyzwoloną, choć większość miasta leżała w gruzach. Stronę amerykańską walka ta kosztowała 1010 zabitych i 5565 rannych. Szacuje się – a są to dane jedynie przybliżone – że śmierć poniosło 100 000 Filipińczyków, bądź to zamordowanych z premedytacją przez Japończyków, bądź też zabitych w wyniku amerykańskiego ostrzału. Straty obrońców (szacowane na 17-18 tysięcy) pozostają nieznane; wiadomo jedynie, że około 3500 z nich zdołało zbiec przez rzekę Marikina, a w samym tylko obrębie Intramuros naliczono 16 665 zabitych Japończyków.
W trakcie miesięcznej bitwy znaczna część Manili legła w gruzach. Zagładzie uległo przy tym wiele bezcennych zabytków i dóbr kultury. XVI-wieczne Intramuros, zwane niekiedy „małym Watykanem”, zostało niemal zrównane z ziemią. Ocalał tam tylko kościół i klasztor pw. św. Augustyna. Mury otaczające dzielnicę, którym zawdzięcza ona swoją nazwę, zostały zburzone w 50%. Bardzo poważnie ucierpiały również inne dzielnice filipińskiej stolicy. Zniszczenia w rejonie portu oraz w dzielnicy Malate sięgały 90% zabudowy. Zagładzie uległo także 85% zabudowy południowej dzielnicy Ermita, zamieszkiwanej głównie przez klasy wyższe. Poważnie ucierpiały handlowe dystrykty Quiapo, Santa Cruz i Binondo, położone w północnej części miasta (Binondo zniszczono w 80%). Utracono większość zbiorów Biblioteki Narodowej i Muzeum Narodowego. Wiele znajdujących się w Intramuros zabytkowych budynków i przedmiotów uległo ostatecznemu zniszczeniu już po bitwie, gdy Amerykanie przystąpili do „porządkowania” ruin przy użyciu buldożerów.
Jak twierdzą niektórzy anglojęzyczni autorzy w ciągu trwających zaledwie miesiąc walk Amerykanie i Japończycy spowodowali w Manili więcej zniszczeń niż naloty bombowe Luftwaffe na Londyn i można je porównać tylko do nalotów dywanowych na Tokio i zrzucenia bomb atomowych na Hiroszimę i Nagasaki. Z kolei MacArthur na widok ogromu zniszczeń stwierdził, iż Manila jest „azjatycką Warszawą” (aluzja do zburzenia polskiej stolicy w 1944 roku). Podchwycili to amerykańscy korespondenci wojenni, którzy opisywali stolicę Filipin jako „najbardziej zdewastowane w czasie wojny miasto, zaraz po Warszawie”. Amerykańscy historycy wojskowości przyznają, że Manila była drugą (po Warszawie) stolicą aliancką, która tak ucierpiała w czasie II wojny światowej.
Bitwa o Manilę była pierwszym starciem wojny na Pacyfiku, w którym – od rozpoczęcia przez MacArthura taktyki „żabich skoków” w roku 1942 po kapitulację Japonii w 1945 – Amerykanie zetknęli się z walkami ulicznymi i to od razu na tak ogromną skalę. Tylko kilka bitew schyłkowego okresu wojny wyróżniało się taką brutalnością i rozmiarem zniszczeń jak walki w Manili. Zdaniem niektórych historyków MacArthur winien był raczej ominąć Manilę niż szturmować. Pewne jest, że popełnił błąd wierząc, iż najlepiej przysłuży się Filipińczykom wyzwalając ich stolicę. Nie wiadomo natomiast, czy gdyby ograniczył się do zepchnięcia sił Yamashity w góry i założenia lotnisk, ludność archipelagu wycierpiałaby z ręki okupanta mniej.
Frank Ephraim: Escape to Manila: from Nazi tyranny to Japanese terror. Chicago: University of Illinois Press, 2003. ISBN 978-0-252-02845-8.
Jose Ma. Bonifacio M. Escoda: Warsaw of Asia: The Rape of Manila. Quezon City: Giraffe Books, 2000. ISBN 971-8832-37-8.
Zbigniew Flisowski: Burza nad Pacyfikiem. T. II. Warszawa: Lampart i Bellona, 1995. ISBN 83-902554-1-3.
Max Hastings: Retribution: The Battle for Japan 1944-45. New York: Vintage Books, 2009. ISBN 978-0-307-27536-3.
Saburō Ienaga: The Pacific War 1931-1945: A Critical Perspective on Japan’s Role in World War II. New York: Pantheon Books, 1978. ISBN 0-394-73496-3.
Samuel Eliot Morison: History of United States Naval Operations in World War II: Leyte, June 1944-January 1945. Chicago: University of Illinois Press, 2002. ISBN 978-0-2520-7063-1.
Louis Morton: The Fall of the Philippines. Washington, DC: Center of Military History, 1989, seria: United States Army in World War II: The War in the Pacific. LCCN 53-63678.
Russell Wilcox Ramsey, Russell Archibald Ramsey: On Law and Country: The Biography and Speeches of Russell Archibald Ramsey. Branden Books, 1993. ISBN 978-0-8283-1970-6.
Robert Ross Smith: Triumph in the Philippines. Washington, DC: Center of Military History, 1991, seria: United States Army in World War II: The War in the Pacific. LCCN 62-60000.
U.S. Army: A Complete History. pod red. płk. Raymonda K. Bluhma Jr. New York: The Army Historical Foundation / Beaux Arts Editions, 2011. ISBN 978-0-88363-640-4.

Bitwa o Midway – bitwa lotniczo-morska w czasie II wojny światowej, stoczona w dniach 4–7 czerwca 1942 pomiędzy okrętami japońskimi a amerykańskimi, w pobliżu atolu Midway na Oceanie Spokojnym, zakończona taktycznym i strategicznym zwycięstwem amerykańskim. Uznawana jest umownie za punkt zwrotny w wojnie na Pacyfiku, ponieważ inicjatywa działań militarnych przeszła na stronę amerykańską.
Od udanego ataku z zaskoczenia na amerykańską bazę w Pearl Harbor (7 grudnia 1941) aż do marca 1942 roku wszystko układało się po myśli japońskiej admiralicji. Japończycy kontynuowali swój zwycięski marsz na południe, zajmując kolejne obszary Azji. Swój plan zrealizowali w pełni, biorąc we władanie: Indie Holenderskie, Wyspy Salomona, częściowo Nową Gwineę, Nową Brytanię, Singapur, Hongkong, Filipiny, Malaje.
Dalsze plany ekspansji skupiały się na Pacyfiku, gdzie Cesarskie Siły Zbrojne chciały zająć Port Moresby w celu przygotowania operacji przeciwko Australii, opanować Aleuty, zabezpieczając tym samym Japonię od północy oraz zdobyć Midway.
Amerykańska baza na atolu Midway stanowiła ważny punkt strategiczny, którego opanowanie poszerzyłoby kontrolowany przez Japończyków obszar Pacyfiku. Jednak w wykrystalizowanych do marca 1942 koncepcjach strategicznych dowódcy Połączonej Floty admirała Isoroku Yamamoto oraz jego szefa sztabu kontradmirała Matome Ugaki, inwazja Midway nie była celem samym w sobie. Przede wszystkim uważali oni, że taki atak zmusi do kontrakcji amerykańską Flotę Pacyfiku i umożliwi wydanie jej walnej bitwy. Liczyli przede wszystkim na zwabienie i zniszczenie lotniskowców US Navy, w ich opinii stanowiących największe zagrożenie dla Japonii.
Plany Yamamoto początkowo spotkały się z silnym oporem ze strony Sztabu Generalnego Marynarki, a także Cesarskiej Armii. Sprzeciwy umilkły po wydarzeniach z 18 kwietnia 1942. Wtedy to ppłk James Doolittle przeprowadził udany nalot bombowy na Tokio, stolicę japońskiego imperium, lądowymi dwusilnikowymi samolotami B-25 startującymi z lotniskowca (jedyna w historii taka operacja). Atak, chociaż był tylko jednorazowym zrywem i przyniósł niewielkie zniszczenia materialne, miał duże znaczenie psychologiczne. Japończykom uświadomił, że nie mogą czuć się bezpiecznie nawet na swym macierzystym terytorium, a Amerykanom dał długo oczekiwany sukces.
Japończycy zorientowali się, skąd wystartowały dwusilnikowe bombowce (błędna jest obecna w starszej literaturze tematu wersja, jakoby podejrzewali, iż przyleciały z Midway). Tym samym całość wojskowych kręgów marynarki i armii z pełną mocą uświadomiła sobie niebezpieczeństwo ze strony lotniskowców amerykańskich. Szok wywołany nalotem sprawił, że wyeliminowanie tych jednostek stało się powszechnie uznanym strategicznym priorytetem.
Tymczasem właśnie proponowana przez Yamamoto operacja przeciw Midway miała umożliwić zastawienie gigantycznej pułapki na lotniskowce Floty Pacyfiku. Dodatkowo, przejęcie Midway zwiększyłoby zasięg japońskiego rozpoznania powietrznego, utrudniając w ten sposób kolejne rajdy amerykańskie. Przede wszystkim zaś, po zajęciu wyspy Wake, zajęcie Midway było ostatnim krokiem przed inwazją na same Hawaje, co w razie powodzenia odepchnęłoby amerykańską Flotę Pacyfiku aż na Zachodnie Wybrzeże USA, dając Japonii wolną rękę w działaniach na zachodnim Pacyfiku. W zaistniałej sytuacji Sztab Generalny Marynarki zaakceptował plany Yamamoto. Także Cesarska Armia bez dalszych oporów zgodziła się na skierowanie swoich jednostek do inwazji Midway.
Bitwa na Morzu Koralowym zakończyła się taktycznym „remisem” i nie wpłynęła na plany Japończyków: nadal dążyli oni do decydującej bitwy, w której chcieli unicestwić flotę amerykańską, a nadarzająca się inwazja zdawała się być idealną okazją do tego. Na ten sam czas postanowiono wyznaczyć operację zajęcia Aleutów. Owa mnogość celów miała się okazać słabością japońskiego planu.
Atol Midway jest najbardziej wysuniętą na zachód częścią Łańcucha Hawajskiego i z racji swego położenia geograficznego oraz licznych instalacji wojskowych jest ważnym punktem strategicznym, określonym przez Japończyków jako „strażnik Hawajów”. Oddalony jest o około 450 mil morskich od głównych wysp Hawajów. Z Midway (po ang. midway znaczy „w połowie drogi”) do San Francisco jest 6850 mil, a do Tokio 4060. W 1940, oprócz istniejącej bazy wodnosamolotów, zbudowano na Wschodniej Wyspie atolu Midway lotnisko wojskowe.
Flota admirała Yamamoto składała się z 1 Zespołu Uderzeniowego Lotniskowców dowodzonego przez wiceadmirała Chūichi Nagumo, zespołu ubezpieczającego (sił głównych) pod dowództwem samego adm. Yamamoto, oraz mającego zająć Midway zespołu inwazyjnego wiceadm. Kondō. Osobne ugrupowanie stanowił Zespół operacji AL, mający zająć wyspy Attu, Adak i Kiska w archipelagu Aleutów. W jego skład wchodziły m.in. dwa lotniskowce 2 Zespołu Uderzeniowego Lotniskowców („Ryūjō” i „Jun'yō”).
Trzonem 1 Zespołu Uderzeniowego były 4 lotniskowce: „Akagi”, „Kaga”, „Hiryū” i „Sōryū”, ponadto w jego skład wchodziły 2 szybkie pancerniki „Haruna” i „Kirishima”, 2 ciężkie krążowniki „Tone” i „Chikuma” oraz 12 niszczycieli i 5 zbiornikowców zaopatrzeniowych.
W skład zespołu ubezpieczającego wchodziło 7 pancerników (w tym flagowy „Yamato”), 1 lekki lotniskowiec („Hōshō”), 2 transportowce wodnosamolotów, 2 lekkie krążowniki i 12 niszczycieli, z czego 4 pancerniki i 2 krążowniki zostały wydzielone do osłony operacji na Aleutach. Następnie zarówno one, jak i lotniskowce 2 Zespołu Uderzeniowego miały uczestniczyć w spodziewanej decydującej bitwie z interweniującą pod Midway Flotą Pacyfiku.
Zespół inwazyjny podzielony był na zespoły: osłony, wsparcia ogniowego, desantowy i pomocniczy. W jego skład oprócz okrętów transportowych wchodziły 2 szybkie pancerniki, 8 krążowników ciężkich i niszczyciele.
Ogółem Japończycy dysponowali 322 samolotami pokładowymi. Z tej liczby lotniskowce 1 Zespołu Uderzeniowego miały na swych pokładach 227 maszyn (plus dalszych 21 samolotów transportowanych dla przyszłych sił stacjonujących na zdobytej Midway). W praktyce jedynie samoloty zespołu lotniskowców admirała Nagumo były japońską powietrzną siłą uderzeniową w bitwie.
Na przewidywanych kursach podejścia płynącej z Pearl Harbor ku Midway i Aleutom Floty Pacyfiku rozlokowano 14 okrętów podwodnych. 1 okręt podwodny (I-168) operował w rejonie Midway.
Siły amerykańskie pod dowództwem kontradmirała Franka J. Fletchera dzieliły się na dwa zespoły uderzeniowe (ang. Task Force).
Zespół TF-16, dowodzony przez kontradmirała Raymonda A. Spruance’a, składał się z lotniskowców USS „Enterprise” i USS „Hornet” oraz 5 ciężkich krążowników: USS „New Orleans”, USS „Minneapolis”, USS „Vincennes” , USS „Pensacola” i USS „Northampton”, krążownika przeciwlotniczego USS „Atlanta” i 9 niszczycieli (USS „Phelps” (DD-360), USS „Worden” (DD-352), USS „Monaghan” (DD-354), USS „Aylwin” (DD-355), USS „Balch” (DD-363), USS „Conyngham” (DD-371), USS „Benham” (DD-397), USS „Ellet” (DD-398) i USS „Maury” (DD-401)) oraz 4 tankowców (USS „Cimarron” (AO-22), USS „Platte” (AO-24), USS „Dewey” (DD-349), USS „Monssen” (DD-436)).
Drugi zespół, TF-17, pod dowództwem kontradmirała Fletchera, składał się z lotniskowca USS „Yorktown”, prowizorycznie naprawionego po uszkodzeniu w bitwie na Morzu Koralowym, 2 ciężkich krążowników USS „Astoria” i USS „Portland”, 6 niszczycieli: USS „Hammann” (DD-412), USS „Hughes” (DD-410), USS „Morris” (DD-417), USS „Anderson” (DD-411), USS „Russell” (DD-414) i USS „Gwin” (DD-433).
Na Midway stacjonowało 17 ciężkich bombowców Boeing B-17 – Latających Fortec, 6 samolotów bombowo-torpedowych Grumman TBF Avenger, 4 samoloty bombowo-torpedowe Martin B-26 Marauder, 19 bombowców nurkujących Douglas SBD Dauntless, 21 bombowców nurkujących Vought SB2U Vindicator, 21 myśliwców Brewster F2A Buffalo, 7 myśliwców Grumman F4F Wildcat i 31 rozpoznawczych łodzi latających Consolidated PBY Catalina (razem 126 maszyn).
Wyspy atolu zostały ufortyfikowane. Poza umocnieniami polowymi zbudowano schrony betonowe. Istniały przeszkody przeciwdesantowe, pola minowe i zasieki z drutu kolczastego. Garnizon Midway, tzn. 6 Batalion Obrony Wybrzeża (Marines) wzmocniły dwie kompanie raidersów Piechoty Morskiej oraz pluton lekkich czołgów M3 Stuart. Artyleria na Midway liczyła kilkadziesiąt dział (4 – 178 mm, 6 – 127 mm, 24 – 76 mm, ponadto wiele działek przeciwlotniczych 37 i 20 mm). Obrońcy dysponowali dużą ilością broni maszynowej (sam tylko 6 Batalion Obrony Wybrzeża miał 48 karabinów maszynowych 12,7 mm oraz 36 – 7,62 mm). Na Midway bazowało m.in. 8 kutrów torpedowych (a 2 dalsze jednostki tej klasy na pobliskim atolu Kure).
Od północnego zachodu, zachodu i południowego zachodu Midway osłaniał wachlarz 9 okrętów podwodnych. 2 okręty podwodne pozostawały w rezerwie na północ i południe od atolu, jeszcze 1 został wysunięty daleko na zachód. 7 okrętów podwodnych patrolowało na północ i zachód od głównych wysp Hawajów, jeszcze 7 znajdowało się kilkaset mil od Midway powracając z patroli.
Siły, którymi Amerykanie dysponowali do obrony bazy, wydawały się skromniejsze niż flota japońska. Japończycy mieli 4 lotniskowce uderzeniowe, Amerykanie 3, w tym „Yorktown”, który dopiero co został „połatany” po poprzedniej bitwie. Amerykańska Flota Pacyfiku nie miała również nowoczesnych szybkich okrętów liniowych, a wyremontowane po ataku na Pearl Harbor stare pancerniki były zbyt wolne, by pływać razem z zespołami lotniskowców. Dodatkowo doświadczenia wojenne (bitwa pod Kuantanem) pokazywały, że pancerniki mimo swoich grubych pancerzy i wielkich dział były stosunkowo łatwym łupem dla nowoczesnego lotnictwa morskiego. Brytyjczycy, po stracie lotniskowca HMS „Hermes”, odmówili skierowania w obszar działań swego lotniskowca. Amerykańskie myśliwce pokładowe F4F Wildcat miały gorszą zwrotność i szybkość wznoszenia niż pozbawione opancerzenia, lekkie i zwrotne japońskie myśliwce typu Mitsubishi A6M2 Reisen („Zero”), jednak opancerzenie kabiny pilota i dość silne uzbrojenie sprawiały, iż myśliwiec ten był pierwszym myśliwcem amerykańskim, mogącym podjąć w miarę równorzędną walkę z myśliwcami japońskimi.
Największym atutem Amerykanów był  radar oraz złamanie jeszcze przed wybuchem wojny japońskich szyfrów morskich, dzięki czemu dowództwo Floty Pacyfiku dobrze orientowało się w zamiarach japońskich admirałów.
W dniach 26-28 maja japońskie siły wyszły w morze z baz. Według planu, rankiem 3 czerwca 1942 samoloty z lotniskowców miały jednocześnie zaatakować Dutch Harbor na Aleutach oraz Midway (zespół adm. Nagumo opuścił Japonię z jednodniowym opóźnieniem wobec harmonogramu operacji, wskutek czego data nalotu na Midway musiała zostać przesunięta).
6 czerwca, po bombardowaniu lotniczym i artyleryjskim Midway, atol miał zostać zajęty przez zespół inwazyjny. Zespół ubezpieczający pozostawał pomiędzy Midway a Aleutami w razie pojawienia się amerykańskich sił, głównie pancerników. Zadaniem zespołu uderzeniowego było natomiast najpierw zbombardowanie Midway, a ewentualnie później zniszczenie amerykańskich lotniskowców.
Amerykanie dowiedzieli się z wyprzedzeniem o zainteresowaniu Japończyków Midway, dzięki złamaniu szyfru japońskiej marynarki JN25b. Amerykańskie dowództwo, spodziewając się Japończyków, już w ostatnich dniach maja rozpoczęło loty rozpoznawcze, a flota zajęła pozycję ok. 300 mil na północny wschód od Midway. Aż do 3 czerwca loty zdawały się na nic, ponieważ Japończycy przemierzali Pacyfik pod osłoną złej pogody. Dopiero tego dnia rano rozpoznanie lotnicze zameldowało o dużej formacji okrętów w odległości 700 mil od wysp – japońskie okręty zespołu inwazyjnego zostały dostrzeżone na kilka minut przed planowanym zawróceniem samolotu.
Reakcją dowódcy Midway było wysłanie 9 „Latających Fortec” B-17, których atak nie przyniósł żadnych rezultatów, ponieważ został przeprowadzony z bardzo dużej jak na warunki morskie wysokości – 3 tysięcy metrów, a okręty japońskie z łatwością unikały bomb. Dopiero atak łodzi latających Catalina zaowocował uszkodzeniem jednego zbiornikowca.
Tymczasem 3 czerwca Japończycy zbliżyli się na odległość 400 mil do zespołu amerykańskiego, o którego obecności wciąż nie wiedzieli. Zgodnie z przewidywaniami adm. Nimitza, amerykańskiego głównodowodzącego na Pacyfiku, Japończycy już następnego ranka mieli przeprowadzić atak lotniczy na wyspę. Na tę okoliczność ustawił swoją flotę niespełna 200 mil na północny wschód od wyspy – blisko floty japońskiej, ale nadal nie tracąc atutu zaskoczenia.
Od godziny 4:30 nad ranem 4 czerwca, z japońskich lotniskowców wystartowało 108 samolotów – po 36 samolotów torpedowych, bombowych i myśliwskich, wysłanych w celu zbombardowania instalacji wojskowych na wyspie Midway. Japończycy byli pewni, że w pobliżu nie ma sił amerykańskich. Wysłali wprawdzie na patrol samoloty zwiadowcze, lecz użyli do tego celu niedostatecznej ich ilości, a samolot z krążownika „Chikuma” nie dostrzegł nieprzyjacielskich zespołów operacyjnych znajdujących się w sektorze jego poszukiwań.
Japończyków, po dotarciu do wyspy o 6:30, przywitał ogień artylerii przeciwlotniczej oraz 24 z myśliwców stacjonujących na wyspie. Rezultatem walk było zniszczenie 11 samolotów japońskich (14 było ciężko uszkodzonych), 15 amerykańskich myśliwców (13 Buffalo i 2 Wildcaty; 5 dalszych F2A i 2 F4F odniosły tak ciężkie uszkodzenia, że musiano je później złomować) oraz pewne straty w urządzeniach bazy. Choć jednak zniszczeniu uległa m.in. część zbiorników benzyny lotniczej i urządzenia do tankowania samolotów, sam pas startowy na Sand Island został uszkodzony nieznacznie, więc Amerykanie mogli go szybko naprawić. Obrona przeciwdesantowa atolu praktycznie nie ucierpiała. Gdy Japończycy walczyli nad Midway, ich własne okręty zostały zaatakowane kolejno przez kilka grup amerykańskich samolotów bombowo-torpedowych Avenger i Marauder oraz bombowców nurkujących Dauntless i Vindicator, wysłanych z Midway przed nalotem. Doświadczone załogi japońskich lotniskowców skutecznie manewrowały tak, że Amerykanie nie osiągnęli żadnych trafień. Atakujące bombowce torpedowe i nurkujące zostały zdziesiątkowane przez japońską osłonę myśliwską, która zestrzeliła 16 z nich. Także użycie ciężkich bombowców B-17 przeciw celom nawodnym okazało się zupełnie nieskuteczne.
Na dalszym przebiegu bitwy zaważył czynnik czasu i decyzje podejmowane przez adm. Nagumo. Po wysłaniu fali samolotów na Midway, zatrzymał on część samolotów torpedowych na lotniskowcach, przewidując, że w pobliżu może pojawić się amerykańska flota, zwabiona obecnością Japończyków. Tymczasem dowódca grupy samolotów atakujących Midway zgłosił konieczność przeprowadzenia drugiego nalotu, w celu zniszczenia lotniska na wyspie. Brak powtórnego nalotu był już błędem popełnionym przez Japończyków w Pearl Harbor. Nagumo zdecydował więc przezbroić oczekujące na lotniskowcach samoloty torpedowe w bomby i wysłać je nad Midway. Około godziny 7:30 pierwszy japoński samolot zwiadowczy dostrzegł amerykańskie okręty. Zaszła więc konieczność ponownego przezbrojenia samolotów w torpedy. W tym czasie zaczęły powracać na lotniskowce samoloty znad Midway, które należało przyjąć na pokłady, zatankować i uzbroić. Odwlekło to wysłanie samolotów uderzeniowych przeciw flocie amerykańskiej. Wówczas, około godziny 9:30, zaatakowały amerykańskie samoloty, które od godziny 7:00 zaczęły startować z lotniskowców amerykańskich.
Próba utworzenia jednolitej grupy uderzeniowej z samolotów zespołu TF-16 nie powiodła się. Eskadry bombowe i bombowo-rozpoznawcze wysłane z „Enterprise” (VB-6 i VS-6) oraz „Horneta” (VB-8 i VS-8 z osłoną myśliwców eskadry VF-8) obrały odmienne kursy (dowódca „Horneta” kontradmirał Mitscher błędnie założył, że japońskie lotniskowce podzielone są na dwa zespoły płynące w dużym oddaleniu od siebie i postanowił zaatakować drugi z nich). Eskadra samolotów torpedowych z „Horneta” (VT-8) pierwotnie towarzyszyła bombowcom, następnie jednak odłączyła od nich (z inicjatywy swego dowódcy komandora podporucznika J.C. Waldrona, który uważał, że nakazany kurs jest błędny i prawidłowo odgadł pozycję Japończyków). Eskadra torpedowa z „Enterprise” (VT-6) wystartowała z opóźnieniem. Myśliwce z „Enterprise” (z eskadry VF-6) podążyły za samolotami torpedowymi „Horneta”. Sprawnie za to przebiegł rozpoczęty o godzinie 08:38 start eskadr „Yorktowna” (bombowa VB-3, torpedowa VT-3, osłona myśliwska z VF-3). Tym razem amerykańskie samoloty uformowały połączoną grupę uderzeniową.
Jako pierwsze, o godzinie 09:20, zaatakowały samoloty torpedowe z „Horneta”. Towarzyszące im dotąd myśliwce z „Enterprise” przeoczyły moment rozpoczęcia nalotu przez VT-8 i nie zapewniły mu osłony. Wszystkie 15 samolotów torpedowych Douglas TBD-1 Devastator zostało zestrzelonych nad celem przez myśliwce i artylerię. Ocalał tylko jeden z pilotów – ppor. George Gay. Następnie (o godzinie 09:38) nadleciały samoloty torpedowe z „Enterprise” (VT-6, dowódca kmdr ppor. E. Lindsey). Również i one zostały zmasakrowane przez Japończyków – z 14 maszyn ocalały 4. Determinacja załóg tych dwóch dywizjonów torpedowych poszła w znacznym stopniu na marne. Niezgodny z prawdą jest powszechny pogląd, że związały japońską osłonę myśliwską, co ułatwiło atak bombowców nurkujących – ataki VT-6 i VT-8 miały miejsce na kilkadziesiąt minut przed przybyciem na pole walki amerykańskich nurkowców. Korzystny dla Amerykanów był jednak fakt, iż na zmuszonych do gwałtownych manewrów lotniskowcach japońskich uległy spowolnieniu przygotowania do startu bombowców. Ponadto część myśliwców japońskich patroli powietrznych musiała lądować celem uzupełnienia zapasu amunicji, a w tym czasie trzeba było zastępować je w powietrzu kolejnymi Zero.
Fatalny dla Amerykanów bilans zmienił się jednak, gdy nadleciały ich kolejne dywizjony – grupa uderzeniowa z „Yorktowna” oraz bombowce nurkujące z „Enterprise”. Uwagę japońskich patroli powietrznych zaabsorbował rozpoczęty o godzinie 10.10 nalot samolotów torpedowych z lotniskowca „Yorktown” (kmdr ppor L. E. Massey). Część Zero wdała się też w walkę powietrzną z amerykańskimi myśliwcami dywizjonu VF-3 z „Yorktowna” (pod dowództwem kmdra ppor J. S. Thacha, który podczas tego właśnie starcia po raz pierwszy zastosował w boju swoją słynną później taktykę walki z Zero, zwaną „Przeplatanką Thacha”). W tej sytuacji całkowicie niespodziewanym przez Japończyków i niemożliwym już dla nich do odparcia okazał się atak dwóch eskadr bombowców nurkujących Dauntless z lotniskowca „Enterprise” (VB-6 oraz VS-6) pod dowództwem komandora podporucznika Clarence’a W. McClusky'ego. Zaskoczyły one lotniskowce o godzinie 10:25, z osłoną myśliwską zajętą zwalczaniem samolotów torpedowych „Yorktowna”, atakujących lotniskowiec „Hiryū”. VT-3 spotkał podobny los, co poprzednio atakujące dywizjony torpedowe – z 12 samolotów tylko 2 przetrwały nalot, a i one musiały później wodować. Jednak bombowcom nurkującym Dauntless, nadlatującym z wysokości kilku kilometrów, udało się skutecznie zbombardować lotniskowce japońskie „Akagi” i „Kaga”.
Wbrew popularnemu poglądowi, pokłady japońskich lotniskowców nie były zastawione licznymi, gotowymi do startu i uzbrojonymi samolotami. Kapitan Richard Best zauważył jedynie 6 lub 7 Zer na pokładzie „Akagi”. Jeden z pilotów z „Kagi” – Takayoshi Morinaga, stwierdził, że jedynie dwa lub trzy samoloty były na pokładzie w momencie ataku. Oba okręty stanęły w płomieniach, podsycanych benzyną lotniczą i wybuchami uzbrojenia samolotów. W tym samym czasie trzeci japoński lotniskowiec – „Sōryū” – padł ofiarą ataku 17 bombowców nurkujących z „Yorktowna” (dywizjon VB-3). Okręt został trafiony przez trzy bomby. Warto podkreślić, że dowódca samolotów z „Yorktowna” – kapitan Maxwell F. Leslie, stwierdził, że nie widział żadnych samolotów na pokładzie „Soryu” podczas ataku. Uzbrajane i tankowane samoloty znajdowały się jednak na pokładach hangarowych, co sprawiło, że skutki eksplozji bomb rzeczywiście okazały się zabójcze.
O godz. 14:00 „Kaga” został dodatkowo trafiony jedną torpedą wystrzeloną z okrętu podwodnego USS „Nautilus”, lecz nieskutecznie, ponieważ torpeda nie eksplodowała. Podjęte przez Japończyków próby ratowania okrętu zakończyły się niepowodzeniem, i o godzinie 19:25 został zatopiony przez torpedy z niszczyciela „Hagikaze”. Nieco wcześniej, o 19:13, torpedy niszczyciela „Isokaze” zatopiły lotniskowiec „Soryu”. Również ciężko uszkodzony flagowy „Akagi” został zatopiony o 05:20 następnego dnia, trafiony torpedami wystrzelonymi z niszczycieli „Arashi”, „Nowaki”, „Hagikaze” i „Maikaze”.
Japończycy stracili w krótkim czasie 3 duże lotniskowce i został im tylko jeden – „Hiryū” (oznacza to dosłownie „latający smok”). Jego samoloty zaatakowały lotniskowiec USS „Yorktown”, którego załoga była jednak dobrze przygotowana do odparcia uderzenia. W asyście 12 myśliwców eskorty zestrzelili oni wprawdzie 11 z 18 bombowców, lecz pozostałe uzyskały 3 trafienia. Dzięki błyskawicznej i sprawnej akcji ratowniczej, okręt na razie uratowano, a powracające samoloty bezpiecznie przeniosły się na „Enterprise”. Jednakże kolejny atak na okręt przypuściły japońskie samoloty torpedowe w liczbie dziesięciu. Udało im się dwukrotnie trafić okręt torpedami, doprowadzając do 23-stopniowego przechyłu. Załoga opuściła okręt.
Po południu amerykańskie bombowce nurkujące startujące z „Enterprise” (w tym 10 maszyn z „Yorktowna”), zaatakowały szykujący się do kolejnego wypuszczenia samolotów „Hiryū”, zamieniając go w płonący wrak. „Hiryū” zatonął ok. 9:00 następnego dnia, dobity japońskimi torpedami, pociągając ze sobą kadm. Tamona Yamaguchiego, który pozostał na pokładzie.
Oznaczało to ostateczną porażkę japońskiej floty i w konsekwencji załamanie ofensywy. W nocy z 4 na 5 czerwca adm. Yamamoto zarządził odwrót. Porażkę pogłębiło zderzenie dwóch krążowników ciężkich, które dla jednego z nich – „Mikuma” – skończyło się tragicznie. W wyniku zderzenia zostały uszkodzone jego zbiorniki paliwa i okręt zostawiał za sobą widoczny ślad ropy, który umożliwił odnalezienie go przez lotnictwo amerykańskie i zatopienie, drugi „Mogami” został uszkodzony. 6 czerwca Amerykanie z powodu braku paliwa zaprzestali pogoni. Tego samego dnia ciężko uszkodzony „Yorktown” i towarzyszący mu niszczyciel „Hammann” zostały storpedowane przez japoński okręt podwodny I-168; „Hammann” zatonął natychmiast, a „Yorktown” następnego dnia rano o godzinie 05:01. 7 czerwca 1942 bitwa o Midway zakończyła się.
Bitwa o Midway okazała się pierwszą porażką floty japońskiej od 350 lat, tzn. od roku 1592, kiedy to koreański adm. Yi-Sun pobił Japończyków u wybrzeży Korei. Uważana jest umownie za punkt zwrotny w walkach na Pacyfiku, po którym Japończycy przeszli do defensywy.
Japończycy stracili trzon swych sił: 4 duże lotniskowce, krążownik „Mikuma” (łącznie około 100 tys. ton wyporności), 253 samoloty z załogami oraz 3 tys. ludzi na pokładach. W budowie wówczas znajdowały się tylko dwa lotniskowce o podobnej wielkości – „Taihō” i „Unryū”. Dla odrobienia strat rozkazano przerobić na lotniskowce kilka niedokończonych okrętów, m.in. „Shinano” – trzeci pancernik typu Yamato. Straty amerykańskie zamknęły się w jednym lotniskowcu („Yorktown”), jednym niszczycielu, 150 samolotach i 300 ludziach. Lecz jeżeli porównać straty wśród personelu latającego obydwu stron, to okazuje się że w bitwie poległo więcej lotników amerykańskich (194).
Dużą i trudną do nadrobienia stratą dla Japończyków była utrata wyszkolonego personelu lotniczego oraz pilotów. Wynikało to z japońskiego systemu szkoleniowego, w którym najlepsi i najbardziej doświadczeni piloci pozostawali w jednostkach liniowych do końca, aż nie polegną w walce. Owocowało to wysokim poziomem wyszkolenia Japończyków, ale system ów był zupełnie nieodporny na duże straty ludzkie. Amerykanie przenosili swoich asów do jednostek szkoleniowych, dzięki czemu utrzymywali stały, aczkolwiek często nie najwyższy, poziom wyszkolenia. Dzięki temu systemowi oraz dużym zasobom ludzkim dostarczenie posiłków nie stanowiło problemu.
Błędne jest jednak rozpowszechnione przekonanie, jakoby to właśnie pod Midway wyginęła większość japońskich wyszkolonych lotników. Straty wśród nich były stosunkowo niewielkie i wyniosły 121 ludzi („Akagi” – 7, „Kaga” – 21, „Soryu” – 10, „Hiryu” – 72, oprócz tego zginęło 11 lotników wodnosamolotów rozpoznawczych). Upadek japońskiego lotnictwa morskiego zapoczątkowały łączne straty poniesione podczas działań bojowych w 1942 r., szczególnie podczas przewlekłej kampanii o Guadalcanal.
Stratą największą i niepowetowaną okazała się śmierć wielu wyszkolonych specjalistów obsługi pokładowej. To oni stanowili większość japońskich ofiar bitwy (ok. 2600 z ok. 3000 poległych). Z tej liczby szczególnie bolesna okazała się śmierć 721 techników lotniczych. Utrata takiej liczby trudnego do zastąpienia wyspecjalizowanego personelu wpłynęła ujemnie na efektywność operacji japońskich lotniskowców w toku dalszych działań wojennych.
Katastrofalna klęska w bitwie o Midway załamała japońską strategię wojny na Pacyfiku. Bez 4 utraconych lotniskowców Japończycy musieli zrezygnować ze swoich dalszych planów ofensywnych (zajęcia Nowych Hebrydów i Nowej Kaledonii, wysp Fidżi i Samoa oraz operacji przeciw Australii i Hawajom). Co więcej, strata tych bezcennych jednostek podważyła również plany defensywne Japonii – bowiem to lotniskowce miały stanowić ruchomy odwód strategiczny w spodziewanej fazie obronnej wojny z USA.
Zwycięstwo Stanów Zjednoczonych pod Midway umożliwiło im przejście do ofensywy na Pacyfiku jeszcze latem 1942, tzn. na kilkanaście miesięcy wcześniej, zanim nabierający dopiero rozmachu potencjał przemysłowy tego kraju zaczął rozstrzygająco wpływać na wynik wojny z Japonią.
Japończycy do końca wojny nie odzyskali już inicjatywy strategicznej. Klęska była tak wielka, że postanowiono ją zupełnie utajnić przed społeczeństwem.
Podczas bitwy o Midway Japończycy dopuścili się zbrodni wojennych na kilku wziętych do niewoli lotnikach amerykańskich.
Chorąży Wesley Osmus, pilot strąconego samolotu torpedowego z lotniskowca „Yorktown” został wyłowiony z morza przez niszczyciel „Arashi”, dowodzony przez komandora porucznika Yasumasa Watanabe okręt flagowy 4 Dywizjonu Niszczycieli pod dowództwem komandora porucznika Kosaku Ariga. Na pokładzie Osmusa poddano przesłuchaniu, podczas którego był bity i zastraszany ścięciem mieczem. Następnie, na rozkaz dowódcy „Arashi”, japońscy marynarze wyrzucili lotnika za burtę okrętu. Amerykanin usiłował uczepić się relingu, lecz został zamordowany ciosem siekiery w tył głowy. Podobnie tragiczny los spotkał załogę jednego z bombowców nurkujących lotniskowca „Enterprise”: pilota Franka W. O’Flaherty’ego oraz jego strzelca pokładowego Bruno Gaido. Po tym, jak ich samolot wodował z braku paliwa, zostali podjęci na pokład niszczyciela „Makigumo” (dowodzonego przez komandora porucznika Isamu Fujitę). Po brutalnym przesłuchaniu Amerykanów wypchnięto za burtę, skrępowanych i z przywiązanym do ciał obciążeniem. Obydwaj utonęli. Mordercy Osmusa, O’Flaherty’ego i Gaido nie ponieśli odpowiedzialności karnej za swoje zbrodnie.
Bitwa o Midway trafiła do panteonu amerykańskich narodowych zwycięstw, wielokrotnie inspirując Amerykanów do jej upamiętniania.
4 czerwca (rocznica decydującego dnia bitwy) jest oficjalnym świętem Marynarki Wojennej Stanów Zjednoczonych (jako „Midway Day”).
W 1943 r. imieniem „Midway” ochrzczono lotniskowiec eskortowy typu Casablanca (CVE-63); w 1944 r. nazwę okrętu zmieniono na „St. Lo”.
W 1945 r. na cześć bitwy nazwano pierwszy z typu wielkich nowoczesnych lotniskowców US Navy, USS „Midway” (CV-41).
Już 14 września 1942 odbyła się premiera pierwszego filmu poświęconego bitwie – dokumentalnego obrazu pt. Bitwa o Midway w reżyserii Johna Forda. Ten wybitny amerykański reżyser osobiście kręcił część swego dramatycznego materiału filmowego i podczas japońskiego nalotu na Midway został kontuzjowany, częściowo tracąc słuch. W 1943 r. dzieło Forda zostało uhonorowane Oscarem za najlepszy film dokumentalny.
Z 1976 r. pochodzi fabularny film Bitwa o Midway wyreżyserowany przez Jacka Smighta. Jest to nakręcona z rozmachem (choć przy licznych niedoróbkach) hollywoodzka superprodukcja. Przedstawiony w niej obraz bitwy znacznie odbiega od historycznej rzeczywistości.
Bitwa zainspirowała również licznych twórców gier komputerowych, np. Battlestations: Midway (gdzie prócz zmagań pod Midway gracz bierze udział także w innych operacjach drugiej wojny światowej na Pacyfiku).
Zostali uhonorowani także niektórzy z bohaterów bitwy. Np. w sierpniu 1942 nazwisko poległego w bitwie lotnika piechoty morskiej majora Loftona Hendersona otrzymało lotnisko na odbitej z rąk Japończyków wyspie Guadalcanal (Henderson Field). Obecnie nazwę Henderson Field nosi port lotniczy na Sand Island w atolu Midway. Na cześć Johna Waldrona, poległego dowódcy samolotów torpedowych z lotniskowca „Hornet” nazwano niszczyciel typu „Allen M. Sumner” (USS „Waldron”, DD-699) oraz pas startowy bazy lotniczej Corpus Christi w Teksasie (Waldron Field). Nazwiskiem Wesleya Osmusa, zamordowanego przez Japończyków pilota z lotniskowca „Yorktown”, ochrzczono w 1943 r. niszczyciel eskortowy typu „Buckley” – USS „Osmus” (DE-701). W ten sam sposób uczczono pamięć innego zamordowanego w niewoli lotnika, Franka W. O’Flaherty’ego z lotniskowca „Enterprise” – jego nazwisko nosił niszczyciel eskortowy USS „O’Flaherty” (DE-340) typu „John C. Butler”.
W 2010 roku zespół Sabaton nagrał piosenkę pt. „Midway”, która ukazała się w albumie „Coat of Arms”.
zbiornikowce zaopatrzeniowe „Kyokuto Maru”, „Kokuyo Maru”, „Nippon Maru”, „Shinkoku Maru”, „Toho Maru"
2 Dywizjon Niszczycieli: USS „Morris” (DD-417), USS „Russell” (DD-414), USS „Hammann"† (DD-412), USS „Anderson” (DD-411), USS „Hughes” (DD-410)
krążowniki ciężkie: USS „Minneapolis” (CA-36), USS „New Orleans” (CA-32), USS „Vincennes” (CA-44), USS „Northampton” (CA-26), USS „Pensacola” (CA-24)
1 Dywizjon Niszczycieli: USS „Phelps” (DD-360), USS „Aylwin” (DD-355), USS „Monaghan” (DD-354), USS „Worden” (DD-352)
6 Dywizjon Niszczycieli: USS „Balch” (DD-363), USS „Conyngham” (DD-371), USS „Benham” (DD-397), USS „Ellet” (DD-398), USS „Maury” (DD-401)
niszczyciele: USS „Dewey” (DD-349), USS „Monssen” (DD-436)Źródło: Order of Battle: Battle of Midway and Aleutians 3-7 June 1942 w serwisie NavWeaps.com [dostęp 20-5-2010]
Flisowski Zbigniew, Burza nad Pacyfikiem. Tom 1, Wydawnictwo Poznańskie, Poznań 1989 r., ​ISBN 83-210-0412-1​
Fuchida Mitsuo, Okumiya Masatake, Midway. Historia Japońskiej Marynarki Wojennej, Finna, Warszawa 2000
Isom Dallas Woodbury, Midway Inquest: Why the Japanese lost the Battle of Midway, Indiana University Press, Bloomington and Indianapolis 2007
Kernan Alvin, The Unknown Battle of Midway: The Destruction of the American Torpedo Squadrons, Yale University Press, New Haven and London 2005
Krala Zbigniew J., Kampanie powietrzne II wojny światowej. Daleki Wschód cz.I, Wydawnictwa Komunikacji i Łączności, Warszawa 1990
Lundstrom John B., Black Shoe Carrier Admiral: Frank Jack Fletcher at Coral Sea, Midway and Guadalcanal, Naval Institute Press, Annapolis 2006
Lundstrom John B., The First Team: Pacific Naval Air Combat from Pearl Harbor to Midway, Naval Institute Press, Annapolis 1990
Mrazek Robert J., A Dawn Like Thunder: The True Story of Torpedo Squadron Eight, Little, Brown and Company, New York-Boston-London 2008
Pajdosz Waldemar, Zalewski Krzysztof, Amerykańskie lotnictwo pokładowe 1941–1942, Lampart, Warszawa 1996
Parshall Jonathan, Tully Anthony, Shattered Sword: The Untold Story of the Battle of Midway, Potomac Books, Washington 2005
Peattie Mark R., Sunburst: The Rise of Japanese Naval Air Power, 1909-1941, Naval Institute Press, Annapolis 2001
Smith Peter C., Midway: Dauntless Victory. Fresh perspectives on America's seminal naval victory of World War II, Pen & Sword Maritime, Barnsley 2007
Willmott H. P., The Barrier and the Javelin: Japanese and Allied Pacific Strategies February to June 1942, Naval Institute Press, Annapolis 1989

Bitwa o Mont Ormel (wzgórza 262) − bitwa stoczona 19-21 sierpnia 1944 podczas II wojny światowej pomiędzy wojskami polskimi a niemieckimi o kontrolę nad masywem dwóch wzgórz o wysokości 262 m n.p.m. (w polskiej tradycji militarnej znanym również jako Maczuga), położonym w okolicach normandzkich wsi Coudehard i Mont-Ormel. Starcie to było jednym z kluczowych epizodów końcowej fazy Operacji Overlord.
Mont Ormel góruje od wschodu nad odcinkiem doliny rzeki Dives oraz położonymi nad nią węzłami drogowymi w Trun i Chambois; ponadto w wąwozie pomiędzy wzgórzami przebiega szosa z Chambois do Vimoutiers, która w sierpniu 1944 roku była jedną z głównych dróg odwrotu wojsk niemieckiej Grupy Armii B z kotła pod Falaise. Z racji swego strategicznego położenia północne wzgórze 262 zostało 19 sierpnia 1944 roku zdobyte przez zgrupowanie bojowe ze składu polskiej 1 Dywizji Pancernej gen. bryg. Stanisława Maczka. W wyniku kontrataków jednostek pancernych Waffen-SS ze wschodu i nieustającego naporu wycofujących się resztek dwóch niemieckich armii z zachodu polscy żołnierze zostali odcięci od sztabu własnej dywizji i reszty wojsk alianckich. Przez następne dwie doby, po zorganizowaniu obrony okrężnej wzgórza, Polacy utrzymali swe pozycje, odrzucając wszystkie ataki Niemców. W południe 21 sierpnia na Mont Ormel dotarły z odsieczą jednostki kanadyjskie, zamykając ostatecznie pierścień okrążenia wokół kotła. Do końca dnia wciąż pozostające w nim oddziały niemieckie skapitulowały.
W lipcu 1944 roku front w Normandii ustabilizował się na linii Lessay–Saint-Lô–Villers-Bocage–Caen. Dalsze postępy aliantów zostały zahamowane na skutek utknięcia brytyjskiej 21 Grupy Armii w okolicach Caen. Sytuacja ta zmieniła się dzięki przeprowadzonej pod koniec lipca przez amerykańską 12 Grupę Armii Operacji Cobra. W jej wyniku doszło do przełamania niemieckich linii obronnych pod Saint-Lô i wdarcia się wojsk amerykańskich na tyły niemieckiej 7 Armii. Nieudany niemiecki kontratak Grupy Pancernej Eberbacha pod Mortain (Operacja Lüttich), równolegle wyprowadzone natarcie 1 Armii Kanadyjskiej na południe od Caen (Operacja Totalize) oraz dyrektywa Adolfa Hitlera zabraniająca Niemcom jakichkolwiek działań odwrotowych sprawiły, że wojska hitlerowskie w Normandii do 13 sierpnia zostały okrążone od północy, zachodu i południa w kotle wokół miejscowości Falaise. Jedynym dla nich ratunkiem było wycofanie się na wschód przez przeprawy na rzece Dives, znajdujące się w mierzącym 30 km szerokości korytarzu pomiędzy rzeką Laison a miastem Argentan. Korytarz ten jak najszybciej miały zamknąć od południa amerykańska 90 Dywizja Piechoty i francuska 2 Dywizja Pancerna (z amerykańskiej 3 Armii gen. George’a Pattona), a od północy 4 Kanadyjska Dywizja Pancerna i polska 1 Dywizja Pancerna (z II Korpusu 1 Armii Kanadyjskiej gen. Harry’ego Crerara). Spotkanie obu zgrupowań miało nastąpić w okolicach Trun.
Atak II Korpusu Kanadyjskiego, czyli północne ramię okrążenia, ruszył 14 sierpnia (Operacja Tractable). W nocy z 15 na 16 sierpnia 1 Dywizja Pancerna uchwyciła przeprawy na Dives w okolicach Jort. Przed południem 16 sierpnia jako pierwsza wielka jednostka aliancka znalazła się na wschodnim brzegu tej rzeki i rozpoczęła natarcie na południe w kierunku Trun. Tego samego dnia, tocząc zacięte walki uliczne, kanadyjska piechota opanowywała Falaise. Na wieść o tych wydarzeniach oraz lądowaniu aliantów w Prowansji Hitler zezwolił w końcu Grupie Armii B Günthera von Kluge na generalny odwrót (choć w rzeczywistości wbrew woli Führera stopniowe wycofywanie jednostek pancernych trwało już od kilku dni). Sytuacja Niemców była bardzo ciężka. 20 dywizji (wiele znacznie uszczuplonych bądź zdezorganizowanych), sztaby czterech korpusów, dwóch armii oraz rozmaite grupy składające się z rozbitych jednostek i służb były stłoczone w „worku” o szerokości 12 i głębokości 10 km. Ten niewielki obszar był pod nieustającym ostrzałem artylerii sprzymierzonych, a w powietrzu niepodzielnie panowało alianckie lotnictwo. W niemieckich rękach pozostawały już tylko dwa większe węzły drogowe w Trun i Chambois, przez które rozpoczęły wycofywać się na wschód masy żołnierzy i sprzętu.
17 sierpnia sytuacja Grupy Armii B jeszcze się pogorszyła. Na północy 2 Kanadyjska Dywizja Piechoty oczyściła Falaise, na południu Amerykanie byli pod Argentan, a energiczne działania 10 Pułku Strzelców Konnych (rozpoznawcza jednostka polskiej 1 Dywizji Pancernej), który dotarł na przedpola Trun, zawęziły niemiecki korytarz ucieczki do zaledwie 7 km. Wieczorem do sztabu gen. Maczka na wzgórzu 159 (koło Norrey-en-Auge) przybył z nowymi rozkazami gen. Guy Simonds (dowódca II Korpusu Kanadyjskiego). Trun miała teraz zdobyć 4 Kanadyjska Dywizja Pancerna, natomiast Polacy mieli zmienić kierunek natarcia na południowo-wschodni i jeszcze tej nocy zdobyć Chambois, gdzie spodziewano się nawiązać kontakt z amerykańską 90 Dywizją Piechoty.
18 sierpnia o godz. 2 nad ranem z zadaniem zdobycia Chambois wyruszyło zgrupowanie ppłk. dypl. Stanisława Koszutskiego (2 Pułk Pancerny i 8 Batalion Strzelców), ale w mrokach nocy zgubiło drogę i straciło kontakt radiowy z dywizją. W rezultacie gen. Maczek musiał zrewidować plany operacyjne. Podzielił resztę swych sił na dwa zgrupowania. Pierwsze pod dowództwem mjr. Władysława Zgorzelskiego (24 Pułk Ułanów, 10 Pułk Dragonów, dywizjon przeciwpancerny 1 Pułku Artylerii Przeciwpancernej) miało przejąć zadanie Koszutskiego i współdziałając z 10 Pułkiem Strzelców Konnych zdobyć Chambois. Drugie pod dowództwem mjr. Aleksandra Stefanowicza (1 Pułk Pancerny wzmocniony dwiema kompaniami Batalionu Strzelców Podhalańskich i dywizjonem przeciwpancernym) miało osłaniać od wschodu grupę Zgorzelskiego i zająć masyw dwóch wzgórz 262 w okolicach wsi Mont Ormel. Gen. Maczek studiując mapę operacyjną uznał, że opanowanie i utrzymanie właśnie tych wzgórz, dominujących nad drogami wylotowymi z kotła, będzie miało kluczowe znaczenie dla całej bitwy pod Falaise. W rozmowie z szefem sztabu 10 Brygady Pancernej mjr. dypl. Marianem Czarneckim nazwał te wzniesienia „Maczugą” (ze względu na charakterystyczny układ warstwic na mapie). Określenie to stało się na tyle popularne, że wkrótce zastąpiło w meldunkach, rozkazach i późniejszych publikacjach nazwę „wzgórze 262”.
Zgrupowanie Stefanowicza 18 sierpnia osiągnęło wzgórze 259, po czym, kierując się ku Mont Ormel, toczyło walki z uchodzącymi z kotła różnymi zgrupowaniami nieprzyjaciela na wzgórzach w okolicach Écorches i Hordouseaux. Stamtąd rano 19 sierpnia 1 Pułk Pancerny i strzelcy podhalańscy ruszyli do szturmu na północne wzgórze 262. Około południa strzelcy oczyścili wierzchołek wzniesienia, zaskakując i biorąc do niewoli obsadzający go niewielki oddział niemieckiej piechoty. Za podhalańczykami jedyną dostępną ścieżką posuwały się gęsiego Shermany 1 Pułku Pancernego.
Około godz. 12.40 całość zgrupowania Stefanowicza znalazła się na szczycie, skąd rozciągał się widok na drogę Chambois–Vimoutiers, którą właśnie wycofywała się długa na 2 km niemiecka kolumna. Konwój był złożony ze stłoczonych, jadących jeden przy drugim czołgów PzKpfw V Panther, samochodów pancernych, dział 88 mm i 105 mm, nebelwerferów, ciężarówek i wielu wozów taboru konnego. Trzy szwadrony 1 Pułku Pancernego rozwinęły się wzdłuż wykopu, którym biegła droga i otworzyły ogień ze wszystkich dział i cekaemów, miejscami z odległości zaledwie 40 m. Zaskoczenie było zupełne. Prowadzące kolumnę pojazdy zostały natychmiast zniszczone, blokując pozostałe. Odpowiedzieć ogniem próbowały Pantery, ale nie mogąc zająć dogodnej pozycji strzeleckiej przenosiły swe pociski nad Shermanami. Wkrótce i one zostały zniszczone trafieniami polskich czołgów. W końcu, gdy 2. szwadron wystrzelał niemal całą swoją amunicję, pozostałe dwa również wstrzymały ogień. Do niewoli wzięto jedynie kilkudziesięciu pozostałych przy życiu Niemców. Droga była usłana wrakami pojazdów oraz ludzkimi i końskimi szczątkami. Polscy żołnierze odtąd zwali ją „Psim Polem”.
Między godz. 17 a 21 na północne wzgórze Maczugi dotarło „zgubione” zgrupowanie Koszutskiego, które poprzedniego dnia zboczyło z osi natarcia i w Les Champeaux toczyło walki z 2 Dywizją Pancerną SS „Das Reich”. O godz. 19.30 siły te wzmocnione zostały jeszcze przez pozostałą część Batalionu Strzelców Podhalańskich i gros 9 Batalionu Strzelców. Gdy wszystkie jednostki zebrały się już na północnym wzgórzu, 1 Pułk Pancerny i 9 Batalion Strzelców otrzymały zadanie zdobycia odległego o 3 km południowego wzgórza masywu. Gęsty dym z płonących wciąż na Psim Polu pojazdów i zapadający zmrok udaremniły ten plan. Natarcie przełożono na 20 sierpnia. 
W czasie gdy na Maczudze okopywały się zgrupowania Stefanowicza i Koszutskiego, 6 km dalej na południowy wschód, pod Chambois walczyło zgrupowanie mjr. Zgorzelskiego. Nawiązało ono tam kontakt z amerykańskim zgrupowaniem z 90 Dywizji Piechoty w sile batalionu piechoty i kompanii czołgów. Około godz. 19 węzeł drogowy w Chambois znalazł się w polskich i amerykańskich rękach.
Zajęcie masywu było również celem francuskiej 2 Dywizji Pancernej gen. Leclerca. Wchodziła ona w skład amerykańskiej 3 Armii, tworzącej południowe ramię okrążenia. Francuzi zabezpieczali prawe skrzydło 90 Dywizji Piechoty, która nacierała na Chambois. 18 sierpnia Leclerc otrzymał rozkaz połączenia się z Polakami i wraz z nimi odcięcia Niemcom drogi odwrotu. Zadanie to powierzył grupie taktycznej pod dowództwem płk. de Langlade'a. Przed południem 19 sierpnia osiągnęła ona rejon południowego wzgórza 262, na którym zaobserwowano oznaki niemieckiej aktywności. De Langlade wysłał na jego stoki patrole, które nie odnalazły czołgów 1 Dywizji Pancernej, natomiast potwierdziły, że Mont Ormel jest obsadzone przez Niemców. W tym samym czasie do kwatery Leclerca dotarły wieści o wybuchu w Paryżu antyniemieckiego powstania. Tym samym zamknięcie okrążenia pod Falaise straciło dla Francuzów pierwszorzędne znaczenie. Ich uwaga została teraz skoncentrowana na pośpieszeniu z pomocą powstańcom i wyzwoleniu stolicy. Wyrazem tego był rozkaz Leclerca, który zabronił de Langlade'owi „pełnego angażowania się w bitwie”. W rezultacie do 21 sierpnia siły francuskiego pułkownika pozostawały bierne w okolicach wsi Omméel i nie odegrały żadnej roli w zmaganiach o Maczugę.
Strategiczne znaczenie masywu Mont Ormel doceniał nie tylko gen. Maczek. Niemiecki generał Paul Hausser, koordynujący działania otoczonych w kotle jednostek, po konsultacjach z nowym dowódcą Grupy Armii B Waltherem Modelem, opracował plan odwrotu, w którym utrzymanie wzgórz 262 i przebiegającej przez nie drogi na Vimoutiers było kluczowe dla wyrwania się z kotła okrążonych dywizji. W pierwszym rzucie w nocy z 19 na 20 sierpnia w kierunku masywu miały zacząć się przebijać resztki II Korpusu Spadochronowego gen. Eugena Meindla (głównie 3 Dywizja Strzelców Spadochronowych). Pomocnicze uderzenie na Chambois wyprowadzić miał XLVII Korpus Pancerny. W drugim rzucie nacierały pozostałości I Korpusu Pancernego SS i LXXXIV Korpusu. Natomiast od wschodu rejon Maczugi miał zabezpieczyć rano 20 sierpnia II Korpus Pancerny SS pod dowództwem SS-Obergruppenführera Wilhelma Bittricha, składający się z 2 Dywizji Pancernej SS „Das Reich” i 9 Dywizji Pancernej SS „Hohenstaufen” (został wycofany z kotła już 17 sierpnia). Bittrich miał w tym celu zniszczyć wszelkie jednostki nieprzyjaciela znajdujące się w tym sektorze. Nieprzyjacielem tym były oddziały 1 Dywizji Pancernej. Ich niespodziewana obecność na Maczudze podważyła podstawy całej niemieckiej operacji.
Noc z 19 na 20 sierpnia polskie oddziały na Maczudze poświęciły przygotowywaniu pozycji obronnych. Na północnym stoku wzgórza w tzw. Zameczku, w którego piwnicach chroniło się blisko stu mieszkańców Coudehard i Mont-Ormel, ulokowała się 1. kompania 9 Batalionu Strzelców. Na południe od niej, na niezadrzewionym obszarze zwanym Łysym Wzgórzem, okopał się 3. szwadron 1 Pułku Pancernego wraz z Batalionem Strzelców Podhalańskich. Wschodniego stoku, czyli Polany broniły 2. i 3. szwadron 2 Pułku Pancernego wspierane przez 8 Batalion Strzelców. Południową stronę ugrupowania w pobliżu wsi Coudehard ubezpieczały 1. i 2. szwadron 1 Pułku Pancernego oraz 9 Batalion Strzelców. Odwód stanowił 3. szwadron 2 Pułku Pancernego, który rozłożył się w centrum polskich pozycji w tzw. Sadku. Dowodzenie nad całością tych sił objął z rozkazu gen. Maczka najwyższy starszeństwem w stopniu oficer – dowódca 9 Batalionu Strzelców, ppłk dr Zdzisław Szydłowski.
Pomimo zajęcia kluczowego wzniesienia oddziały na Maczudze znalazły się w niekorzystnym położeniu. Były wysunięte w stosunku do pozostałych sił II Korpusu Kanadyjskiego o 6−7 km. Ponadto o godz. 22.30 rozpoczęło się natarcie Niemców uwięzionych w kotle, co groziło odcięciem polskiego zgrupowania od sztabów macierzystych brygad i dywizji oraz zaplecza logistycznego. Tak też się stało i wkrótce znalazło się ono w izolacji.
Ranem 20 sierpnia dwa szwadrony 1 Pułku Pancernego i 9 Batalion Strzelców uszykowały się do odłożonego dzień wcześniej natarcia na południową część Maczugi. Ruch czołgów był utrudniony ze względu na zalegający na Psim Polu zniszczony niemiecki ciężki sprzęt. Ponadto idąca na szpicy kompania strzelców wsparta plutonem Carrierów została przygwożdżona przez silny ogień artylerii, tracąc 15 ludzi. Gdy o godz. 9.00 na północną część Maczugi spadł pierwszy kontratak niemiecki, ppłk Szydłowski akcję odwołał. W rezultacie już do końca bitwy południowe wzgórze 262 pozostało w rękach Niemców.
Wspomniany kontratak został przeprowadzony z kierunku Vimoutiers przez oddziały 2 Dywizji Pancernej SS „Das Reich”, która nacierała na lewym skrzydle II Korpusu Pancernego SS. Od północy i północnego wschodu na polskie pozycje uderzył 4 Pułk Grenadierów Pancernych SS „Der Führer” (d-ca SS-Sturmbannführer Otto Weidinger), składający się z dwóch słabych batalionów wspieranych przez 6 czołgów. Działo się to w momencie, gdy na Maczugę od strony Zameczku wjeżdżała kolumna zaopatrzeniowa 1 Pułku Pancernego wioząca paliwo, amunicję i wodę. 6 z 7 polskich ciężarówek zostało zniszczonych. Niemcy wdarli się też na pozycje zajmowane przez 8 Batalion Strzelców. Doszło do walki na bliskim dystansie, ale dzięki wsparciu Shermanów 2 Pułku Pancernego napastnicy zostali około godz. 10.30 odrzuceni. W tym samym czasie od zachodu na Łyse Wzgórze uderzyły elementy 3 Dywizji Strzelców Spadochronowych wspomagane przez 4 działa, w tym 2 samobieżne. Również i ten atak został odparty, a działa zniszczone przez 3. szwadron 1 Pułku Pancernego.
Mimo niepowodzenia ataku na wzgórze 262 pododdziały 2 Dywizji Pancernej SS zajęły pośredni cel natarcia, jakim było sąsiadujące od północy z Maczugą wzgórze 239, a także leżącą u jego podnóża drogę. Zagroziło to Zameczkowi i tyłom 1 Pułku Pancernego. Mjr Stefanowicz zwrócił się więc do ppłk. Koszutskiego o wsparcie na tym kierunku. Wkrótce potem 2. szwadron 2 Pułku Pancernego podjął próbę odbicia wzniesienia, ale został odparty, tracąc 2 czołgi. 
Po godz. 12 niemiecki napór z kierunku północnego nasilił się, a na wzgórzu 239 pojawiły się Pantery z 2 Pułku Pancernego SS. Jedna z nich ostrzelała stojące na Łysym Wzgórzu odsłonięte Shermany 3. szwadronu 1 Pułku Pancernego i w krótkim czasie zniszczyła pięć z nich. Z kolei 3. batalion pułku „Der Führer” po nieudanym czołowym natarciu na Zameczek obszedł polskie pozycje i próbował wedrzeć się na Maczugę od północnego zachodu, jednak i ten atak się załamał. Mimo to grenadierzy pancerni osiągnęli istotny sukces, opanowując dolinę między wzgórzami 239 a 262 oraz skrzyżowanie dróg na północ od Zameczku. Oznaczało to przerwanie pierścienia okrążenia i umożliwiło wydostanie się z kotła około 2 tys. Niemców, 25 czołgów i 50 dział. Ewakuacja trwała do godziny 16-18, po czym oddziały Weidingera wycofały się ze skrzyżowania. 
W czasie gdy trwały walki w okolicach Zameczku i Łysego Wzgórza, Niemcy starali się naruszyć polskie linie również w pozostałych miejscach. Odpowiedzialne za południowy sektor obrony 1. i 2. szwadron 1 Pułku Pancernego ostrzeliwały próbujące wydostać się z okrążenia oddziały nieprzyjaciela. W odpowiedzi ich pozycje kilkukrotnie atakowała niemiecka piechota, która próbując zmusić polskie czołgi do cofnięcia się, podchodziła do nich na odległość do 100 metrów. Wszystkie kontrataki Niemców w tym rejonie zostały jednak ostatecznie odparte. 
Od wschodu i południowego wschodu na Maczugę nacierały 2 Pancerny Batalion Rozpoznawczy SS oraz 3 Pułk Grenadierów Pancernych SS „Deutschland” z 2 Dywizji Pancernej SS. O godz. 14.00 na Polanę uderzył batalion rozpoznawczy wsparty kilkoma czołgami. Polacy odparli atak, niszcząc dwa czołgi i biorąc jeńców, za cenę dwóch spalonych Shermanów.
Atakującym sprzyjała pogarszająca się pogoda. Zostały wstrzymane loty nękającego ich do tej pory alianckiego lotnictwa szturmowego. Umożliwiło to Niemcom podciągnięcie pod Mont Ormel artylerii. Pod jej osłoną ruszyły kolejne ataki. Najpoważniejszy wyszedł po godz. 15 z kierunku wschodniego, w chwili gdy kompania 9 Batalionu i szwadron 2 Pułku Pancernego podjęły kolejną nieudaną próbę odbicia wzgórza 239. Został on przeprowadzony przez grenadierów pancernych i czołgi. W jego wyniku około godz. 17 trzy czołgi PzKpfw IV przełamały linie obronne na styku 8 i 9 Batalionu Strzelców, wdzierając się do Sadku, gdzie tłoczyło się kilkuset wziętych do niewoli Niemców. Doszło do chaotycznej strzelaniny, w wyniku której część jeńców zginęła lub została ranna. Reszta w panice rzuciła się w stronę lasu, ale została doścignięta i zawrócona przez strzelców na Carrierach. Zamieszanie zostało wykorzystane przez pododdział niemieckiej piechoty, który niepostrzeżenie zaszedł od tyłu zaangażowane ostrzeliwaniem przedpola czołgi 1. szwadronu 2 Pułku Pancernego. Załogi zorientowały się w sytuacji dopiero, gdy nieprzyjaciel zaczął wdrapywać się na ich Shermany, aby wrzucić do otwartych włazów granaty. Ppłk Koszutski nakazał wysłać do sztabu dywizji komunikat o treści: „Niemcy atakują nas z przodu, a od tyłu wchodzą na czołgi w lesie. Zdaje się, że to mój ostatni meldunek...”. Na pomoc ruszyli podhalańczycy, Stuarty z plutonu rozpoznawczego 1 Pułku Pancernego oraz bateria artylerii przeciwpancernej. Gdy atakujące niemieckie czołgi zostały zniszczone, grenadierzy wycofali się lub złożyli broń; wzięto 230 jeńców. W sumie w popołudniowych walkach zostały wyeliminowane 3 czołgi PzKpfw IV, 2 Pantery i 3 armaty przeciwpancerne. Kryzys w polskich szeregach został z trudem opanowany, jednak 2 Pułk Pancerny został zmuszony do wycofania się z Polany w kierunku południowym. Dużą rolę w odparciu niemieckich uderzeń odegrała polska (1 i 2 Pułk Artylerii Motorowej) i kanadyjska artyleria. Ogniem kanadyjskiej kierował oddelegowany do Polaków obserwator artyleryjski kpt. Pierre Sévigny. Po godz. 19 napór Niemców zaczął słabnąć, choć walki trwały aż do zmierzchu.
Bitwa osiągnęła moment krytyczny. Osamotnione polskie zgrupowanie walczyło od rana w warunkach całkowitego okrążenia, odpierając ataki zarówno sił niemieckich uchodzących z zachodu, jak i idącego im z pomocą ze wschodu i północy II Korpusu Pancernego SS. Palącym problem stała się ewakuacja rannych i jeńców. Doskwierał też brak amunicji, paliwa i środków sanitarnych. Ostatni konwój z zaopatrzeniem, któremu udało się przedrzeć na Maczugę, dotarł o godz. 10.00 rano. Wszystkie kolejne transporty zawróciły lub zostały zniszczone z powodu przeniknięcia Niemców na wzgórza okalające Mont Ormel. Próbując się przebić, zginęli m.in. kwatermistrzowie 10 Brygady Kawalerii Pancernej, 1 Pułku Artylerii Motorowej, 8 Batalionu Strzelców oraz oficer zaopatrzeniowy 24 Pułku Ułanów. 
Poszczególni dowódcy informowali o ciężkim położeniu polskich oddziałów na Maczudze i zwracali się o pilne udzielenie wsparcia. Już o godz. 10.45 ppłk Szydłowski nadał do sztabu 10 Brygady Kawalerii Pancernej: „Proszę o amunicję i pomoc, mam dużo jeńców”. O 17.25 mjr Stefanowicz poinformował o kończącej się amunicji w batalionach strzelców. Pół godziny później ppłk Koszutski złożył alarmujący meldunek o stale pogarszającej się sytuacji taktycznej zgrupowania, na co sztab brygady odpowiedział: „Nie dać się zniszczyć, cofać na lasy. Zająć stanowiska ogniowe.”. W dzienniku działań Batalionu Strzelców Podhalańskich zapisano, że „Rannych nie można ewakuować. Wieczorem sytuacja staje się prawie tragiczna. Zaopatrywania nie ma, brak wody, amunicja prawie na wykończeniu”. O 20.20 Koszutski przekazał: „Otrzymujemy ogień z kier. płn.-wsch. Sytuacja poważna. Kiedy otrzymam obiecaną pomoc?”. Kwadrans później meldunek radiowy wysłał Stefanowicz: „Sytuacja coraz gorsza. Jesteśmy pod silnym ogniem. Nie wiem jak długo wytrzymamy”.  
Gen. Maczek, nie dysponując już żadnymi odwodami, zażądał od swojego przełożonego, gen. Simondsa natychmiastowego wsparcia polskich sił na Mont Ormel przez jednostki kanadyjskie. Udzielić go miała jeszcze 20 sierpnia 4 Kanadyjska Dywizja Pancerna. Tego dnia Kanadyjczycy na Maczugę jednak nie dotarli.
Choć przeprowadzone przez Meindla i Bittricha ataki nie zdołały zniszczyć polskiego zgrupowania, umożliwiły przedarcie się na wschód znacznej liczby Niemców. Co więcej, w nocy z 20 na 21 sierpnia w rejonie północnego wzgórza 262 niemieckim spadochroniarzom udało się odtworzyć i utrzymać korytarz ewakuacyjny, którym wycofały się resztki dywizji pancernych Waffen-SS. Akcją dowodził osobiście Meindl, który opuścił kocioł dopiero z chwilą nadejścia straży tylnej I Korpusu Pancernego SS, około godz. 7.00. W okolicy południowego wzgórza 262 wymknął się natomiast sztab 7 Armii z rannym gen. Hausserem, a także dowódca 12 Dywizji Pancernej SS „Hitlerjugend”, SS-Oberführer Kurt Meyer. Mniej szczęścia miał dowodzący LXXXIV Korpusem gen. Otto Elfeldt, który pomiędzy Chambois a Mont Ormel został wzięty do niewoli przez polskich żołnierzy z 10 Pułku Strzelców Konnych.
Obiecanego przez Simondsa wsparcia, którego oczekiwało wykrwawiające się na Maczudze polskie zgrupowanie, miała dostarczyć 4 Kanadyjska Dywizja Pancerna gen. George’a Kitchinga. Do tej pory koncentrowała ona swe działania w dwóch kierunkach. Na południe w kierunku Chambois atakowała 10 Kanadyjska Brygada Piechoty wzmocniona pancernym pułkiem rozpoznawczym. Jej najdalej wysunięty posterunek stanowił oddział wydzielony mjr. Davida V. Currie, który 19 sierpnia wkroczył do Saint-Lambert, leżącego w połowie drogi między Trun a Chambois. Jednak wobec ogromnej przewagi liczebnej napierających Niemców, nie tylko nie zdołał on zabezpieczyć mostu na Dives, ale musiał też wycofać się do północnej części wsi i przez następne 2 dni walczył o jej utrzymanie. Mierząca 2 km luka między Saint-Lambert a Chambois pozostawała więc wciąż otwarta i przez cały dzień 20 sierpnia oraz następną noc przedzierały się nią w kierunku Mont Ormel niemieckie oddziały.
Natomiast na wschód w kierunku Vimoutiers nacierała 4 Kanadyjska Brygada Pancerna. Rano 20 sierpnia Simonds nakazał Kitchingowi zatrzymać jej natarcie i skierować ją na południe na pomoc oblężonej Maczudze. W celu ułatwienia wykonania zadania do dyspozycji 4 Dywizji Pancernej oddano dwie dodatkowe brygady. Mimo to kanadyjskim czołgom do końca dnia udało się przebyć w trudnym i przesiąkniętym Niemcami terenie zaledwie parę kilometrów. Choć około godz. 22 Kanadyjczycy nawiązali kontakt wzrokowy z Polakami, nie zdołali do nich dotrzeć, gdyż zostali zatrzymani w rejonie wzgórz 240 i 239 przez obsadzające je oddziały II Korpusu Pancernego SS. Następnego dnia 4 Dywizja Pancerna wznowiła natarcie, ale już bez krytykowanego za brak postępów Kitchinga, którego Simonds zdjął z dowodzenia.
W nocy z 20 na 21 sierpnia oblężeni Polacy podjęli nieudane próby połączenia się z Kanadyjczykami, wysyłając na północ pancerne i piesze patrole, które bądź nie odnalazły sojusznika, bądź zostały zatrzymane przez nieprzyjaciela. Niemieckie ataki zostały wznowione o świcie 21 sierpnia. Pozostający wciąż w kotle Niemcy podjęli ostatnie desperackie próby przedarcia się przez polskie linie. Nacierali doraźnie stworzonymi zgrupowaniami (tzw. kampfgruppen) złożonymi z resztek różnych rozbitych jednostek. Uderzenia te osiągnęły pewne powodzenie, co było spowodowane skrajnym wyczerpaniem polskich oddziałów. 
O godz. 7.00 pod Zameczek, w którym mieścił się punkt opatrunkowy z około 300 rannymi Polakami i Niemcami, wdarła się piechota prowadzona przez dwie Pantery. Czołgi skierowały się następnie ku centrum Maczugi, gdzie zostały zniszczone przez Shermany 2 Pułku Pancernego, a towarzyszący im piechurzy odparci ogniem cekaemów. Na południu 9 Batalion Strzelców i 1 Pułk Pancerny ostrzeliwały nadchodzące falami z kierunku Chambois kolumny niemieckie, gdy około godz. 11 z Coudehard spadło na ich tyły natarcie kampfgruppe złożonej m.in. z grenadierów 12 Dywizji Pancernej SS „Hitlerjugend”. Niemcy atakowali po stromym zboczu bez wsparcia broni pancernej. W rezultacie zostali rozbici ogniem dział czołgów przeciwlotniczych. Mimo odparcia tych ataków sytuacja Polaków stawała się krytyczna. Czołgi wystrzeliwały swoje ostatnie pociski, a w niektórych kompaniach strzeleckich było nie więcej niż 30 zdolnych do walki żołnierzy. Amerykańskie Dakoty, które miały dostarczyć tak potrzebną amunicję, co prawda nadleciały, ale zrzuciły swój ładunek 5 mil od celu na pozycje kanadyjskie.
O godz. 10.45 do pozycji zajmowanych przez 1 Pułk Pancerny dotarły czołowe patrole Kanadyjczyków. Główne siły odsieczy, na czele których posuwał się 22 Kanadyjski Pułk Pancerny (Kanadyjscy Grenadierzy Gwardii), wciąż nie mogły się jednak przebić, natrafiając na zdeterminowany opór Niemców w okolicach wzgórza 239. Tymczasem na Mont Ormel trwały zacięte walki − niemieckie ataki przybrały na sile, szczególnie z kierunku południowego. Około godz. 12 mjr Stefanowicz meldował, że jest atakowany z trzech stron i prosił o jak najszybszą pomoc ze strony Kanadyjczyków.
Na szczęście dla polskiego zgrupowania były to już ostatnie zorganizowane niemieckie uderzenia. Następne zostały udaremnione przez nadchodzącą 4 Kanadyjską Brygadę Pancerną. O godz. 12.30 patrol 2 Pułku Pancernego nawiązał na północ od Zameczku kontakt z Grenadierami Gwardii. O 13.30 ataki Niemców ustały. Wkrótce potem weszły na wzgórze pierwsze pododdziały kanadyjskie. Jeden z grenadierów opisał później to, co Kanadyjczycy zastali na Maczudze:
Wraz z ustaniem walk na Maczugę wjechały kanadyjskie ciężarówki z amunicją, benzyną, żywnością i lekarstwami. Rozpoczęła się ewakuacja jeńców i rannych. Dotarli tam też dowódca 10 Brygady Kawalerii Pancernej, płk dypl. Tadeusz Majewski oraz dowódca 3 Brygady Strzelców, płk Marian Wieroński, którzy do tej pory byli odcięci od swoich oddziałów na wzgórzu 259. 
W międzyczasie znajdujący się pomiędzy Chambois a Mont Ormel 10 Pułk Strzelców Konnych otrzymał rozkaz wykonania rozpoznania w kierunku masywu. Mimo ciągłego zagrożenia ze strony pojawiających się ze wszystkich kierunków Niemców, 1. szwadronowi w sile 9 Cromwelli udało się dotrzeć w pobliże południowych stoków północnego wzgórza 262. Został jednak ostrzelany z rejonu Coudehard przez polskie Shermany. W rezultacie szwadron wycofał się, pozostawiając dwa uszkodzone przez bratobójczy ogień czołgi.
Około godz. 16.00 miał jeszcze miejsce ostatni niemiecki atak na Maczugę. Według meldunku mjr. Stefanowicza na pozycje jego pułku natarła „z furią” piechota osłaniana ogniem moździerzy. Pozbawiona jednak wsparcia czołgów została odparta, ponosząc bardzo wysokie straty. Wkrótce potem rozpoczęło się oczyszczanie terenu i wyłapywanie maruderów. Bitwa o Mont Ormel dobiegła końca. W tym samym czasie idący z Saint-Lambert Kanadyjczycy połączyli się ze zgrupowaniem Zgorzelskiego i Amerykanami w Chambois, a do Trun dotarli z zachodu Brytyjczycy. Kocioł Falaise został ostatecznie zamknięty. Opór Niemców zaczął zamierać. Do końca dnia większość okrążonych jednostek złożyła broń. 
Po południu 22 sierpnia 1 Pułk Pancerny i 9 Batalion Strzelców zostały skierowane na południowe wzgórze 262, gdzie zastały przybyły spod Chambois 24 Pułk Ułanów. Tego samego dnia gen. Simonds zadecydował o przesunięciu 1 Dywizji Pancernej do odwodu II Korpusu Kanadyjskiego w celu odtworzenia jej zdolności bojowej. 23 sierpnia oddziały zostały ześrodkowane w okolicach Norrey-en-Auge i Grand-Mesnil, gdzie uzupełniły braki w zaopatrzeniu, kadrach oraz sprzęcie. 1 września dywizja powróciła na pierwszą linię frontu, aby wziąć udział w pościgu za wycofującym się na wschód nieprzyjacielem.
Zajęcie i utrzymanie strategicznego północnego wzgórza 262 miało kluczowe znaczenie dla operacji zamknięcia kotła pod Falaise. Wraz z kanadyjskimi punktami oporu w Trun i Saint-Lambert oraz polsko-amerykańskim w Chambois, Maczuga stanowiła najpoważniejszą przeszkodę na drodze odwrotu dwóch niemieckich armii. Polscy żołnierze w ciągu trzech dni ciężkich walk odparli wszystkie ataki z wewnątrz kotła oraz odrzucili kontratak II Korpusu Pancernego SS ze wschodu. Zdaniem amerykańskiego historyka wojskowości Gregora Dallasa dzięki swej postawie w bitwach o Mont Ormel i Chambois „Polacy zamknęli Kocioł Falaise i otworzyli aliantom wrota do Paryża”.
Główny cel operacji, jakim było okrążenie i zniszczenie 7 Armii i 5 Armii Pancernej, nie został jednak w pełni osiągnięty. Polskie zgrupowanie, podobnie jak pozostałe jednostki sprzymierzonych zamykające korytarz, okazało się zbyt słabe, aby w obliczu znacznej przewagi liczebnej nieprzyjaciela skutecznie powstrzymać go przed wycofaniem się na wschód. Okrążone, pozbawione aprowizacji oraz bezpośredniego wsparcia sojuszniczych jednostek kanadyjskich i francuskich, nie było ono w stanie zlikwidować wszystkich prób ucieczki. W rezultacie ponawianych ataków krytycznego dnia 20 sierpnia Niemcy wyprowadzili z kotła 40−50% swych sił wraz z wyższym dowództwem. Przede wszystkim udało się im ewakuować wszystkie dywizje pancerne. Choć sukces ten okupili ogromnymi stratami, szczególnie w czołgach i innym ciężkim sprzęcie (ponad 90%), to jednak większość personelu jednostek pancernych (98 ze 160 tys. ludzi) zdołała się wycofać i stanowiła podstawę do szybkiego odbudowania zdziesiątkowanych formacji. W ciągu niespełna czterech miesięcy 5 Armia Pancerna oraz oba korpusy pancerne SS zostały w pełni zregenerowane i wzięły udział w ofensywie w Ardenach.
Polskie straty w bitwie o Mont Ormel wyniosły 351 zabitych, rannych i zaginionych oraz kilkanaście czołgów. W niektórych pododdziałach sięgnęły 30% stanu osobowego. Trudne do oszacowania są straty niemieckie. Prawdopodobnie zginęło około 500 Niemców, a 1500 dostało się do niewoli. Na samym wzgórzu pozostawili oni 8 zniszczonych czołgów. Niemożliwa jest do ustalenia natomiast liczba sprzętu zniszczonego u podnóża Mont Ormel i w jego okolicach na skutek polskiego ostrzału. Straty te musiały być jednak duże. Jak szacują Kanadyjczycy, w rejonie miejscowości Trun, Argentan i Chambois Niemcy stracili w sumie 187 czołgów, 157 pojazdów opancerzonych, 1778 samochodów ciężarowych, 669 osobowych oraz 252 armaty.
Polegli w bitwie polscy żołnierze spoczywają na cmentarzu 1 Dywizji Pancernej w miejscowości Grainville-Langannerie leżącej przy szosie Caen–Falaise.
Bitwę upamiętnia wzniesiony w 1965 roku na szczycie północnego wzgórza 262 pomnik w kształcie muru. Zamieszczona na nim tablica głosi: „Ku czci walczących i poległych na tym wzgórzu żołnierzy polskich”. W 1994 roku, w 50-lecie bitwy nieopodal pomnika zostało otwarte muzeum.
Sfabularyzowana wersja wydarzeń na Mont Ormel została przedstawiona w wydanej w 2006 roku grze komputerowej Call of Duty 3. W jednej z misji gracz wciela się w rolę fikcyjnego czołgisty 1 Dywizji Pancernej, kaprala Bohatera, który bierze udział w obronie Maczugi.
Stephen Badsey, The Battle of Normandy. Allied Landings and Brakeout, Praeger Publishers, 2004 ​ISBN 0-275-98260-2​.
GregorG. Dallas GregorG., 1945: The War That Never Ended, New Haven: Yale University Press, 2005, ISBN 0-300-10980-6, OCLC 61274096 .
WładysławW. Dec WładysławW., Narwik i Falaise, Warszawa: Wydawnictwo Ministerstwa Obrony Narodowej, 1981, ISBN 83-11-06583-7, OCLC 830201691 .
EdwardE. Kospath-Pawłowski EdwardE., Pod rozkazami generała Maczka, Warszawa: Instytut Wydawniczy Związków Zawodowych, 1991, ISBN 83-202-0970-6, OCLC 834073574 .
Stanisław Koszutski, Wspomnienia z różnych pobojowisk, Londyn, Wydawnictwo Przeglądu Kawalerii i Broni Pancernej, 1972.
Jacek Kutzner, Julisz S. Tym 1. Polska Dywizja Pancerna w Normandii, Warszawa, Oficyna Wydawnicza „Rytm”, 2010 ​ISBN 978-83-7399-404-1​.
JamesJ. Lucas JamesJ., Pikujące Orły, LeszekL. Erenfeicht (tłum.), Warszawa: Wydawnictwo Magnum, 2002, ISBN 83-85852-73-5, OCLC 749267183 .
Franciszek Skibiński, O sztuce wojennej na północno-zachodnim teatrze działań wojennych 1944-1945, Warszawa, Wydawnictwo Ministerstwa Obrony Narodowej, 1977 ​ISBN 83-11-06692-2​.
C.P. Stacey, Official History of The Canadian Army In The Second World War. Volume III. The Victory Campaign: The Operations In North-West Europe 1944-1945, Ottawa, The Queen’s Printer And Controller of Stationery, 1960.
AnthonyA. Tucker-Jones AnthonyA., Falaise. Wątpliwe zwycięstwo, PawełP. Dobrosielski (tłum.), Warszawa: Bellona, 2010, ISBN 978-83-11-11880-5, OCLC 750724746 .
Tadeusz AntoniT.A. Wysocki Tadeusz AntoniT.A., 1 Polska Dywizja Pancerna 1939-1947: geneza i dzieje, Warszawa: Bellona, 1994, ISBN 83-11-08219-7, OCLC 830054012 .
