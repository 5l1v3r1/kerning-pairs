
Inkwizycja w Polsce – instytucja kościelna powołana w XIII wieku do zwalczania innowierców zaliczanych przez Kościół za heretyków. Jej stałe struktury na ziemiach polskich zostały utworzone w pierwszej połowie XIV wieku i w zwalczaniu herezji zawsze pełniły rolę podrzędną w stosunku do trybunałów biskupich, które zajmowały się zwalczaniem heretyków w Polsce już w połowie wieku XIII. Ostateczny kres ich istnieniu przyniosła reformacja i zwycięstwo idei tolerancji religijnej w Polsce w drugiej połowie XVI wieku.
Pod względem geograficznym obszar podlegający jurysdykcji polskich inkwizytorów obejmował ziemie wchodzące w skład metropolii gnieźnieńskiej (w tym Śląsk, a od końca XIV wieku także Litwę) oraz Prusy, nie obejmował natomiast (poza krótkim epizodem w latach 60. XV wieku) Pomorza Zachodniego, które na mocy bulli Bonifacego IX z 1399 podlegało inkwizytorom niemieckiej prowincji Saksonia. Z kolei Ruś Halicka, choć od roku 1340 (z krótką przerwą za panowania Ludwika Węgierskiego) należała do państwa polskiego, aż do połowy XV wieku tworzyła odrębną jednostkę w strukturach terytorialnych papieskiej inkwizycji.
W Polsce w XII i XIII wieku nie odnotowano żadnego z masowych ruchów heretyckich obecnych na zachodzie i południu kontynentu (katarzy, waldensi). Jedynie w 1261 roku na ziemie polskie dotarli biczownicy, będący nieortodoksyjnym ruchem pokutniczym. Jak można wnioskować ze wzmianek kronikarskich, spacyfikowanie przez Kościół tego ruchu odbyło się bez uruchamiania machiny represyjnej na większą skalę. Arcybiskup gnieźnieński Janusz zakazał procesji biczowników pod karą ekskomuniki i więzienia, a rozporządzenia te zatwierdziły władze świeckie. Najprawdopodobniej zdecydowana większość biczowników podporządkowała się tym zakazom.
Dopiero na początku XIV wieku na Śląsk zaczęł przenikać (prawdopodobnie z Czech) ruch waldensów. Wspólnotę waldensów wykryto w 1315 roku w Świdnicy. Biskup wrocławski Henryk z Wierzbna nakazał podjęcie akcji represyjnej na dużą skalę. Przewodniczącym trybunału mianował swego biskupa pomocniczego Pawła. W wyniku podjętej akcji schwytano dużą liczbę podejrzanych o przynależność do tej grupy we Wrocławiu, Świdnicy i Nysie. Około 50 osób zostało wówczas spalonych na stosie a wielu innych musiało ratować się ucieczką. W tym samym czasie represje wobec waldensów miały miejsce także w Austrii i Czechach.
Prześladowania waldensów na Śląsku w 1315 roku były dziełem trybunału biskupiego, a nie papieskiej inkwizycji, której na ziemiach polskich wówczas nie było. Wydarzenia te mogły jednak wpłynąć na podjęcie przez papieża Jana XXII decyzji o mianowaniu papieskich inkwizytorów dla polskich diecezji.
1 maja 1318 roku papież Jan XXII mianował dominikanina Peregryna z Opola i franciszkanina Mikołaja Hospodyńca inkwizytorami dla diecezji wrocławskiej i krakowskiej. Dziewięć lat później, w kwietniu 1327 roku, Jan XXII wydał kolejne rozporządzenia, na mocy których powierzył polskiemu prowincjałowi dominikanów prawo mianowania inkwizytorów na całym obszarze prowincji polskiej, a polskiego króla oraz episkopat wezwał do wspierania inkwizytorów. Rozporządzenie to, potwierdzone przez papieża Eugeniusza IV w 1432 roku, stało się podstawą funkcjonowania urzędu papieskiej inkwizycji w Polsce. Obaj inkwizytorzy mianowani w 1318 roku zrezygnowali lub zostali odwołani z urzędu i od tej pory aż do czasów reformacji urząd ten sprawowali wyłącznie dominikanie.
Rozporządzenia papieskie z lat 1318–1327 miały prawdopodobnie charakter prewencyjny i nie wiązały się ze wzrostem aktywności heretyków na ziemiach polskich. Prześladowania śląskich waldensów przeprowadzone przez sądy biskupie w 1315 roku najprawdopodobniej były skuteczne i nie wymagały wsparcia papieskiej inkwizycji. Przemawia za tym także fakt, że dominikański prowincjał nie spieszył się z mianowaniem nowych inkwizytorów na miejsce Peregryna z Opola i Mikołaja Hospodyńca. Nowy inkwizytor krakowski został mianowany najwcześniej w 1328 roku, a wrocławski w 1330 roku. W latach 30. XIV w. mianowani zostali także inkwizytorzy dla Wielkopolski, która nie była objęta jurysdykcją inkwizytorów mianowanych w 1318 roku, oraz dla państwa zakonu krzyżackiego, gdyż Prusy należały do polskiej prowincji zakonnej dominikanów.
Pomimo objęcia jurysdykcją papieskiej inkwizycji wszystkich ziem polskich, prawie wszystkie konkretne informacje o jej działalności na tym obszarze w XIV wieku pochodzą ze Śląska, który od 1327 roku politycznie nie był częścią Polski, lecz lennem Czech. W 1332 roku inkwizytor wrocławsko-lubuski Jan Schwenkenfeld prowadził proces przeciwko 16 beginkom ze Świdnicy, podejrzanym o wyznawanie tzw. „herezji wolnego ducha”. Kilka lat później inkwizytor ten zaangażował się w konflikt między biskupem wrocławskim Nankerem z wrocławskim magistratem po stronie tego pierwszego, co zakończyło się jego zamordowaniem w 1341 roku. W 1349 roku przez ziemie polskie przetoczyła się kolejna fala procesji biczowników, potępionych przez papieża Klemensa VI. Ich przywódca w diecezji wrocławskiej został spalony na stosie na polecenie biskupa Przecława z Pogorzeli. Około 1380 roku na Śląsku skonfiskowano domy begardów i beginek, a w 1398 roku we Wrocławiu spalono zwolennika nauk Jana Wiklefa.
Nie ma prawie żadnych informacji o procesach inkwizycyjnych w Królestwie Polskim w XIV wieku. Co prawda szesnastowieczny historiograf Matthias Flacius twierdził, że ok. 1330 roku Polska wraz z Czechami była obszarem wielkiej akcji inkwizycyjnej przeciwko waldensom, jednak dokładniejsze analizy tekstu Flaciusa i jego źródeł podważyły ten pogląd. Niemiecki inkwizytor Piotr Zwicker ok. 1395 roku odnotował, że jednym z krajów, do których nauka waldensów nie dotarła, jest królestwo krakowskie.
Wystąpienia Wiklefa i Jana Husa spowodowały ferment w środowiskach uniwersyteckich w Europie, w tym w Krakowie. Szerzeniu się „podejrzanych” idei próbował przeciwdziałać krakowski inkwizytor Piotr, który w 1408 roku uzyskał od króla Władysława Jagiełły edykt zobowiązujący władze świeckie do współdziałania z inkwizycją. W 1413 roku w ręce inkwizytora Piotra o mało nie wpadł przebywający w Polsce Hieronim z Pragi, bliski współpracownik Jana Husa, który jednak w porę ostrzeżony zbiegł na Litwę.
Po Soborze w Konstancji, na którym spalono Jana Husa (w 1415 roku) i Hieronima z Pragi (w 1416 roku) polski episkopat podjął kroki przeciwko szerzeniu się ich idei w Polsce i postarał się w tym względzie o wsparcie królewskie. Uchwały synodu prowincjonalnego z 1420 roku potępiły husytyzm i nakazywały wiernym denuncjować wszystkich podejrzanych inkwizytorom, a w następnych latach regularnie przypominano o tych rozporządzeniach w kazaniach i uchwałach kolejnych synodów. 9 kwietnia 1424 król Władysław Jagiełło wydał tzw. edykt wieluński, uznający wyznawanie husytyzmu za zbrodnię obrazy majestatu. W latach 1436, 1454 i 1463 papiescy inkwizytorzy otrzymali przywileje królewskie, nakazujące wszystkim poddanym udzielanie im pomocy w zwalczaniu herezji.
Inkwizytorzy Mikołaj z Łęczycy i Jakub Grzymała uczestniczyli w procesach podejrzanych o husytyzm w diecezjach poznańskiej i płockiej, np. w latach 1439–1443 Mikołaj z Łęczycy przesłuchiwał husytów ze Zbąszynia, głównego ośrodka tej wiary w Wielkopolsce. Protektorem husytów w tym rejonie był szlachcic Abraham ze Zbąszynia (zm. w 1441 roku), który ostatecznie krótko przed śmiercią pojednał się z Kościołem. Generalnie jednak działalność antyheretycka w Królestwie Polskim była w przeważającej mierze dziełem sądów biskupich, podczas gdy rola papieskich inkwizytorów była co najwyżej pomocnicza. Spośród blisko 200 odnotowanych w źródłach spraw o herezję w XV-wiecznym Królestwie Polskim niemal wszystkie zostały rozpatrzone przez sądy biskupie, choć niekiedy na etapie przesłuchań świadków i podejrzanych uczestniczył także inkwizytor. Tylko w pięciu przypadkach wyrok został wydany wspólnie przez inkwizytora i biskupa, działających razem jako równoprawni sędziowie. Zaledwie kilkanaście wyroków zostało wydanych przez inkwizytorów bez uczestnictwa biskupa. Nawet procesy husytów ze Zbąszynia w latach 40. XV wieku, w których aktywny udział brał inkwizytor Mikołaj z Łęczycy, zostały zainicjowane przez biskupa poznańskiego Andrzeja Bnińskiego, który osobiście przesłuchiwał wielu podejrzanych i wydawał bądź zatwierdzał wyroki.
Obok Andrzeja Bnińskiego za głównego „pogromcę” polskich husytów uchodził biskup krakowski Zbigniew Oleśnicki (zm. w 1455 roku). Sprawował on urząd regenta Królestwa Polskiego po śmierci Władysława Jagiełły w 1434 roku, prowadząc radykalnie antyczeską i antyhusycką politykę. Część szlachty pod wodzą Spytka z Melsztyna była przeciwna jego rządom i sympatyzowała z husytyzmem, kiedy jednak w 1439 roku zawiązała konfederację i wznieciła bunt przeciwko Oleśnickiemu, poniosła klęskę w bitwie pod Grotnikami. Mniej wiadomo o działalności inkwizycyjnej Oleśnickiego wobec husytów, gdyż nie zachowały się akta krakowskiego sądu biskupiego sprzed 1466 roku.
Wynikającą z zachowanych akt procesowych podrzędną rolę inkwizytorów w zwalczaniu herezji pośrednio potwierdza fakt, że dla wielu urzędujących w XV i na początku XVI wieku inkwizytorów była to jedynie dodatkowa funkcja, podczas gdy na co dzień poświęcali się studiom lub sprawowali różne funkcje administracyjne w zakonie, byli przeorami klasztorów, niekiedy nawet prowincjałami. Kiedy w 1465 roku polska kapituła prowincjonalna, pod naciskiem władz zakonnych, uchwaliła zakaz łączenia funkcji przeora konwentu oraz inkwizytora, okazało się, że problem ten dotyczy aż czterech urzędujących wówczas inkwizytorów: Jakuba Grzymały, przeora płockiego, Grzegorza Hejncze, przeora wrocławskiego, Wincentego Wierzbięty, przeora poznańskiego oraz Mikołaja Grüneberga, przeora toruńskiego. Najwyraźniej zresztą uchwały te nie były egzekwowane w sposób konsekwentny. W 1478 roku Wojciech z Siecienia uzyskał od generała zakonu Leonarda Mansuetiego dyspensę umożliwiającą łączenie funkcji inkwizytora krakowskiego i prowincjała.
Do ostatnich znaczących procesów przeciwko husytom w Polsce doszło na Kujawach. W 1480 roku biskup kujawski Zbigniew Oleśnicki (zm. w 1493 roku) przesłuchał kilkanaście osób, z czego sześć uznał za winnych herezji. W 1499 roku z kolei biskup Krzesław Kurozwęcki skazał na śmierć duchownego Adama z Radziejowa, który odmówił wyrzeczenia się herezji.
Brak dokumentacji kościelnej poważnie utrudnia ocenę działalności inkwizycji (zarówno papieskiej, jak i biskupiej) w XV wieku na Śląsku, należącym wówczas do Czech. W 1420 roku we Wrocławiu doszło do stracenia praskiego mieszczanina Jana Krasy za wyznawanie husytyzmu, jednak wyrok ten wydali przebywający wówczas w tym mieście legat papieski Fernando de Palacios oraz król czesko-niemiecki Zygmunt Luksemburski. W latach 20. i 30. Śląsk stał się terenem walk zbrojnych katolików z husytami. W źródłach odnotowano wiele przypadków karania przez władze świeckie osób podejrzanych o prohusyckie sympatie jako zdrajców. Trudno jednak orzec jaki był w tym udział inkwizycji. Jedną z niewielu wzmianek źródłowych mogących się odnosić do działalności śląskiej inkwizycji w XV wieku jest informacja z kroniki Zygmunta Rosicza o spaleniu we Wrocławiu adwokata miejscowego konsystorza diecezjalnego Piotra z Leśnicy w 1437 roku. Pozostała natomiast dość znacząca spuścizna teologiczna i kaznodziejska po inkwizytorze wrocławskim Janie z Ząbkowic (w latach 1429–1441, zm. w 1446 roku).
Rozwiązanie w 1456 roku dominikańskiej kongregacji misyjnej Societas Fratrum Peregrinantium spowodowało, że pod władzę polskiego prowincjała dominikanów przeszedł trybunał inkwizycyjny na Rusi.
Końcowy okres istnienia trybunałów inkwizycyjnych na ziemiach polskich jest najsłabiej zbadany. Nie sporządzono do tej pory krytycznego katalogu papieskich inkwizytorów z XVI stulecia. Nie ulega jednak wątpliwości, że na początku tego wieku władze zakonne nadal regularnie wyznaczały inkwizytorów, a ci pełnili swoje funkcje, np. w 1508 roku krakowski inkwizytor Mikołaj ze Żnina skazał na stos żyda oskarżonego o bluźnierstwo, a rok później Johann Tetzel z konwentu głogowskiego otrzymał nominację na inkwizytora polskiej prowincji. Co więcej, obszar działania polskich inkwizytorów rozszerzył się na Wielkie Księstwo Litewskie, gdzie w 1507 roku działał jako inkwizytor przeor wileński Piotr z Sochaczewa. Mimo to, gdy po 1517 roku w wielu regionach kraju zaczęły się szerzyć idee Marcina Lutra, główny ciężar walki z nimi wzięli na siebie biskupi. Uchwały synodów prowincjonalnych z lat 1527, 1532, 1542 i 1551 wzywały do podjęcia zdecydowanych kroków przeciw herezji, ale powierzały jej zwalczanie wyłącznie inkwizycji biskupiej. W 1539 roku w Krakowie sąd biskupi skazał na spalenie Katarzynę Weiglową za zaprzeczanie dogmatowi o Trójcy Świętej i przyjęcie judaizmu.
Uchwały synodu biskupów z 1542 roku ustaliły, że na terenie metropolii gnieźnieńskiej oraz lwowskiej mogą działać wyłącznie inkwizytorzy mianowani przez biskupów. W co najmniej niektórych diecezjach biskupi utworzyli podległe sobie trybunały inkwizycyjne, np. w 1541 roku w Krakowie inkwizytorem został karmelita Jan z Kazimierza, w 1546 roku w Poznaniu dominikanin Paweł Sarbin, a w 1557 roku w Przemyślu miejscowy kanonik Jan Bielecki). Poznański inkwizytor diecezjalny, Paweł Sarbin OP (zm. w 1563 roku), odznaczył się dużą determinacją w pozywaniu przed sąd protestantów, ale nie odniósł na tym polu większych sukcesów z uwagi na opór szlachty i mieszczan.
Działalność inkwizycji biskupiej na dłuższą metę nie była w stanie zatrzymać szerzenia się idei reformacji z uwagi na brak wsparcia ze strony władz świeckich i zdecydowany opór znacznej części wyższych warstw społeczeństwa. Wprawdzie król Zygmunt I Stary (zm. w 1548 roku) i początkowo także jego syn Zygmunt II August (zm. w 1572 roku) wydawali edykty przeciwko luteranizmowi, ale pozostały one martwą literą. Szlachta i władze miejskie odmawiały współpracy z sądami kościelnymi w zwalczaniu herezji. Ponadto wielu duchownych, nie wyłączając biskupów, sympatyzowała z protestantyzmem, np. biskup kujawski Jan Drohojewski odstąpił luteranom jeden kościół w Gdańsku i uchodził za kryptoprotestanta. W 1552 roku papież Juliusz III polecił nawet krakowskiemu inkwizytorowi Janowi z Kazimierza wszczęcie postępowania w sprawie poglądów religijnych ówczesnego prymasa Mikołaja Dzierzgowskiego oraz biskupa chełmińskiego Jakuba Uchańskiego. Ostateczny kres działalności trybunałów inkwizycyjnych w Polsce przyniosły uchwały sejmu z lat 1552–1573. W 1552 roku sejm wyłączył szlachtę spod jurysdykcji sądów kościelnych, w latach 1562–1565 uchwalono zakaz wykonywania wyroków sądów kościelnych przez władze świeckie, a ostatecznie Konfederacja Warszawska z 1573 roku ustanowiła tolerancję religijną dla wyznań protestanckich.
W dominikańskiej tradycji historiograficznej wymienia się kilku zakonników, którzy mieli pełnić funkcję inkwizytora jeszcze za panowania króla Zygmunta Augusta, pomimo uchwał synodalnych oraz sejmowych. Ostatni z nich, Melchior z Mościsk, zmarł dopiero w roku 1590. Jeżeli informacje te są ścisłe (co nie jest pewne), nic nie wskazuje, by inkwizytorskie tytuły były dla tych zakonników czymś więcej niż honorowym wyróżnieniem, gdyż faktyczne procesy o herezję toczyły się przed sądami diecezjalnymi. Współczesny historyk Paweł Kras przyjmuje rok 1552 jako datę zniesienia dominikańskiej inkwizycji w Polsce.
Siedemnastowieczni historiografowie dominikańscy nakreślili bardzo szeroki zakres działalności papieskich inkwizytorów w Polsce. Wiele informacji o rzekomych procesach i egzekucjach heretyków na ziemiach polskich od początku XIV aż do połowy XVI wieku zamieścił Vincenzo Maria Fontana, a za nim dziewiętnastowieczny historyk dominikański Sadok Barącz. Apologetyczny charakter dzieła Fontany, którego głównym celem była gloryfikacja zasług własnego zakonu w walce z herezją, bardzo swobodne traktowanie przez niego źródeł (np. częste „wzbogacanie” relacji wcześniejszych autorów), bogata szata retoryczna i duży poziom ogólnikowości większości relacji, a nade wszystko konfrontacja ze źródłami współczesnymi sprawiają, że większość historyków uważa zawarte w jego dziele opisy działań inkwizytorów polskich za niewiarygodne. Henry Charles Lea (1825–1909) w swej monumentalnej historii średniowiecznej inkwizycji poświęcił jej działalności w Polsce bardzo niewiele miejsca, wspominając o niej jedynie przy okazji omawiania działalności inkwizycji w Czechach.
Prawie cała zachowana dokumentacja dotycząca antyheretyckich represji na ziemiach polskich dotyczy sądów biskupich. Wzmianki o działalności papieskich inkwizytorów są sporadyczne i bardzo często wskazują jedynie na uczestnictwo inkwizytora w procesie wytoczonym przez sąd biskupi.
Stosunkowo najwięcej informacji o papieskiej inkwizycji pochodzi ze Śląska, choć i tu są one dość skromne i niemal wyłącznie z XIV wieku. Inkwizytor Jan Szwenkenfeld w 1332 roku prowadził dochodzenie przeciwko beginkom ze Świdnicy. Przesłuchanych zostało 16 podejrzanych członkiń wspólnoty, które przyznały się do herezji. Niestety nie wiadomo jakie zapadły wyroki; źródła współczesne nie odnotowują żadnych egzekucji, prawdopodobne jest natomiast, że doszło do rozwiązania konwentu beginek w Świdnicy. Osiem lat później inkwizytor ten aresztował wrocławskiego księdza Marcina pod zarzutem herezji. Również w tym przypadku nie wiadomo, jak proces się zakończył. W 1398 roku inkwizytor Jan z Gliwic spalił niejakiego Stefana, zwolennika wiklefizmu.
Z terytorium Królestwa Polskiego najwięcej zachowanych informacji dotyczy działalności dwóch inkwizytorów wyznaczonych dla północnych diecezji Królestwa Polskiego: Mikołaja z Łęczycy (1427–1450) i Jakuba Grzymały (udokumentowany na urzędzie w latach 1454–1466). Mikołaj z Łęczycy w roku 1438 działał w archidiecezji gnieźnieńskiej, a następnie w latach 1439–1443 działał w diecezji poznańskiej we współpracy z biskupem Andrzejem Bnińskim. Odnotowany jest jego udział w procesach dziesięciu podejrzanych z okolic Zbąszynia, w tym dwójki uprzednio już przez niego rozgrzeszonych Miklasza z Gniezna i Jakuba z Wroniaw, którzy ponownie popadli w herezję i zostali skazani na więzienie. Spośród tych dziesięciu procesów w pięciu Mikołaj sam rozgrzeszył podejrzanych i nałożył pokutę, w czterech wydał wyrok wspólnie z biskupem, a w jednym przypadku uczestniczył jedynie w przesłuchaniach i był obecny podczas ceremonii wyparcia się herezji przez oskarżonego, ale formalnie w wydawaniu wyroku udziału nie brał. Jakub Grzymała we wrześniu 1457 roku przeprowadził w diecezji płockiej proces wikarego Mikołaja z Bulkowa i nieznanej z imienia kobiety; wikary został wtrącony do więzienia, natomiast na kobietę nałożono pokutę. W 1466 roku pozwał pod zarzutem herezji księdza Marcina ze Strzegowa, ten jednak zignorował wezwanie i nie wiadomo jaki był dalszy tok tej sprawy. Być może nieco wcześniej, około 1453 roku, Jakub Grzymała prowadził procesy przeciw husytom w Krakowie, w których mogły zapaść nawet wyroki śmierci. Tak w każdym razie twierdził Fontana i choć nie udało się znaleźć potwierdzenia tej informacji w źródłach współczesnych, są poszlaki wskazujące, że w tym przypadku przekaz Fontany może zasługiwać na zaufanie. Według Abrahama Bzowskiego jeszcze w początkach XVII wieku w konwencie krakowskim znajdował się jeden tom akt procesowych tego inkwizytora. Dokumentacja taka nie została jednak jak dotąd odnaleziona, a sam Bzowski nie omówił zawartości tych akt.
Krakowski inkwizytor Piotr Kantor prowadził co najmniej dwa postępowania o herezję. W 1410 roku prowadził śledztwo w sprawie kleryka Mikołaja oskarżonego o praktyki magiczne i astrologiczne oraz podszywanie się pod osobę duchowną. Sprawa najprawdopodobniej zakończyła się oddaniem pod osąd kurii papieskiej. Nieco później Piotr Kantor wszczął postępowanie przeciwko kanonikowi Janowi z Lganowa herbu Jelita, który jednak unikał stawiennictwa. Przypuszczalnie inkwizytor wydał w jego sprawie zaoczny wyrok skazujący na pozbawienie kościelnych beneficjów.
Kolejny inkwizytor krakowski Jan Polak przeprowadził w latach 20. XV wieku dwa procesy przeciwko Czechowi Henrykowi z Brzegu, nadwornemu astrologowi królewskiemu, oskarżonemu o heretycką magię. Za pierwszym razem (przed 1428 rokiem) inkwizytor udzielił mu rozgrzeszenia i upomnienia. W roku 1428 wytoczono mu jednak ponowny proces, który tym razem prowadzili wspólnie inkwizytor Jan oraz biskup krakowski Zbigniew Oleśnicki. Astrolog został skazany na „wieczne więzienie”.
Pruski inkwizytor Piotr Wichman w 1430 roku oskarżył krzyżackiego proboszcza z Torunia, Andrzeja Pfaffendorfa, o sprzyjanie husytyzmowi. Sprawa ta rychło przerodziła się w spór polityczny między zwolennikami władzy zakonu krzyżackiego a jego przeciwnikami i w rezultacie doprowadziła do krótkotrwałego wygnania dominikanów z Torunia. Proces ciągnął się przez kilka lat i otarł się o Stolicę Apostolską. Ostatecznie Pfaffendorf musiał wyrzec się swoich poglądów.
W kwietniu 1508 roku inkwizytor krakowski Mikołaj ze Żnina skazał na spalenie Żyda oskarżonego o bluźnierstwo oraz profanację hostii.
Powyższy, dość skromny i zapewne dalece niekompletny bilans udokumentowanych działań papieskiej inkwizycji (około 40 postępowań, dwie potwierdzone egzekucje) stanowi jednak zaledwie cząstkę faktycznych działań antyheretyckich na ziemiach polskich. Te były bowiem prowadzone głównie przez sądy biskupie.
Śledztwo przeciw śląskim waldensom prowadzone przez inkwizytorów mianowanych przez biskupa wrocławskiego Henryka w 1315 roku było pierwszym i zarazem najbardziej krwawym postępowaniem tego rodzaju na ziemiach polskich. Choć fragmentarycznie zachowana dokumentacja potwierdza jedynie pięć egzekucji (cztery w Świdnicy i jedna w Nysie), zapisy kronikarskie wskazują, że faktyczna liczba spalonych wyniosła około 50.
W 1319 roku biskup kujawski Gerward Leszczyc oskarżył o herezję begardów z konwentu w Kaszczorku koło Torunia. Dwóch begardów spalono, a cały konwent dwa lata później został rozwiązany. W 1349 roku biskup wrocławski Przecław z Pogorzeli skazał na spalenie przywódcę ruchu biczowników w swej diecezji.
W XV wieku w Królestwie Polskim odnotowano około 200 spraw o herezję, z czego prawie wszystkie rozpatrzyły sądy biskupie. Większość z nich zakończyła się udzieleniem podejrzanym rozgrzeszenia i nałożeniem pokuty kościelnej. Do egzekucji doszło w dziewięciu przypadkach, z czego sześć miało miejsce w diecezji poznańskiej, a trzy w kujawskiej. Należy jednak zaznaczyć, że nie zachowały się prawie żadne akta procesów o herezję z obszaru diecezji krakowskiej, a istnieje wiele poszlak wskazujących, że była ona obszarem szczególnie intensywnej działalności sądów kościelnych przeciw husytom, zwłaszcza za rządów biskupa Zbigniewa Oleśnickiego (1423–1455). Ponadto można jeszcze doliczyć wspomnianą w jednej z kronik egzekucję husyty Piotra z Leśnicy we Wrocławiu w 1437 roku.
Działalność antyheretycka sądów biskupich w okresie reformacji nie została jak dotąd podsumowana. Wydaje się jednak, że jedyna egzekucja odbyła się w 1539 roku w Krakowie, gdzie spalona została mieszczanka Katarzyna Weiglowa oskarżona o przyjęcie judaizmu i zaprzeczanie dogmatowi o Trójcy Świętej.
W marcu 1420 roku we Wrocławiu doszło do spalenia na stosie praskiego mieszczanina Jana Krasy, który stał się jednym z bardziej znanych husyckich męczenników. Sądowi inkwizycyjnemu w jego sprawie przewodniczył jednak nie miejscowy biskup Konrad z Oleśnicy ani inkwizytor Jan z Gliwic, lecz przebywający wówczas na Śląsku legat papieski Fernando de Palacios, biskup Lugo, który nawoływał do krucjaty przeciwko Czechom. Wyrok śmierci zatwierdził osobiście król czesko-niemiecki Zygmunt Luksemburski, który przebywał wówczas wraz z legatem we Wrocławiu.
W latach 1453–1454 we Wrocławiu i Krakowie antyhusyckie i antyżydowskie kazania głosił legat i komisarz apostolski Jan Kapistran OFM, który pełnił funkcję inkwizytora generalnego w zakonie franciszkańskim. W czasie jego pobytu we Wrocławiu w 1453 spalonych zostało 41 żydów oskarżonych o mord rytualny i profanację hostii, choć jego bezpośredni udział w tych prześladowaniach nie jest jasny.
Powyższy bilans musi zostać uzupełniony o kilka odnotowanych w źródłach egzekucji heretyków dokonanych w latach 20. XV wieku przez władze lokalne bez udziału inkwizytora czy biskupa. Wiadomo, że w Poznaniu ok. 1425/26 władze miejskie spaliły dwie osoby na podstawie oskarżenia o herezję wniesionego przez karmelitów. Do arbitralnych działań dochodziło także na ogarniętym działaniami zbrojnymi Śląsku. W 1427 opat klasztoru cystersów w Krzeszowie na pograniczu śląsko-czeskim spalił na stosie trzech husyckich parobków.
Poniższe listy obejmują wszystkich znanych i udokumentowanych źródłowo inkwizytorów papieskich działających na obszarze polskiej prowincji inkwizytorskiej, której granice nie pokrywały się z granicami politycznymi. Pod względem chronologicznym doprowadzone są do roku 1542, gdy synod polskich biskupów uchwalił zakaz działalności inkwizytorów niemających mandatu biskupiego na obszarze metropolii gnieźnieńskiej i lwowskiej. Wprawdzie dominikańska tradycja wymienia także kilku inkwizytorów mianowanych już po tej dacie, ale przekazy te nie zostały jak dotąd krytycznie zweryfikowane.
Mikołaj z Łęczycy OP, inkwizytor diecezji gnieźnieńskiej i poznańskiej (1427–1450) oraz diecezji włocławskiej i płockiej (udokumentowany 1439–1450)
Jakub Grzymała OP, inkwizytor diecezji gnieźnieńskiej i płockiej (udokumentowany 1454–1466), poznańskiej i włocławskiej (udokumentowany 1454–1461) oraz chełmińskiej (mianowany w 1461)
Wincenty Wierzbięta OP, inkwizytor diecezji poznańskiej (mianowany w 1461, zm. 1494), od 1469 sufragan poznański
Wojciech z Sochaczewa OP, inkwizytor diecezji poznańskiej (mianowany w 1505, zm. 1529), od 1506 sufragan poznański
Piotr Wichman OP, inkwizytor diecezji włocławskiej, chełmińskiej, pomezańskiej i warmińskiej (1429–1438)
Maciej Floris OP, inkwizytor diecezji chełmińskiej (zm. 1482)W 1550 roku papież Juliusz III, przekazując biskupowi chełmińskiemu Stanisławowi Hozjuszowi (późniejszemu biskupowi warmińskiemu i kardynałowi) opiekę duszpasterską nad diecezją pomezańską w luterańskich Prusach Książęcych, która należała do metropolii ryskiej i od ponad 20 lat nie miała katolickiego biskupa, w jednym z dokumentów nadał mu tytuł „inkwizytora heretyckiej przewrotności” na obszarze tej diecezji.
Trybunał inkwizycyjny dla Rusi z siedzibą we Lwowie istniał od 1381 roku, jednak początkowo podlegał on nie prowincjałowi polskich dominikanów, lecz wikariuszowi dominikańskiej kongregacji misyjnej Societas Fratrum Peregrinantium. Po upadku Konstantynopola w 1453 roku kongregacja ta została rozwiązana i trzy lata później ruskie konwenty dominikanów oraz tamtejszy trybunał inkwizycji powróciły do polskiej prowincji:
Wacław Bucichowski, Lista lektorów dominikańskich prowincji polskiej od erygowania prowincji (1225) do roku 1525, „Przegląd Tomistyczny”, t. 6-7 (1997), s. 45-231
Abraham Bzowski: Propago divi Hyacinthi thavmatvrgi Poloni, seu De rebus praeclare gestis in Prouincia poloniae Ordinis Praedicatorum commentarivs. Wenecja: apud Societam Minimam, 1606.
Klemens Chodykiewicz: De Rebus Gestis in Provincia Russiæ Ordinis Prædicatorum Commentarius. Berdyczów: 1780.
Seweryn Lubomelczyk: De vita miraculis et actis canonizationis Sancti Hyacinthi confessoris Ordinis Fratrum Praedicatorum. Rzym: 1594.
Tadeusz Czacki: O litewskich i polskich prawach o ich duchu, źródłach, związku, i o rzeczach zawartych w pierwszym statucie dla Litwy, 1529 roku wydanym. Tom 1, Drukarnia „Czasu”, 1861
Kazimierz Dobrowolski, Pierwsze sekty religijne w Polsce, w: Reformacja w Polsce (1924), s. 161-202
Paweł Jasienica: Polska Jagiellonów. Warszawa: Państwowy Instytut Wydawniczy, 1979. ISBN 83-06-00305-5.
Paweł Kras: Ad abolendam diversarum haeresium pravitatem. System inkwizycyjny w średniowiecznej Europie. Lublin: Wydawnictwo TN KUL, 2006. ISBN 83-7363-431-2.
Paweł Kras, Dominican Inquisitors in medieval Poland (14th-15th), w: Praedicatores Inquisitores. Vol. 1: The Dominican and the Mediaeval Inquisition. Acts of the 1st International Seminar on the Dominicans and the Inquisition (Rome; 23-25 February 2002). Rzym: Istituto Storico Domenicano, 2004, s. 249-309.
Paweł Kras: Inkwizycja papieska w walce z husytyzmem. w: Zeszyty Naukowe Katolickiego Uniwersytetu Lubelskiego, nr 42, 1999, s. 27-49.
Paweł Kras (red.): Inkwizycja papieska w Europie środkowo-wschodniej. Kraków: Esprit SC, 2010. ISBN 978-83-61989-33-2.
Paweł Kras: Praedicatores – inquisitores – persecutores. Wokół historiograficznego sporu o średniowieczną inkwizycję. w: Paweł Kras (red.): Inkwizycja papieska w Europie środkowo-wschodniej. Kraków: Esprit SC, 2010, s. 11-34. ISBN 978-83-61989-33-2.
Paweł Kras: Inkwizycja papieska w Europie Środkowo-Wschodniej. Powstanie i organizacja. w: Paweł Kras (red.): Inkwizycja papieska w Europie środkowo-wschodniej. Kraków: Esprit SC, 2010, s. 115-145. ISBN 978-83-61989-33-2.
Krzysztof Kaczmarek: Wykształcenie średniowiecznych inkwizytorów dominikańskich z ziem polskich. w: Paweł Kras (red.): Inkwizycja papieska w Europie środkowo-wschodniej. Kraków: Esprit SC, 2010, s. 197-217. ISBN 978-83-61989-33-2.
Maciej Zdanek: Inkwizytorzy dominikańscy w diecezji krakowskiej w średniowieczu. w: Paweł Kras (red.): Inkwizycja papieska w Europie środkowo-wschodniej. Kraków: Esprit SC, 2010, s. 219-237. ISBN 978-83-61989-33-2.
Wojciech Świeboda: Nieznane źródła do dziejów średniowiecznej inkwizycji w Polsce i Czechach w zbiorach rękopiśmiennych Biblioteki Jagiellońskiej. w: Paweł Kras (red.): Inkwizycja papieska w Europie środkowo-wschodniej. Kraków: Esprit SC, 2010, s. 239-253. ISBN 978-83-61989-33-2.
Wiktor Szymborski: Uwagi o odpustach związanych ze średniowieczną inkwizycją w Polsce. w: Paweł Kras (red.): Inkwizycja papieska w Europie środkowo-wschodniej. Kraków: Esprit SC, 2010, s. 255-268. ISBN 978-83-61989-33-2.
Anna Zajchowska: Judaizm jako herezja chrystologiczna w kazaniach dominikanina Jana z Ząbkowic (zm. 1446). w: Paweł Kras (red.): Inkwizycja papieska w Europie środkowo-wschodniej. Kraków: Esprit SC, 2010, s. 293-307. ISBN 978-83-61989-33-2.
Roman Fabian Madura: Acta capitulorum Provinciae Poloniae Ordinis Praedicatorum. Vol. 1. Rzym: Pontificium Institutum Studiorum Ecclesiasticorum, 1972.
Alexander Patschovsky: Waldenserverfolgung in Schweidnitz 1315. w: Deutsches Archiv für Erforschung des Mittelalters, nr 36, s. 137-176
Jarosław Szymański: Ruchy heretyckie na Śląsku w XIII i XIV wieku. Kraków: Fundacja Zamek Chudów, 2007. ISBN 978-83-924607-2-5.
Szymon Wrzesiński: Inkwizycja na ziemiach polskich. Zakrzewo: Wydawnictwo REPLIKA, 2009. ISBN 978-83-7674-011-9.
Inkwizycja we Francji. Francja była jednym z pierwszych krajów, w którym doszło w XIII wieku do ustanowienia papieskiej inkwizycji, tj. kościelnej instytucji sądowej powołanej do walki z herezjami. Południowa część Francji, Langwedocja, do połowy XIV wieku była głównym ośrodkiem działalności inkwizycji w Europie, stamtąd też pochodzi najwięcej zachowanych źródeł jej dotyczących (w tym materiałów procesowych). Dzieje francuskiej inkwizycji obejmują jednak okres sięgający aż do końca XVII wieku i dotyczą także pozostałych obszarów tego kraju.
Pod względem terytorialnym jurysdykcja francuskiej inkwizycji wykraczała poza granice Królestwa Francji. Francuskim inkwizytorom podlegały bowiem także zachodnie, francuskojęzyczne okręgi wchodzące w skład Świętego Cesarstwa. W ramach struktur francuskiej inkwizycji można wyróżnić cztery większe obszary:
Burgundię i Lotaryngię, z głównym ośrodkiem w Besançon.Podział na północną i południową część Królestwa Francji, poza pierwszym dwudziestoleciem istnienia inkwizycji we Francji, nie miał formalnego charakteru, jednak lokalne uwarunkowania w Langwedocji były na tyle odmienne od tych na północy, że wymagają odrębnego omówienia. Około roku 1330 podział ten stracił na znaczeniu.
Francja należała w późnym średniowieczu do krajów najbardziej dotkniętych zjawiskiem występowania nieortodoksyjnych ruchów religijnych, stojących w opozycji do Kościoła katolickiego. Już w 1022 w Orleanie odkryto, przede wszystkim pośród kanoników, kilkunastoosobową grupę heretyków negujących m.in. realność męki i zmartwychwstania Chrystusa. Większość z nich została spalona na rozkaz króla Francji Roberta II Pobożnego. Był to pierwszy znany przypadek zastosowania tej kary wobec heretyków w Europie zachodniej. Kilka lat później biskup Cambrai i Arras Gerard wykrył i aresztował w swej diecezji grupę heretyków odrzucających sakrament małżeństwa, ci jednak podporządkowali się jego autorytetowi i złożyli ortodoksyjne wyznanie wiary. W pierwszej połowie XII wieku w różnych częściach Francji działali nieortodoksyjni kaznodzieje, np. Henryk Mnich, Pierre de Bruis (zm. ok. 1140) czy Eon z l'Etoile (zm. w więzieniu wkrótce po 1148), którym udało się zgromadzić wokół siebie zwolenników. Ich ruchy nie przetrwały jednak po ich śmierci.
Od połowy XII wieku w Langwedocji, notowana jest obecność dualistycznej sekty katarów, która zdobyła tam wyjątkowo silną pozycję, a po synodzie w St. Felix-de-Caraman (ok. 1167 lub ok. 1175) utworzyła tam własne struktury kościelne na czele z biskupami Albi, Tuluzy, Carcassonne i Agen. Na północ kraju sekta ta dotarła być może nawet wcześniej, gdyż należeli do niej prawdopodobnie heretycy schwytani w Soissons w 1114, jednak jej znaczenie było tam mniejsze niż w Langwedocji.
Rozwojowi herezji katarskiej w Langwedocji sprzyjał niski poziom moralny i intelektualny miejscowego duchowieństwa oraz przychylna postawa sporej części miejscowych feudałów. Ascetyzm katarskich doskonałych (elity sekty) kontrastował z trybem życia wielu księży katolickich, w tym biskupów. Władcy Tuluzy tolerowali rozwój sekty, a niektórzy członkowie rodu panującego wręcz mu sprzyjali. Miejscowe władze kościelne również przez długi czas nie podejmowały żadnych kroków zaradczych. Szczególnie, że w tamtejszym episkopacie brakowało w tym czasie wybitnych jednostek. W 1145 w Tuluzie kazania przeciwko heretykom głosił Bernard z Clairvaux, w 1165 katoliccy biskupi podjęli publiczną dysputę z heretykami na synodzie w Lombez, starając się nakłonić ich do porzucenia herezji, jednak skutki tych inicjatyw były co najwyżej doraźne. W Langwedocji nie odnotowano prób stawiania heretyków przed sądami. W przeciwieństwie do północnej i wschodniej Francji, nie dochodziło też do samosądów (takich jak w Soissons ok. 1114 czy w Vézaley w 1167), co świadczy, że także niższe warstwy przychylnie odnosiły się do katarów, zwanych tam też albigensami od ich głównego ośrodka w Albi.
Herezja katarów została potępiona na synodzie w Tours w 1163 i ponownie na Soborze Laterańskim III w 1179. W 1178 w Langwedocji przebywał legat papieża Aleksandra III kardynał Pierre Ithier de Pavie, a w 1181 kardynał Henri de Marsiac. Legaci ci jako pierwsi podjęli, jakkolwiek na niewielką skalę, kroki represyjne wobec langwedockich katarów. Henri de Marsiac stanął na czele ekspedycji zbrojnej przeciw Lavaur i odstąpił dopiero, jak wydano w jego ręce dwóch katarskich „doskonałych”. Obaj heretycy nawrócili się na katolicyzm i zostali kanonikami w Tuluzie. Ekspedycja kardynała Marsiaca stanowiła precedens dla wykorzystania zbrojnego instrumentu, jakim była krucjata, przeciw heretykom, podczas gdy do tej pory była zastrzeżona dla walki z niewiernymi i to w zasadzie tylko w celu wyzwolenia lub obrony Ziemi Świętej.
W 1184 w Weronie papież Lucjusz III ponownie potępił katarów i określił reguły postępowania sądów biskupich w sprawach o herezję. Biskupów zobowiązano do wizytacji swych diecezji w celu poszukiwania heretyków. W razie ustalenia podejrzanych należało przeprowadzić dochodzenie, a winnych wezwać do nawrócenia. W razie odmowy heretyka należało przekazać władzom świeckim, które zobowiązano do współpracy z biskupami w zwalczaniu herezji. W Weronie potępiono także rozwijający się m.in. w południowo-wschodniej Francji ewangeliczny ruch waldensów („ubogich z Lyonu”), ze względu na głoszenie kazań bez zezwolenia. W tym czasie rozbieżności między waldensami a Kościołem dotyczyły raczej spraw natury dyscyplinarnej, jednak od tego momentu coraz bardziej oddalali się oni od Rzymu także pod względem doktrynalnym.
Ustanowienie zasad działania inkwizycji biskupiej w 1184 nie miało prawie żadnych bezpośrednich następstw w Langwedocji. Tamtejsi biskupi byli zainteresowani głównie dochodami swych diecezji, z czego niektóre (zwł. Tuluza) były w trudnej sytuacji finansowej, a nie swoimi obowiązkami duszpasterskimi. Sytuacja zmieniła się dopiero z nastaniem pontyfikatu Innocentego III (1198–1216), który zdymisjonował kilku biskupów i mianował na ich miejsce nowych (np. arcybiskupa Narbonne Berengara zastąpił w 1212 legat papieski Arnold Amalryk) i wysłał do Langwedocji misje cysterskie w celu nawracania heretyków. Od 1205 w tym samym celu działał w rejonie Tuluzy Dominik Guzmán, założyciel zakonu dominikanów, który formalnie został jednak zatwierdzony dopiero przez kolejnego papieża Honoriusza III w 1216. W 1208 grupa waldensów pod wodzą Duranda z Huesca podporządkowała się Kościołowi, zakładając wspólnotę „ubogich katolików”.
Na północy Francji kilku biskupów podjęło działania inkwizycyjne wobec katarów. W latach 1197–1208 doszło do wielu procesów w Szampanii, w wyniku których kilkanaście osób zostało spalonych. Najaktywniejszy w zwalczaniu herezji był biskup Auxerre Hugo.
W 1208 jeden z rycerzy hrabiego Tuluzy Rajmunda VI zamordował papieskiego legata Piotra z Castelnau. Papież Innocenty III, który już wcześniej zarzucał hrabiemu sprzyjanie herezji, odebrał to jako prowokację i ogłosił krucjatę przeciw katarom. Wojska krzyżowe, dowodzone przez Szymona Montforta, dokonały licznych masakr, z których najsłynniejsza pozostaje rzeź Béziers w 1209. W 1215 Innocenty III uznał Szymona za władcę Tuluzy, ale ten zginął podczas oblężenia Tuluzy w 1218. Krucjata, mająca formalnie na celu walkę z heretykami, w praktyce przerodziła się w walkę o panowanie na południu Francji.
Po śmierci Montforta hrabia Rajmund VI (zm. 1222) odzyskał na kilka lat kontrolę nad Langwedocją. Druga „krucjata” w 1219 poniosła klęskę. W 1226 zorganizowano jednak kolejną wyprawę, na której czele stanął osobiście król Francji Ludwik VIII Lew. Choć sam król zmarł podczas tej wyprawy, jego wojska kontynuowały podbój. Ostatecznie w 1229 doszło do podpisania w Paryżu traktatu pokojowego, na mocy którego nowy hrabia Rajmund VII zrzekł się sporej części swych ziem na rzecz króla lub Kościoła, a pozostała część miała po jego śmierć przejść na Alfonsa z Poitiers, brata króla Ludwika IX. Hrabia zobowiązał się też do zwalczania heretyków. W tym samym roku w Tuluzie odbył się synod pod przewodnictwem biskupa tuluskiego Folquet de Marseille i legata papieskiego kardynała Romano Bonaventura. W trakcie obrad przesłuchano wielu świadków oraz podejrzanych o herezję, uchwalono też szczegółowe zasady postępowania z heretykami. Wszyscy podejrzani przyznali się i wyrzekli się herezji wobec biskupa i legata i w ramach pokuty musieli nosić dwa krzyże pokutne na swym odzieniu.
W następnych latach kontynuowano represje. Miejscowi feudałowie znacznie chętniej niż dotychczas zaangażowali się w ściganie heretyków. Odnotowano w źródłach kilka ekspedycji zbrojnych hrabiego i jego wasali z okresu po 1229, w wyniku których schwytano i spalono katarskich „doskonałych”, m.in. w 1233 stracono w Tuluzie jednego z głównych przywódców katarskich z Agenais Vigouroux de la Bacone. Nowy (od 1232) biskup Tuluzy Rajmund z Fauga wywodził się z zakonu dominikanów. W 1233 papież Grzegorz IX zadecydował o wprowadzeniu do Francji nowego instrumentu represji, wspomagającego dotychczasową, niezbyt energiczną działalność sądów biskupich. W kwietniu 1233 skierował do biskupów francuskich list, w którym poinformował ich o powierzeniu zadania zwalczania herezji dominikanom, a prowincjałowi dominikanów w Tuluzie polecił dobranie kilku zakonników do tego zadania. Z kolei na północy kraju papież osobiście mianował Roberta le Bougre z konwentu dominikanów w Besançon inkwizytorem papieskim dla metropolii Sens, Rouen, Bourges i Tours oraz hrabstwa Flandrii. W ten sposób Francja została objęta działalnością papieskich inkwizytorów.
W styczniu 1234 Romeu de Llivia, dominikański prowincjał Prowansji, mianował przeora tuluskiego Ponsa z St. Gilles, Piotra Cella i Wilhelma Arnolda inkwizytorami w diecezjach Tuluzy i Cahors, a miesiąc później legat papieski Jan z Bernin, arcybiskup Vienne, mianował innego dominikanina, Arnolda Katalończyka, inkwizytorem dla diecezji Albi. Inkwizytorzy ci niezwłocznie przystąpili do działania. W samej Tuluzie początkowo wspierali jedynie działalność inkwizycyjną biskupa Rajmunda, ale na prowincji i w innych ośrodkach (Albi, Moissac, Cahors) przejęli inicjatywę. Przez pierwsze lata jednak zdecydowana większość wyroków stanowiły zaoczne potępienia oskarżonych, którzy nie stawili się na wezwania i nie udało się ich schwytać, oraz potępienia zmarłych heretyków, gdyż katarzy wciąż byli dostatecznie silni i mieli liczne schronienia, gdzie nie sięgało ramię inkwizytorów (np. zamek Montségur). Praktyka ekshumowania i palenia kości zmarłych robiła wstrząsające wrażenie na współczesnych i budziła zdecydowany sprzeciw, np. w 1234 wygnano Arnolda Katalończyka z Albi po tym, jak nakazał ekshumację zwłok jednej kobiety pochowanej na miejscowym cmentarzu.
W Wielki Piątek 1235 roku wiele osób w Tuluzie dobrowolnie zgłosiło się do inkwizytorów by złożyć zeznania o heretykach. Na podstawie uzyskanych informacji śledztwo rozszerzono na diecezję Carcassonne, a w samej Tuluzie pozwano przed sąd dwunastu szanowanych obywateli miasta. Ci odmówili stawiennictwa, a władze miejskie poparły ich i wygnały dominikanów z Tuluzy jesienią 1235. Wówczas interweniował sam papież Grzegorz IX i w 1236 dominikanie wrócili do miasta. Legat papieski Jan z Bernin mianował wówczas kolejnego inkwizytora w osobie franciszkanina Stefana z Narbony.
W 1236 do inkwizytorów w Tuluzie nieoczekiwanie zgłosił się Rajmund Gros, jeden z najbardziej doświadczonych katarskich „doskonałych”, który złożył obszerne zeznania obciążające bardzo wiele osób. W ciągu następnych dwóch lat na podstawie jego zeznań ekshumowano i spalono dziesiątki szczątków zmarłych katarów i potępiono wielu żyjących. W większości były to jednak wyroki zaoczne. W 1238 pod naciskiem hrabiego Rajmunda VII, niechętnego dominikanom, Grzegorz IX zgodził się na zawieszenie działalności inkwizycji w hrabstwie Tuluzy. Poparcie hrabiego było papieżowi potrzebne w jego sporze z cesarzem Fryderykiem II. Zawieszenie trwało do 1241, gdy Wilhelm Arnold i Stefan z Narbony wznowili działalność w rejonie Montauban. Tym razem dochodzenie zakończyło się wielkim sukcesem inkwizytorów, gdyż ponad 700 heretyków dobrowolnie się do nich zgłosiło i wyznało swoje przewiny w zamian za łagodne potraktowanie. Katarzy, którzy nie skorzystali z tej możliwości, poczuli się zagrożeni takim obrotem sprawy i postanowili przeciwdziałać inkwizycji. W maju 1242 inkwizytorzy zostali podstępnie zamordowani na zamku w Avignonet przez należących do sekty rycerzy. Zabójcy następnie schronili się w zamku Montségur, będącym główną twierdzą i azylem dla katarów.
Zabójstwo inkwizytorów okazało się krokiem całkowicie przeciwskutecznym. Już w grudniu 1242 śledztwa zostały wznowione pod kierownictwem dominikanina Ferriera, który od 1229 działał jako inkwizytor biskupi w archidiecezji Narbonne i dał się poznać jako bezkompromisowy wróg herezji. Synod w Narbonne w 1243 dopracował reguły proceduralne inkwizycji. Ekspedycja zbrojna poprowadzona przez arcybiskupa Narbonne zakończyła się zdobyciem Montségur w marcu 1244. W ręce zdobywców wpadło około 210 „doskonałych” na czele z katarskim biskupem Tuluzy Bertrandem Marty. Ponieważ odmówili oni przejścia na katolicyzm, zostali spaleni na stosie.
Upadek Montségur i zagłada niemal całej elity sekty katarskiej oznaczały kres jej silnej pozycji w Langwedocji. Działalność inkwizycji uległa intensyfikacji i objęła praktycznie całe langwedockie społeczeństwo. Wieloletnie współżycie katolików, katarów i waldensów powodowało, że praktycznie każdy miał jakąś wiedzę o heretykach, którą zobowiązany był się podzielić z inkwizytorami. Po zamachach w Avignonet nieznacznej zmianie uległ sposób działania inkwizytorów. Dotychczas osobiście wizytowali oni podległe im obszary, natomiast na synodzie w Narbonne utworzono stałe trybunały w Carcassonne i Tuluzie. Choć wizytacje w terenie nadal miały miejsce, regułą stało się wzywanie podejrzanych i świadków do siedziby trybunału na przesłuchania. W latach 1243–1248 dominikańscy inkwizytorzy z Tuluzy i Carcassonne prowadzili zakrojone na dużą skalę śledztwa w całej Langwedocji, w trakcie których w wielu miejscowościach przesłuchano prawdopodobnie wszystkich dorosłych mieszkańców (tj. mężczyzn powyżej 14 lat i kobiet powyżej 12 lat). Śledztwa te zakończyły się sporym sukcesem, gdyż praktycznie wszyscy podejrzani, którzy stanęli przed inkwizycją, wyrzekli się herezji. W ramach pokuty skazywano ich na więzienie lub zobowiązywano do odbycia pielgrzymki lub noszenia na odzieniu krzyży pokutnych. Nadal jednak spory odsetek skazańców stanowili uciekinierzy potępiani in absentia (zaocznie). W wyniku licznych apelacji do papieża Innocentego IV oraz do biskupów ogłaszane przez inkwizytorów wyroki były często jeszcze bardziej łagodzone. W proteście przeciwko temu na przełomie 1248/49 dominikanie zrezygnowali z dalszej działalności inkwizytorskiej w Langwedocji.
Rezygnacja dominikanów nie zahamowała represji wobec heretyków. Działalność inkwizycyjną kontynuowali (osobiście lub przez wyznaczonych urzędników) arcybiskup Narbonne i biskupi Tuluzy, Albi, Rodez, Cahors i Carcassonne, a nadto aktywnie uczestniczyły w nich władze świeckie, działając często o wiele bardziej bezwzględnie niż sądy kościelne. W 1249 hrabia Rajmund VII kazał spalić 80 katarów w Agen, mimo że ci dobrowolnie się przyznali i wyrazili gotowość nawrócenia. Jego następca Alfons z Poitiers wysłał na stos wielu heretyków, których sądy kościelne skazały jedynie na więzienie. Represje z lat 1249 – ok. 1255 okazały się wręcz surowsze niż te kierowane przez papieskich inkwizytorów w latach 1244–1248. Ostatnia twierdza katarów, Château de Quéribus, dużo mniejsza i mniej znacząca niż Montségur, została zajęta przez seneszala Carcassonne w 1255.
Papieska inkwizycja została przywrócona w Langwedocji po śmierci Innocentego IV (7 grudnia 1254). Na początku 1255 paryski prowincjał dominikanów na polecenie papieża Aleksandra IV mianował dwóch inkwizytorów dla okręgu Tuluzy, a w 1259 kolejni dwaj dominikanie zostali inkwizytorami Carcassonne. Trybunały langwedockie zostały tym samym podporządkowane paryskiemu prowincjałowi dominikanów, który od 1253 miał prawo mianowania i odwoływania inkwizytorów w Królestwie Francji.
Przez następne lata inkwizycja kontynuowała pracę w Langwedocji w sposób niezakłócony, ciesząc się poparciem biskupów oraz hrabiego Alfonsa z Poiteirs. Po śmierci Alfonsa w 1271 hrabstwo Tuluzy przeszło pod bezpośrednie panowanie króla Francji. Od tego czasu konfiskaty majątków skazanych heretyków dokonywane były przede wszystkim na rzecz korony. W 1279 król Francji ogłosił amnestię dla 278 potomków skazanych heretyków, gwarantując im zwrot skonfiskowanych dóbr. Jednak pomimo tego w następnych latach to właśnie praktyki inkwizytorów związane z konfiskatami wzbudzały największe kontrowersje. W latach 80. XIII wieku w Tuluzie, Albi i Carcassonne zaczęto publicznie zarzucać inkwizytorom fabrykowanie dowodów (m.in. poprzez wymuszanie zeznań torturami) przeciwko zamożnym mieszkańcom tych miast, szczególnie tym już zmarłym, by umożliwić przejęcie ich majątków urzędnikom królewskim. Głównym krytykiem dominikańskich inkwizytorów był franciszkanin Bernard Delicieux. Zarzuty te nasiliły się w związku z kampanią antyheretycką w Albi w 1299 kierowaną przez biskupa Albi Bernarda Castanet, ale z aktywnym udziałem inkwizytorów. Aresztowanych zostało wtedy wielu zamożnych obywateli Albi, których poddano torturom. W 1302 pod naciskiem opinii publicznej zdymisjonowano inkwizytora Tuluzy Fulka z St. Georges. W 1306 w związku ze skargami z Carcassonne i Albi papież Klemens V powołał komisję kardynalską do zbadania zarzutów wobec Bernarda Castanet i inkwizytorów. Śledztwo potwierdziło stosowanie tortur i przetrzymywanie więźniów w nieludzkich warunkach, zakutych w kajdany w ciemnych i wilgotnych celach. W rezultacie biskup Albi Bernard Castanet został przeniesiony do mniej znaczącej diecezji Le Puy. Nie doszło jednak do zwolnienia podejrzanych, z których część pozostała w więzieniu jeszcze przez wiele lat, choć kardynałowie wymusili poprawę warunków, w jakich ich przetrzymywano. Nadużycia stwierdzone przez kardynałów stały się impulsem dla uchwał soboru w Vienne w 1312 ograniczających samodzielność inkwizytorów. Od tej pory szereg działań, m.in. zastosowanie tortur, inkwizytorzy musieli konsultować z miejscowym biskupem. Ostatecznie jednak w wieloletniej batalii między dominikańskimi inkwizytorami a ich oponentami w Langwedocji górą byli ci pierwsi. W 1316 nowym papieżem został Jan XXII, który udzielił zdecydowanego poparcia inkwizytorom. W 1319 obywatele miast Albi, Carcassonne i Cordes musieli ukorzyć się przed inkwizytorami, co przybrało formę upokarzających, zbiorowych ceremonii pokutnych. Bernard Delicieux zmarł w 1319 w papieskim więzieniu w Awinionie.
Początek XIV wieku to także okres odradzania się herezji w południowej Francji. Wielkie sukcesy w pozyskiwaniu nowych wyznawców odnosił katarski „doskonały” Pierre Autier, który przez wiele lat zdołał uniknąć aresztowania. Ośrodki wiernych znajdowały się głównie w trudniej dostępnych wioskach pirenejskich (np. Montaillou). Dzięki wspólnym wysiłkom inkwizytora Tuluzy Bernarda Gui (1307–1323), inkwizytora Carcassonne Geoffroya d'Ablis (1303–1316) oraz biskupa Pamiers Jacques’a Fourniera ruch ten został jednak zduszony. Pierre Autier spłonął na stosie w 1310, a w 1321 na podstawie wyroku arcybiskupa Narbonne Bernarda de Farges spalony został Guillaume Bélibaste, ostatni katarski „doskonały” w Langwedocji. Pojedynczych zwolenników sekty katarów inkwizytorzy langwedoccy wyłapywali jeszcze do ok. 1330.
W latach 20. XIV głównym celem działalności inkwizycji było heretyckie skrzydło zakonu franciszkanów czyli tzw. spirytuałowie lub begini, potępieni przez papieża Jana XXII w 1317. Około stu beginów spalono na stosie w Langwedocji w latach 1319–1330 z wyroków sądów inkwizycyjnych oraz biskupów.
Około roku 1330 wszystkie główne ruchy heretyckie w Langwedocji zostały wytępione i od tego czasu działalność inkwizycji w tym rejonie nie wykazuje już żadnych szczególnych odrębności w stosunku do pozostałej części monarchii francuskiej.
W północnej Francji pierwszym inkwizytorem został dominikanin Robert le Bougre, mianowany w kwietniu 1233. Jego nominacja została jednak oprotestowana przez arcybiskupa Sens Waltera Cornuti, gdyż Robert miał podlegać wyłącznie dominikańskiemu prowincjałowi w Paryżu. Pod naciskiem Waltera i innych biskupów już w lutym 1234 papież Grzegorz IX wycofał pełnomocnictwa inkwizycyjne dla Roberta. Jednak pod wpływem doniesień Roberta o heretykach w północnej Francji papież ponownie zmienił zdanie. W sierpniu 1235 Robert le Bougre został mianowany inkwizytorem generalnym Francji. Szybko dał się poznać jako gorliwy i surowy inkwizytor. W północnej Szampanii i Flandrii w ciągu trzech miesięcy w 1236 spalił 60 heretyków. W 1239 przewodniczył masowemu procesowi kilkuset heretyków pochodzących z 16 różnych diecezji. Ponad 180 ludzi, w tym katarski biskup, zostało spalonych na stosie w miejscowości Montwimer. Działalność Roberta prawdopodobnie doprowadziła do zniszczenia struktur kościelnych katarów w północnej Francji i fizycznej eliminacji elity sekty. Robert pozostał na urzędzie inkwizytorskim co najmniej do 1244, następnie jednak został odwołany z urzędu i uwięziony za nieposłuszeństwo wobec władz zakonnych.
Po odwołaniu Roberta le Bougre niewiele wiadomo o działalności inkwizycji w północnej Francji. W 1253 papież Innocenty IV nadał paryskiemu prowincjałowi dominikanów prawo mianowania i odwoływania inkwizytorów w Królestwie Francji. Zachowało się kilka wzmianek dokumentacyjnych wskazujących, że istotnie nominacje takie były dokonywane, np. w latach 1277–1278 poświadczony jest jako inkwizytor Francji dominikanin Simon Duval. Na początku XIV wieku inkwizytorem generalnym Francji był spowiednik króla Filipa Pięknego Wilhelm z Paryża, który odegrał dużą rolę w początkowej fazie procesu templariuszy, uwiarygadniając oskarżenia o herezję wysuwane przeciw zakonowi przez króla i legitymizując jego działania. Ponadto w 1310 przewodniczył on procesowi mistyczki Marguerite Porete. Została ona spalona na stosie jako pierwsza ofiara oskarżeń o tzw. „herezję wolnego ducha”, która została następnie potępiona przez Sobór w Vienne w 1312. W 1323 w Paryżu odbył się proces dwóch nekromantów i korzystających z ich usług duchownych.
W północnej Francji brak jest wyraźnych śladów podziału na okręgi inkwizytorskie. Obszar ten zasadniczo podlegał jurysdykcji inkwizytora generalnego w Paryżu, a jedynie doraźnie mianowano inkwizytorów dla jakichś mniejszych okręgów. W pierwszej połowie XIV wieku dość regularnie jednak wyznaczano osobnego inkwizytora dla metropolii Tours.
Obszary francuskojęzyczne na wschód od Rodanu aż do 1349 były częścią Świętego Cesarstwa, a nie Królestwa Francji, przy czym wybrzeże podlegało władcom Neapolu, jednak pod względem kościelnym ziemie te zawsze uważane były za część Galii. Samodzielny, stały trybunał dla tych ziem, z siedzibą w Marsylii, został utworzony przez papieża Mikołaja IV w 1288, choć już w 1264 udokumentowany jest franciszkanin Mauryn jako inkwizytor w tym rejonie. Prowansja stała się jedynym francuskim okręgiem inkwizytorskim powierzonym franciszkanom, a nie dominikanom. Przed rokiem 1330 niewiele jednak wiadomo o działalności franciszkańskich inkwizytorów w tym rejonie, mimo że był to jeden z głównych ośrodków sekty waldensów. Najistotniejszym epizodem był proces 25 franciszkańskich spirytuałów (beginów), czyli członków dysydenckiego skrzydła tego zakonu, w Marsylii w 1318. Czterej spośród nich zostali spaleni na stosie i tym samym stali się pierwszymi męczennikami tego ruchu. Wyrok na nich wydał franciszkanin Michel Le Moine.
W 1321 inkwizytor Jacques Bernard zlecił dwóm swoim wikariuszom śledztwo przeciwko waldensom w Valence. Obaj zostali jednak zabici przez waldensów, co zahamowało represje na pewien czas. Prześladowania tej grupy wyznaniowej zostały wznowione dopiero po 1335.
W 1247 papież Innocenty IV zlecił przeorowi konwentu dominikańskiego w Besançon dobór kilku zakonników na inkwizytorów w rejonie Burgundii i Lotaryngii, w celu zwalczania obecnej tam sekty waldensów. Inicjatywa ta jednak zakończyła się fiaskiem, gdyż pełniący funkcję regenta hrabstwa Burgundii Jan, hrabia Chalon, wbrew obietnicom nie udzielił wsparcia finansowego nowemu trybunałowi. W rezultacie w 1255 dominikanie z Besançon poprosili o zwolnienie z tego zadania, a papież Aleksander IV przystał na ich prośbę.
Ponowne zorganizowanie trybunału inkwizycji w tych rejonach nastąpiło w 1290, gdy papież Mikołaj IV utworzył nową prowincję inkwizytorską składającą się z archidiecezji Besançon oraz diecezji Metz, Verdun, Toul, Sion, Lozanny i Genewy. Inkwizytorów w tej prowincji, w liczbie nie więcej niż trzech, miał mianować przeor francuskiej (paryskiej) prowincji dominikanów, mimo że obszary te należały do Cesarstwa a nie do Królestwa Francji.
Śladów działalności inkwizycji w Burgundii i Lotaryngii na przełomie XIII i XIV wieku jest bardzo niewiele. Nie wiadomo nawet, ilu inkwizytorów faktycznie działało na tym obszarze. Z zeznań waldensów przesłuchiwanych w 1320 przez inkwizytora Tuluzy Bernarda Gui wynika, że także w Burgundii członkowie tej wspólnoty byli prześladowani, jednak na ich podstawie trudno cokolwiek powiedzieć o skali i przebiegu tych represji.
Około roku 1330 aktywność dominikańskiej inkwizycji w Królestwie Francji znacznie zmalała. W Langwedocji doszło do całkowitego wytępienia sekty katarów. Do końca lat 40. XIV wieku sporadycznie dochodziło w tym rejonie do procesów waldensów i beginów, ale w końcu i te ruchy zostały wyeliminowane. Publiczne sermones fidei, tj. ceremonie ogłoszenia wyroków inkwizycji odnotowano w tym rejonie przez resztę XIV wieku jedynie w 1337 (Tuluza), 1347 (Tuluza i Carcassonne), 1357 (Carcassonne), 1374 (Tuluza) i 1383 (Carcassonne). Na północy natomiast dochodziło sporadycznie do procesów rzekomych wyznawców tzw. „herezji wolnego ducha”, były one jednak dużo rzadsze niż np. na terenie Niemiec. Co więcej, od 1332 datuje się początek stopniowego uzależniania inkwizycji od parlamentu paryskiego. W drugiej połowie XV wieku parlament paryski był już sądem nadrzędnym w stosunku do inkwizycji i mógł ingerować w jej działalność, także jako sąd drugiej instancji. Współpraca parlamentu paryskiego z wydziałem teologicznym Sorbony zapewniała mu kompetentne kadry do prowadzenia spraw o herezję. W Langwedocji od połowy XV wieku podobną rolę pełnił parlament w Tuluzie w stosunku do trybunałów inkwizycyjnych w Tuluzie i Carcassonne.
Kilka znaczących procesów o herezję w XV wieku odbyło się przed sądami biskupimi. W 1411 biskup Cambrai Pierre d’Ailly prowadził śledztwo w sprawie sekty zwanej homines inteligentiae w Brukseli. W 1431 w Rouen przed trybunałem biskupa Pierre’a Cauchon odbył się proces Joanny d’Arc, zakończony spaleniem jej na stosie. 25 lat później została ona zrehabilitowana pośmiertnie przez papieża Kaliksta III po powtórnym śledztwie kierowanym przez inkwizytora Jeana Brehala.
Papież Mikołaj V próbował przeciwdziałać upadkowi znaczenia inkwizycji we Francji. W 1451 nadał inkwizytorowi Tuluzy Hugonowi le Noir szereg nadzwyczajnych uprawnień i rozszerzył jego jurysdykcję na całe terytorium Królestwa Francji. Rozporządzenie to w znacznej mierze pozostało na papierze. Zresztą nawet Mikołaj V i jego następcy nie respektowali go, gdyż już w 1451/52 udokumentowani są także inni, niezależni od Hugona, inkwizytorzy we Francji. Liczba nominacji inkwizytorskich w drugiej połowie XV wieku wręcz wzrosła, jednak wynikało to z przekształcenia się tej funkcji w czysto honorowe wyróżnienie, a nie z intensyfikacji antyheretyckiej działalności inkwizycji. Obok stałych trybunałów w Tuluzie, Carcassonne i Paryżu powstawały w tym czasie (na stałe lub tymczasowo) trybunały m.in. w Lyonie, Cambrai, Tournai, Rouen, Bourges i Bordeaux.
Wpływ na to miała także wewnętrzna sytuacja w zakonie dominikanów, w szczególności powstawanie zreformowanych, tzw. obserwanckich kongregacji, które były wyłączone spod władzy prowincjałów. Na północy Francji od około połowy XV wieku działała Kongregacja Holenderska, która zaczęła tworzyć i obsadzać trybunały inkwizycyjne w południowych Niderlandach, dotąd podlegających bezpośredniej jurysdykcji inkwizytora generalnego w Paryżu. Z kolei na południu kraju działała obserwancka Kongregacja Francuska, która rościła sobie prawo do obsady trybunałów inkwizycyjnych w Tuluzie i Carcassonne. Wynikały z tego spory frakcyjne wśród dominikanów i rywalizacja o stanowiska inkwizytorskie. Szczególnie ostry charakter miała walka o stanowisko inkwizytora Tuluzy w latach 1531–1538. W tym czasie nominacje inkwizytorskie podlegały zatwierdzeniu przez króla oraz parlamenty w Paryżu i Tuluzie (w zależności od siedziby trybunału).
Pomimo ogólnego spadku aktywności i znaczenia inkwizycji we Francji w XV wieku, wiadomo, że kilku francuskich inkwizytorów było zaangażowanych w polowania na czarownice. Dowody na to są jednak dość skąpe, gdyż niewiele materiałów procesowych z tego okresu się zachowało i o niektórych procesach wiadomo jedynie ze źródeł narracyjnych lub traktatów teologicznych. Dominikański teolog z Wiednia Johannes Nider w 1437 pisał o procesach o czary w diecezji Autun, będących dziełem dominikańskiego inkwizytora z Lyonu, nie precyzując jednak, kiedy one miały miejsce ani jaki był ich dokładny przebieg. Z kolei hiszpański franciszkanin Alphonso da Spina w 1459 czynił aluzję do czarownic spalonych za udział w sabatach przez trybunał w Tuluzie, jednak i on nie podał żadnych dalszych szczegółów. Jean Vineti, inkwizytor Carcassonne od 1451, napisał traktat teologiczny, w którym argumentował za realnością zbrodni czarów, ale o jego praktycznej działalności nic nie wiadomo. Lepiej udokumentowane są procesy o czary na północy kraju kierowane przez wikariuszy inkwizytora generalnego Rolanda le Cozic, np. w 1453 w Évreux czy w 1459–1462 w Arras. W tym drugim procesie spalono 12 osób na 34 oskarżone, przy czym wielu podejrzanych było brutalnie torturowanych. Działania te wzbudziły ostre protesty i zostały przerwane wskutek interwencji biskupa Arras, parlamentu paryskiego oraz inkwizytora Jeana Brehala. W 1491 parlament paryski zrehabilitował wszystkich skazanych.
W latach 20. XVI wieku we Francji zaczęły się szerzyć idee luterańskie, jednak główny ciężar walki z tym wzięły na siebie parlamenty, a nie papiescy inkwizytorzy, z których niektórzy zresztą byli humanistami i pozostawali otwarci na nowe prądy umysłowe. W 1532 parlament w Tuluzie wydał nakaz aresztowania 55 osób, w większości związanych z uniwersytetem tuluskim, podejrzanych o luteranizm. Większość z nich uciekła, ale 23 schwytano i wytoczono im proces, w tym jednego spalono na stosie. Ówczesny inkwizytor Tuluzy Arnaud de Badet uchylił się jednak od udziału w procesie, a wkrótce wyszło na jaw, że niektórzy aresztowani byli jego przyjaciółmi. W tej sytuacji parlament oskarżył inkwizytora o sprzyjanie heretykom, doprowadzając do jego dymisji w 1536. Działalność jego następcy Louisa de Rochette zakończyła się jeszcze większym skandalem. W 1538 parlament tuluski aresztował go pod zarzutem herezji i po błyskawicznym procesie skazał na spalenie na stosie. Zarzuty wobec Rochette prawdopodobnie były drastycznym przejawem wewnątrzzakonnej rywalizacji o stanowisko inkwizytora Tuluzy. Jednym z jego oskarżycieli był jego następca Vidal de Becanis.
Skandale wstrząsające inkwizycją w Langwedocji spowodowały, że w 1539 król Franciszek I formalnie przekazał sprawy o herezję do kompetencji parlamentów, marginalizując inkwizytorów, którzy, choć wciąż zachowywali pewną autonomię (zwłaszcza w procesach przeciwko duchownym), faktycznie stali się zaledwie teologicznymi doradcami sądów parlamentarnych. Na północy Francji proces ten dokonał się nawet nieco wcześniej, gdyż już w 1525 za zgodą papieża Klemensa VII utworzona została specjalna komisja do zwalczania herezji w ramach parlamentu paryskiego. Praktycznie wszystkie procesy o herezję w północnej Francji w okresie reformacji zostały przeprowadzone przez sądy parlamentarne, z co najwyżej pomocniczym udziałem inkwizytora. Ostatnim inkwizytorem generalnym mianowanym na starych zasadach był dominikanin Mathieu d’Ory, który zmarł w 1557.
Po wytępieniu katarów jedynym liczniejszym ruchem dysydenckim na ziemiach francuskojęzycznych byli waldensi, zamieszkujący głównie w Delfinacie, zwłaszcza w dolinach alpejskich Valpute, Argentiere, Valculson i Freyssiniere. Obszary te od 1288 wchodziły w skład inkwizytorskiej prowincji Prowansja, powierzonej franciszkanom, jednak przez długi czas waldensi w zasadzie nie byli niepokojeni przez inkwizycję, szczególnie po tym, jak w 1321 dwóch wikariuszy inkwizytora Jacques’a Bernarda zostało przez nich zabitych. W 1335 papież Benedykt XII zażądał jednak intensyfikacji represji. Ponieważ waldensi zamieszkiwali górskie rejony, gdzie tworzyli zwarte społeczności i nie wahali się używać przemocy w swej obronie, inkwizytorzy, którzy podejmowali przeciw nim działalność, musieli odwoływać się do pomocy władz świeckich i organizować zbrojne ekspedycje przeciwko ich skupiskom. Efektywność tych działań była jednak niska. Waldensi zwykle chronili się w górach i niewielu z nich wpadało w ręce inkwizytorów. Zazwyczaj ekspedycje te kończyły się ekshumowaniem i spaleniem zwłok heretyków z miejscowych cmentarzy oraz konfiskowaniem skromnego mienia pozostawionego w dolinach przez waldensów. Schwytani heretycy na ogół deklarowali nawrócenie na katolicyzm, ale po odejściu wojsk i inkwizytora powracali do herezji, co w przypadku powtórnego procesu oznaczało śmierć na stosie. Do egzekucji waldensów doszło w 1347 w Qirieu i w 1348 w Embrun. W latach 1352–1363, gdy urząd arcybiskupa Embrun sprawował Guillaume de Bordes, działalność inkwizycji wobec waldensów niemal ustała, gdyż arcybiskup ten przyjął strategię nawracania ich poprzez pracę duszpasterską, a nie represje. Inkwizytorzy w tym czasie zajmowali się głównie podejrzeniami o fałszywe nawrócenia prowansalskich żydów na chrześcijaństwo. Jednak po śmierci arcybiskupa Guillaume de Bordes w 1363 ponownie wziął górę kierunek represyjny wobec waldensów. W 1366 kilkunastu waldensów spalono na stosie, a ich majątki skonfiskowano. W 1371 inkwizytorem Prowansji został François Borel, który zyskał szczególnie złą sławę wśród miejscowych. W 1380 ogłosił zaoczne wyroki śmierci wobec 169 osób i do 1393 poprowadził wiele ekspedycji zbrojnych mających na celu złapanie skazańców i wykonanie wyroków. Wielu schwytanych podporządkowało się Kościołowi i było skazywanych jedynie na grzywny. Pozostałych palono na stosach, a ich majątki konfiskowano.
Po roku 1393 prześladowania waldensów na pewien czas ustały. Niewykluczone zresztą, że władze kościelne były przekonane, że w wyniku działalności Borela, a także późniejszej działalności misjonarskiej Wincentego Ferreriusza (1399–1403), udało im się zmusić ich wszystkich do konwersji, a opornych wyeliminować. Wskazywać na to może treść listu nominacyjnego dla inkwizytora Ponce Feugeyrona z 1409, w którym Aleksander V, choć wylicza szereg występków, którymi nowy inkwizytor powinien się zająć, w ogóle nie wspomina o waldensach. Jeśli jednak faktycznie tak uważały, to wkrótce okazało się, że były w błędzie. W 1432 inkwizytor Pierre Fabre pisał w liście do Soboru Bazylejskiego, że uwięził właśnie sześciu waldensów, którzy wymienili jako swych współwyznawców ponad 500 mieszkańców alpejskich dolin. Nic jednak nie wskazuje, by faktycznie podjęto próbę aresztowania pozostałych podejrzanych. Następne informacje o prześladowaniach waldensów pochodzą dopiero z 1475. O spadku znaczenia i autorytetu inkwizycji w tym czasie najlepiej świadczy fakt, że waldensi skutecznie odwołali się do króla Ludwika XI. Ordonans królewski z 18 maja 1478 ogłaszał, że mieszkańcy alpejskich dolin to dobrzy katolicy i zakazał urzędnikom królewskim udzielać pomocy w ich prześladowaniu przez inkwizytorów. Na nic zdały się protesty papieża Sykstusa IV. Dopiero śmierć Ludwika XI w 1483 umożliwiła wznowienie represji. W 1486 arcybiskup Embrun Jean Bayle wezwał wszystkich waldensów z dolin Valpute, Argentiere, Valculson i Freyssiniere do podporządkowania się Kościołowi lub opuszczenia tych ziem. Ci jednak zignorowali ten apel. W tej sytuacji papież Innocenty VIII ogłosił krucjatę. Zorganizowano ją w 1488, a na jej czele stanął archidiakon Cremony Alberto Cattaneo oraz hrabia Varax Hugo de La Palu. Oficjalnego poparcia udzielił krucjacie parlament w Grenoble. Wyprawa zbrojna poniosła porażkę w starciu z partyzanckimi oddziałami koło Prali, po czym przerodziła się w krwawą pacyfikację osad waldensów. Około 160 osób zostało zamordowanych, co stanowiło 1/10 populacji waldensów, ale większość zdołała schronić się w górach. W 1489 wojska opuściły Delfinat, nie osiągnąwszy zamierzonych celów.
W 1509 waldensi uzyskali od króla Ludwika XII i władz kościelnych rehabilitację osób zamordowanych w czasie krucjaty w latach 1488–1489 oraz unieważnienie dokonanych wtedy konfiskat. Wprawdzie uznano, że zamordowani byli heretykami, jednak nie dano im szansy nawrócenia, wskutek czego nie można uznać, by ich egzekucje i konfiskaty ich majątków były zgodne z prawem.
Obszary podległe prowansalskim inkwizytorom (Delfinat, dolina Aosty) stały się także areną jednych z pierwszych w historii Europy polowań na czarownice. Już w 1409 papież Aleksander V w liście do inkwizytora Ponce Feugeyrona wspomina o istniejącej rzekomo w Alpach „nowej sekcie” czarowników. Co prawda największe polowania na czarownice w Delfinacie w latach 1428–1447 były dziełem sądów świeckich, zwłaszcza sędziego Claude Tholosana, niemniej procesy o te występki odbywały się także przed inkwizytorami lub urzędnikami biskupimi. Jednym z najbardziej znanych jest proces Pierre’a Valin, skazanego na śmierć przez trybunał inkwizycyjny w La Tour du Pin w 1438.
Decyzje podjęte w 1509 nie sprzyjały dalszej działalności inkwizycji przeciwko waldensom. Jednak w 1528 inkwizytorem na tym obszarze został dominikanin Jean de Roma (zm. 1533). Mając początkowo poparcie parlamentu w Aix-en-Provence w 1532 wznowił on prześladowania waldensów i w lutym 1533 skazał siedmiu z nich na spalenie. Jednak już wkrótce potem został wezwany przez parlament by odpowiedzieć na skargi o stosowanie okrutnych tortur wobec podejrzanych. Jego działalność została zawieszona, a on sam krótko potem zmarł w wyniku epidemii dżumy. Wraz z jego śmiercią kończy się historia inkwizycji w tych częściach prowincji prowansalskiej, które należały do Królestwa Francji. Nie oznaczało to jednak końca represji wobec waldensów. W 1545 na polecenie parlamentu w Aix-en-Provence dokonano krwawej pacyfikacji wiosek waldensów w Prowansji. W papieskim Awinionie natomiast w 1541 został utworzony trybunał zreformowanej inkwizycji rzymskiej, kierowany przez dominikanów, który w XVI wieku prowadził bardzo intensywną działalność przeciwko podejrzanym o protestantyzm.
Na temat działalności inkwizycji w prowincji inkwizytorskiej Besançon (tj. Burgundii i Lotaryngii) w XIV wieku wiadomo najmniej. Nie jest nawet pewne, czy działał w niej jeden czy kilku inkwizytorów. Wiadomo, że w 1356 dominikanin Jean de Fontaine, tytułowany jako inkwizytor Lotaryngii, został odwołany ze stanowiska przez kapitułę generalną zakonu dominikanów, znane są też imiona kilku innych inkwizytorów z tego obszaru, z czego jeden (Martin d'Amance) nawet został biskupem, ale źródła nie przekazały informacji o procesach przeciwko heretykom. Dopiero w 1399 w diecezji lozańskiej toczyły się postępowania przeciwko waldensom.
Działalność inkwizycyjna w prowincji burgundzko-lotaryńskiej nasiliła się w latach 20. XV wieku w związku z procesami o czary. Mianowany w 1424 inkwizytor Ulric de Torrenté z konwentu w Lozannie, którego jurysdykcja obejmowała całą tę prowincję, był jednym ze współautorów pierwszego wielkiego polowania na czarownice w historii, które miało miejsce na obszarze diecezji siońskiej (południowo-zachodnia Szwajcaria) między 1427 a 1436 i pochłonęło kilkaset ofiar. Polowanie to do niedawna uważane było za dzieło wyłącznie sędziów świeckich, jednak w wyniku odkrycia nowej dokumentacji okazało się, że część procesów w 1428 odbywało się pod kierownictwem inkwizytora Ulrica de Torrenté. Ten sam inkwizytor w latach 1429–1430 prowadził procesy przeciwko waldensom we Fryburgu, a w latach 1438–1439 ponownie działał przeciwko rzekomym czarownikom w Lozannie i Neuchâtel.
Około połowy XV wieku doszło do definitywnego podziału prowincji na pomniejsze okręgi inkwizytorskie. Początkowo były prawdopodobnie trzy okręgi: Lotaryngia (obejmująca diecezje Metz, Toul i Verdun), archidiecezja Besançon oraz okręg frankoszwajcarski, obejmujący diecezje Lozanny, Sionu i Genewy, z głównym ośrodkiem początkowo w Lozannie, a po 1476 w Genewie. Niektóre z nich ulegały później dalszym podziałom. W latach 20. XVI wieku każda z trzech diecezji lotaryńskich miała własnego inkwizytora. W latach 1472–1476 diecezja genewska stanowiła samodzielny okręg inkwizytorski, niezależny od trybunału z Lozanny.
Więcej informacji odnośnie działalności inkwizycyjnej zachowało się jedynie dla trybunału z okręgu Lozanna-Genewa-Sion. Przez niemal cały XV wieku regularnie dochodziło w tym okręgu do procesów o czary. Toczyły się one raczej przeciwko niewielkim grupom podejrzanych, nie odnotowano kolejnego polowania na skalę zbliżoną do tej z lat 1427–1436. Nieliczne wzmianki o procesach o czary zachowały się także z dwóch pozostałych okręgów prowincji burgundzko-lotaryńskiej, choć pochodzą one z nieco późniejszego okresu (koniec XV i początek XVI stulecia).
W latach 20. XVI wieku w Lotaryngii i Franche-Comté doszło do pierwszych procesów przeciwko zwolennikom reformacji, w których brali udział także inkwizytorzy. Jednak już w 1534 parlament Franche-Comté odebrał sądom kościelnym (zarówno biskupom jak i inkwizytorom) jurysdykcję w sprawach o herezję. Urząd inkwizytora Besançon przetrwał wprawdzie, ale miał już znaczenie wyłącznie honorowe. W Genewie inkwizycja istniała nie dłużej niż do kasaty klasztorów dominikańskich w okresie reformacji. Natomiast ostatni inkwizytor w Lotaryngii, Jean Beguinet, zmarł w 1558.
Mimo kierowanych przez lokalne parlamenty represji wobec protestantów reformacja zdobywała we Francji coraz więcej zwolenników, którzy dzięki wsparciu z Genewy byli coraz lepiej zorganizowani. Zwano ich hugenotami. Poszukując nowych instrumentów do zwalczania protestantyzmu król Francji Henryk II Walezjusz chciał utworzyć we Francji inkwizycję na wzór hiszpański, tj. jako zorganizowaną, państwowo-kościelną instytucję. Papież Paweł IV wyraził zgodę i w 1557 mianował trzech inkwizytorów generalnych Francji, którzy mieli zorganizować nowy trybunał. Zostali nimi francuscy kardynałowie Odet de Coligny de Châtillon, Charles de Lorraine-Guise i Charles de Bourbon-Vendôme. Projekt ten zakończył się jednak całkowitym fiaskiem, bo parlament paryski nie wyraził na niego zgody, a po śmierci Henryka II (1559) nie miał już ciągu dalszego. Co więcej, w 1561 kardynał Odet de Coligny de Châtillon, jeden z inkwizytorów generalnych, oficjalnie przyjął kalwinizm i dołączył do obozu hugenotów. Dekret regentki Katarzyny Medycejskiej z 1560 wykreślił herezję z listy przestępstw, kładąc kres sądowym represjom za herezję (na krótko wznowiono je w latach 1568–1570 i 1585–1589). W 1562 wybuchły we Francji wojny religijne między katolikami i hugenotami które trwały z przerwami do 1598. W ich trakcie dochodziło z obu stron do wielu aktów przemocy i pozaprawnych form represji wobec przeciwników religijnych. Najsłynniejszym takim wydarzeniem jest Noc św. Bartłomieja w 1572, gdy w Paryżu katolicy wymordowali około 2 tysięcy hugenotów. Finałem tych wojen był edykt nantejski z 1598 gwarantujący hugenotom swobodę kultu.
Utworzenie w 1542 przez papieża Pawła III Kongregacji Rzymskiej i Powszechnej Inkwizycji w Rzymie, jako centralnego organu zwierzchniego papieskich inkwizytorów, początkowo nie miało bezpośredniego przełożenia na sytuację trybunałów papieskiej inkwizycji we Francji, tym bardziej, że nawet we Włoszech niektóre trybunały jeszcze przez wiele lat zachowały znaczną autonomię w stosunku do Kongregacji. Jedynie w podległym bezpośrednio papieżowi Awinionie w 1541 utworzony został trybunał nowej inkwizycji rzymskiej, który w XVI wieku prowadził bardzo intensywną działalność przeciwko zwolennikom reformacji. Niemniej, do końca XVI wieku Kongregacja ta zdołała w mniejszym lub większym stopniu podporządkować sobie wszystkie lokalne trybunały. Również francuskie trybunały w Tuluzie i Carcassonne oraz trybunał w Besançon w cesarskiej prowincji Franche-Comté około 1600 mogą być uznawane za część struktur tzw. inkwizycji rzymskiej.
Inkwizytorzy Tuluzy i Carcassonne byli wyznaczani do końca XVII wieku, jednak nominacje te miały znaczenie wyłącznie honorowe. Nie prowadzili oni prawie żadnej aktywnej działalności inkwizytorskiej, gdyż ich kompetencje przejął parlament tuluski, m.in. w 1619 parlament ten skazał na stos ateistę Lucilio Vaniniego. Ostatni inkwizytor Carcassonne Thomas Vidal zmarł w 1703, a ostatni inkwizytor Tuluzy Antonin Massoulié w 1706. Formalnie nie został nigdy wydany żaden dekret o rozwiązaniu trybunałów langwedockich, po prostu po ich śmierci władze kościelne zrezygnowały z mianowania ich następców.
W cesarskim Besançon trybunał inkwizycji uległ faktycznej likwidacji po zajęciu miasta przez Francję w 1674, choć ostatniemu inkwizytorowi Louisowi Buhon (zm. 1716) pozwolono na dożywotnie zachowanie tytułu inkwizytora i związanych z tym urzędem beneficjów. Jeden z miejscowych inkwizytorów, dominikanin Pierre Symard, odegrał dużą rolę w polowaniach na czarownice we Franche-Comté w latach 1657–1659. Działania te spotkały się jednak z dezaprobatą Kongregacji Rzymskiej i Powszechnej Inkwizycji, która odwołała go ze stanowiska w 1660. Dowodzi to zależności siedemnastowiecznych trybunałów francuskich od Kongregacji.
Dokładne statystyki wyroków wydanych przez papieską inkwizycję w średniowiecznej Francji i liczba wynikłych z nich egzekucji są niemożliwe do ustalenia ze względu na niedostateczną ilość materiałów źródłowych. Jednak to właśnie z terytorium Francji, szczególnie z Langwedocji, zachowało się najwięcej dokumentacji procesowej średniowiecznej inkwizycji, na podstawie której da się odtworzyć przynajmniej częściowe statystyki. W pewnym zakresie uzupełniają ją także źródła zewnętrzne, np. kroniki.
W pierwszych latach działalności inkwizycji w Langwedocji z uwagi na duży opór lokalnych społeczności większość wyroków dotyczyła zmarłych heretyków, których ciała ekshumowano i palono oraz zbiegów, których potępiano zaocznie. Kronikarz Wilhelm Pelhisson, który był asystentem inkwizytora Arnolda Katalończyka, w swej kronice wymienia jedynie cztery rzeczywiste egzekucje z wyroków inkwizytorów dominikańskich w latach 1234–1241 oraz jedną z wyroku legata papieskiego Jeana z Bernin w Albi w 1237, za to po imieniu wskazuje ponad 20 osób potępionych pośmiertnie i ponad 40 skazanych zaocznie. Wielu spośród potępionych zaocznie zostało później schwytanych i spalonych w Montségur w 1244. Niestety, Pelhisson nie podaje liczby penitentów, sugeruje jednak, że była ona znaczna; szczególnie wiele osób miało dobrowolnie się przyznać i nawrócić podczas tzw. „okresu łaski” w kwietniu 1235 oraz po nawróceniu Rajmunda Grosa w 1236. 19 lutego 1238 ponad 20 penitentów zostało skazanych na więzienie.
Inkwizytor Pierre Cella podczas śledztwa prowadzonego w rejonie Quercy w 1241–1242 pojednał z Kościołem 724 heretyków, na których nałożył różnego rodzaju pokuty. Inkwizytorzy Ferrier, Pons Gary, Pierre Durand i Guillaume Raymond między grudniem 1242 a wrześniem 1244, przesłuchali ponad 700 podejrzanych. W latach 1243–1245 Bernard de Caux wydał w Agen i Cahors 25 wyroków więzienia i konfiskaty dóbr. W latach 1245–1246 ten sam inkwizytor prowadził zakrojone na szeroką skalę śledztwo w rejonie Lauragais i Lavaur. Objęło 39 miejscowości, a przesłuchaniom poddano prawdopodobnie wszystkich dorosłych mieszkańców (5471 osób), z czego 207 uznano za winnych herezji. Spośród nich 23 osoby skazano na więzienie a 184 na kary pokutne. W latach 1246–1248 inkwizytorzy Bernard de Caux i Jean de Saint-Pierre wydali w Tuluzie 192 wyroki, z czego 43 stanowiły zaoczne potępienia, a 149 to wyroki więzienia. W Pamiers ci sami inkwizytorzy między wrześniem 1246 a majem 1247 skazali 7 osób na więzienie, a w Limoux w hrabstwie Foix 156 osób skazali na noszenie krzyży pokutnych.
Langwedockie rejestry z lat 1241–1248 nie zawierają żadnych wyroków śmierci, należy jednak pamiętać, że zachowała się jedynie część dokumentacji. Na podstawie dokumentów z ok. 1252 wiadomo, że w latach 40. XIII wieku inkwizytor Ferrier skazał na śmierć i konfiskatę dóbr około 60 heretyków z Albi, choć nie jest pewne, czy wszystkie te wyroki zostały wykonane. Ponadto w zeznaniach świadków i podejrzanych przesłuchiwanych przez inkwizytorów w latach 1242–1246 pojawiają się wzmianki o około 70 heretykach spalonych w latach 30. i 40. XIII wieku, jednak poza nielicznymi wyjątkami nie sposób stwierdzić czy osoby te zostały stracone na podstawie wyroków inkwizytorów czy też w wyniku samodzielnych decyzji władz świeckich. Przykłady z późniejszych lat wskazują, że takich arbitralnych egzekucji dokonanych przez władze świeckie było bardzo dużo i niekiedy wykonywano je na osobach rozgrzeszonych przez inkwizytorów.
Ogółem do połowy XIII wieku faktyczne egzekucje stanowiły prawdopodobnie około 1% wszystkich wyroków, wyroki więzienia ponad 10%, za to zaoczne potępienia aż 25%. Andrea Del Col ocenia, że w ciągu około 100 lat (1233 do 1330) inkwizytorzy w Langwedocji osądzili około 15–20 tysięcy katarów.
Najlepiej udokumentowana jest działalność Bernarda Gui, inkwizytora Tuluzy w latach 1307–1323, gdyż zachował się kompletny rejestr wydanych przez niego wyroków (tzw. Liber Sententiarum). W ciągu całego okresu swej aktywności inkwizytorskiej wydał on 633 wyroki skazujące przeciw 602 osobom (31 było recydywistami), w tym:
w stosunku do 17 osób, które zmarły przed końcem procesu, Bernard zadeklarował, że gdyby żyły, zostałyby skazane na więzienie,
w stosunku do jednej osoby Bernard Gui orzekł nakaz wzięcia udziału w następnej krucjacie do Ziemi Świętej;
w jednym przypadku wymierzenie kary zostało odroczone.Do tego Bernard Gui wydał jeszcze 274 wyroki polegające na złagodzeniu odbywanych kar już skazanym heretykom; w 139 przypadkach zamienił więzienie na noszenie krzyży, a w 135 noszenie krzyży na pielgrzymkę. Do pełnej statystyki należy dodać jeszcze 22 nakazy zburzenia domów służących heretykom za miejsca spotkań, jedno potępienie i spalenie pism żydowskich (w tym komentarzy do Tory) oraz nałożenie zbiorowej pokuty na miasto Cordes.
W okręgu Carcassonne w latach 1322–1329 według niepełnych danych papiescy inkwizytorzy spalili 32 osoby, 58 skazali na więzienie, a ponad 80 innych skazali na różne kary pokutne (noszenie żółtych krzyży, pielgrzymki itp.). Nadto ukarano czterech fałszywych świadków, pięciu heretyków potępiono pośmiertnie, sześć osób uwolniono od zarzutów oraz ogłoszono 60 wyroków polegających na złagodzeniu już odbywanych kar. W 1347 w Tuluzie i Carcassonne spalono łącznie sześciu beginów.
W 1467 w Rouerge sądzono trzech zwolenników schizmy Jeana Carriera, jednego z ostatnich stronników antypapieża Benedykta XIII z okresu Wielkiej schizmy zachodniej. Jednego z nich spalono, jeden zmarł w trakcie procesu, a na jednego nałożono pokutę.
Inkwizytor Louis Rochette, który w 1538 sam został spalony przez parlament tuluski jako heretyk, w 1536 prowadził w regionie Guyenne dochodzenie przeciwko domniemanym luteranom, które zakończyło się nałożeniem grzywny na dziewięć osób. Ponadto Rochette uniewinnił jednego urzędnika z Agen w 1537, a dwóch innych podejrzanych przekazał w ręce parlamentu w Bordeaux celem dalszego procedowania.
Dane o wyrokach wydawanych przez inkwizytorów prowansalskich są jeszcze bardziej fragmentaryczne. W 1318 inkwizytor Michel Le Moine sądził w Marsylii 25 franciszkańskich spirytuałów, z których czerech skazał na spalenie. 1348 w Embrun spalono 12 waldensów, a w 1353 na siedmiu innych inkwizytor Jean Dumont nałożył kary pokutne. Inkwizytor François Borel 1 lipca 1380 ogłosił zaoczne wyroki śmierci wobec 169 osób, w tym 108 z doliny Valpute, 32 z Argentiere i 29 z Freyssiniere. Nie wiadomo ile z nich faktycznie wykonano, potwierdzone jest stracenie jedynie sześciu osób schwytanych w 1382.
W ciągu XV wieku udokumentowanych jest około 40 egzekucji z wyroków inkwizytorów prowansalskich, w tym aż 15 na terenie włoskojęzycznej diecezji Aosty. W większości dotyczyły one osób oskarżonych o czary.
Inkwizytor Jean de Roma w 1532–1533 wytoczył procesy przeciwko 150 podejrzanym, z których siedmiu skazał na śmierć. Wyroki te zatwierdził parlament w Aix-en-Provence.
Działający w latach 1233–1244 pierwszy dominikański inkwizytor Francji Robert le Bougre zyskał szczególnie ponurą sławę. W 1236 Robert spalił około 60 osób na obszarze Szampanii i Flandrii, a 13 maja 1239 w miejscowości Montwimer wysłał na stos ponad 180 katarów.
Po odwołaniu Roberta z urzędu aktywność inkwizycji w północnej Francji utrzymywała się na bardzo niskim poziomie. W 1310 inkwizytor generalny Wilhelm z Paryża spalił beginkę Małgorzatę Porete i fałszywego konwertytę żydowskiego, a towarzysza Małgorzaty skazał na więzienie. W 1323 w Paryżu spalono żywcem jednego nekromantę i spalono zwłoki drugiego, który zmarł w więzieniu, a bliżej niesprecyzowaną liczbę duchownych korzystających z ich usług skazano na więzienie. Inkwizytor Jacques de Morey w 1372 prowadził proces przeciwko dwójce liderów sekty tzw. Kompanii Ubóstwa, zaliczanej do nurtu tzw. „herezji wolnego ducha”. Niejaką Jeanne Daubeton spalono wówczas na stosie wraz ze zwłokami jej towarzysza, który zmarł w więzieniu. W 1381 ten sam inkwizytor skazał na więzienie paryskiego prewota Hugona Aubriot, oskarżonego o sprzyjanie heretykom i żydom.
Z XV wieku zachowały się sporadyczne wzmianki o inkwizycyjnych procesach o czary. W 1453 w Evreux były profesor Sorbony Wilhelm Adline został skazany na więzienie za udział w sabatach. Pojedyncze egzekucje odnotowano w Nevers (ok. 1438) i Langres (1459). Jeden z największych procesów w tym rejonie miał miejsce w latach 1459–1460 w Arras; 34 osoby oskarżono wówczas o czary i satanizm, 12 z nich spalono na stosie.
W 1465 inkwizytor Nicolas Jacquier osądził w Lille pięciu waldensów, z czego jednego skazał na śmierć.
W Burgundii i Lotaryngii na temat działalności inkwizycji nie wiadomo nic konkretnego niemal do końca XIV wieku. Dopiero w 1399 w kilku miastach diecezji lozańskiej odbyły się postępowania przeciwko waldensom. We Fryburgu papieski inkwizytor Humbert Franconis uniewinnił 53 podejrzanych o przynależność do tej sekty, natomiast w Bernie mianowany przez biskupa inkwizytor Nikolaus von Landau, przeor miejscowego konwentu dominikanów, pojednał z Kościołem 130 waldensówInkwizytor Ulric de Torrenté w 1428 uczestniczył w masowych procesach o czary w diecezji siońskiej. Według zapisów kronikarskich w ich wyniku spalono kilkaset ofiar, ale dokładnych danych nie da się podać z uwagi na zbyt małą ilość dokumentów. Ten sam inkwizytor w latach 1429–1430 spalił trzech waldensów we Fryburgu i wielu innych uwięził, a w 1439 w Neuchatel spalił dwóch mężczyzn za herezję.
Nie licząc procesów z 1428, w prowincji burgundzko-lotaryńskiej udokumentowanych jest co najmniej 35 egzekucji za czary w ciągu XV i na początku XVI wieku. Ponadto w 1525 inkwizytor Metzu Nicolas Savin spalił jednego z pierwszych protestanckich męczenników Jeana Castellane.
Poniższa lista obejmuje jedynie egzekucje heretyków z wyroku papieskich inkwizytorów we Francji, a nie sądów biskupich, parlamentów czy innych sądów świeckich. Obejmuje też tylko te przypadki, gdzie źródła pozwalają na ustalenie liczby straconych.
Razem daje to prawie 600 egzekucji w ciągu ponad trzystu lat. Bilans ten jednak z całą pewnością jest dalece niekompletny, z uwagi na luki w dokumentacji. Prawdopodobnym jest, że przynajmniej część spośród około 70 katarów, o których spaleniu wspominają protokoły langwedockie z lat 1242–1246 nie precyzując okoliczności ich stracenia, także zostało skazanych przez inkwizytorów. Należy też mieć na uwadze fragmentaryczność protokołów langwedockich z XIII i XIV wieku i brak w zasadzie jakiejkolwiek dokumentacji procesowej z pozostałych prowincji sprzed XV wieku. Nieznana pozostaje liczba czarownic straconych przez inkwizytorów w diecezji Autun przed 1437, w diecezji siońskiej w 1428 oraz w Gaskonii w latach 50. tego stulecia. Ogólna liczba straconych przez inkwizycję papieską we Francji od 1233 do połowy XVI wieku może więc być kilkakrotnie wyższa.
Francuscy biskupi kontynuowali aktywną działalność inkwizytorską nawet po ustanowieniu inkwizycji papieskiej. W latach 1232–1234 biskup Tuluzy Rajmund skazał na stos prawdopodobnie kilkudziesięciu katarów; kilka tych egzekucji odnotował Wilhelm Pelhisson w swej kronice. Ferrier Katalończyk, który zanim w 1242 został papieskim inkwizytorem Carcassonne pełnił funkcję inkwizytora biskupiego w archidiecezji Narbonne, w latach 1237–1239 skazał co najmniej 20 osób na więzienie.
W latach 1249–1257 inkwizytorzy biskupi w diecezji tuluskiej wydali 306 wyroków skazujących, nie licząc kar pokutnych nakładanych w „okresach łaski”. 21 osób skazano na śmierć, 239 na więzienie, a ponadto 30 osób potępiono zaocznie i 11 pośmiertnie; w pięciu dalszych przypadkach rodzaj kary nie jest znany, ponieważ jednak wszystkie dotyczyły relapsos (recydywistów), w grę wchodzi jedynie więzienie lub stos.
Biskup Albi Bernard Castanet w latach 1299–1300 wydał 35 wyroków skazujących na więzienie o różnym rygorze. Biskup Pamiers Jacques Fournier w latach 1318–1325 prowadził dochodzenie wobec 89 osób. Wydał co najmniej 64 wyroki skazujące, w tym 5 osób skazał na spalenie, 46 skazał na więzienie, 9 zobowiązał do noszenia krzyży pokutnych a 4 potępił pośmiertnie (w tym dwie ekshumacje i dwóch zmarłych w więzieniu). Ostatni katarski doskonały Guillame Belibaste został spalony w 1321 w Villerouge-Termenes na podstawie wyroku arcybiskupa Narbonne Bernarda de Farges. W latach 1319–1322 sądy biskupie w Langwedocji spaliły 67 beginów.
Także na północy kraju wprowadzenie inkwizycji nie spowodowało zaniku antyheretyckiej działalności biskupów. W 1411 biskup Cambrai Pierre d'Ailly skazał na więzienie członka sekty zwanej Homines Intelligentiae. W maju 1421 w Douai biskup Arras osądził 25 waldensów, z czego pięciu spalił, a reszcie wymierzył kary wygnania, więzienia lub krzyży pokutnych. W 1431 biskup Beauvais Pierre Cauchon skazał na stos Joannę d’Arc (później zrehabilitowaną), która spłonęła w Rouen. Mniej więcej w tym samym czasie procesy przeciwko podejrzanym o herezję wytaczali także biskupi flandryjscy.
Dochodzenie przeciw waldensom w Alpach wszczęte w 1486 przez arcybiskupa Embrun Jeana Bayle okazało się całkowitym fiaskiem, gdyż mieszkańcy dolin odmówili podporządkowania się mu. Doprowadziło to do ogłoszenia krucjaty przeciwko waldensom.
W okresie reformacji antyheretycka działalność biskupów, podobnie jak inkwizytorów, podlegała coraz silniejszej kontroli parlamentów. Wyroki śmierci co do zasady podlegały zatwierdzeniu przez sądy parlamentarne. Większość procesów o herezję w XVI wieku przed sądami biskupimi dotyczyła duchownych, zwłaszcza kleru diecezjalnego.
Wolfgang Behringer: Witches and Witch-Hunts: A Global History. Polity Press Ltd., 2004. ISBN 978-0745627182.
Louisa Anne Burnham: So great a light, so great a smoke: the Beguin heretics of Languedoc. Cornell University Press, 2008. ISBN 978-0-8014-4131-8.
Euan Cameron: Waldenses: rejections of holy church in medieval Europe. Wiley-Blackwell, 2000. ISBN 978-0-631-22497-6.
Michael Costen: The Cathars and the Albigensian Crusade. Manchester: Manchester University Press, 1997. ISBN 978-0-7190-4332-1.
Richard Kieckhefer: Repression of Heresy in Medieval Germany. Liverpool: Liverpool University Press, 1979. ISBN 0-85323-134-6.
Richard Kieckhefer: European witch trials:their foundations in popular and learned culture, 1300-1500. Berkeley & Los Angeles: University of California Press, 1976. ISBN 978-0-520-02967-5.
Paweł Kras: Ad abolendam diversarum haeresium pravitatem. System inkwizycyjny w średniowiecznej Europie. Lublin: Wydawnictwo KUL, 2006. ISBN 83-7363-431-2.
Henry Charles Lea: A History of the Inquisition of the Middle Ages. Vols. I – III. Londyn – Nowy Jork: MacMillan Co., 1887–1888.
Robert Lerner: The Heresy of the Free Spirit in the Middle Ages. University of Notre Dame Press, 2007 (reprint książki z 1972). ISBN 978-0-268-01094-2.
Raymond Mentzer: Heresy Proceedings in Languedoc, 1500–1560. Filadelfia: American Philosophical Society, 1984. ISBN 978-1-4223-7460-3.
William Monter: Judging the French Reformation. Heresy trials by sixtenth-century parlaments. Cambridge & Londyn: Harvard University Press, 1999. ISBN 978-0-674-48860-1.
William Monter, Heresy executions in Reformation Europe, 1520–1565, w: Ole Peter Grell, Robert W. Scribner: Tolerance and Intolerance in the European Reformation, Cambridge University Press, 2002, s. 48–64.
Mark Gregory Pegg: The Corruption of Angels. The Great Inquisition of 1245 – 1246. Princeton – Oxford: Princeton University Press, 2001. ISBN 0-691-00656-3.
Edward Peters: Inquisition. Berkeley – Los Angeles: University of California Press, 1989. ISBN 9-780520-066304.
Petra Seifert (red.): Księga Inkwizycji. Podręcznik napisany przez Bernarda Gui. Kraków: Wydawnictwo WAM, 2006. ISBN 83-7097-941-6.
Nicola Mary Sutherland: Princes, politics, and religion, 1547-1589. Continuum International Publishing Group, 1984. ISBN 978-0-907628-44-6.
Jean-Marie Vidal: Bullaire de l'Inquisition Français au XIV siecle et jusqu'a la fin du Grand Schisme. Paryż: 1913.

Insurekcja warszawska 1794 roku (czasem także powstanie warszawskie 1794 roku) – zbrojne powstanie armii koronnej i mieszkańców Warszawy przeciwko okupacyjnemu garnizonowi rosyjskiemu w czasie insurekcji kościuszkowskiej. Jego celem było przejęcie kontroli nad miastem z rąk Imperium Rosyjskiego. Rozpoczęło się 17 kwietnia 1794, wkrótce po tym, jak do stolicy dotarła wieść o zwycięstwie Tadeusza Kościuszki w bitwie pod Racławicami.
Ignacy Działyński oraz wysłannik Kościuszki Tomasz Maruszewski pracowali nad przygotowaniem powstania w Warszawie od końca 1793 roku. Udało im się przekonać do tej idei większość stacjonujących jeszcze w mieście jednostek regularnej armii polskiej, w walkach wzięła także udział znaczna liczba cywilów zrzeszonych w rozmaitych milicjach.
Walki uliczne, które początkowo toczyły się tylko na jednej ulicy na zachodnich obrzeżach warszawskiej Starówki, w ciągu kilku godzin objęły całe miasto. Mimo znacznej przewagi liczebnej i technicznej, rosyjski garnizon został zaskoczony przez rozwój wypadków. Uzbrojone w broń zdobytą w Arsenale Królewskim regularne jednostki armii koronnej i ochotnicze milicje już w pierwszych godzinach powstania zdołały rozproszyć wojska carskie.
Część rosyjskich oddziałów próbowała wyrwać się z miasta już na początku walk i poniosła przy tym znaczne straty, inne znalazły się w okrążeniu w odosobnionych miejscach rozsianych po całej Warszawie, ostrzeliwane ze wszystkich stron. Jeszcze innym udało się wyrwać na Powązki, pod osłonę stacjonujących tam jednostek pruskiej kawalerii. Większość wojsk rosyjskich pozostała jednak uwięziona w mieście, gdzie w izolowanych punktach oporu Rosjanie bronili się jeszcze do 19 kwietnia.
Insurekcja uznawana jest za największy sukces militarny powstania kościuszkowskiego; polskie zwycięstwo umożliwiło objęcie nim całego kraju. Do rosyjskiej klęski przyczyniło się wiele czynników. Igelström wysyłając część podległych sobie wojsk na spotkanie Kościuszki świadomie zredukował rosyjski garnizon Warszawy. Ponadto nieumiejętnie rozmieścił pozostałe oddziały, przez co Polakom udało się je odseparować od siebie nawzajem i pokonać jeden po drugim. Już od pierwszych chwil insurekcji Polakom sprzyjała też cywilna ludność miasta, a gdy Rosjanom nie udało się zabezpieczyć Arsenału i obrońcy wydali broń cywilom, wojska Igelströma zaczęły być ostrzeliwane w całym mieście.
Po II rozbiorze wojska pruskie i rosyjskie stacjonowały na terytorium – de iure wciąż niezależnej – Rzeczypospolitej, w zasadzie bez przerwy. Okupacja i związane z nią ciężary przyczyniły się do dalszego osłabienia ekonomicznego kraju, ale także do radykalizacji nastrojów w miastach, szczególnie w Warszawie. Znaczenie miała także postępująca pauperyzacja ludności spowodowana rządami Targowicy i polityką celną Królestwa Prus. Faktycznie wpływy obcych dworów na polskim dworze królewskim – często uosabiane przez postać rosyjskiego ambasadora Nikołaja Repnina – rosły od wielu lat, jednak dopiero rozbiory Polski doprowadziły do tego, że fakt ten zaczął budzić sprzeciw nie tylko części szlachty i władz, ale też pozostałych stanów polskiego społeczeństwa.
Po przegranej przez Rzeczpospolitą wojnie polsko-rosyjskiej 1792 roku Rada Nieustająca została zmuszona do wprowadzenia reformy wojskowej odwracającej wcześniejsze plany sejmu czteroletniego. Zgodnie z planami przegłosowanymi przez tzw. sejm grodzieński liczebność armii miała zmniejszyć się o przeszło połowę, do 15.449. Pod naciskiem targowiczan istniejące jednostki zostały rozsiane po całym kraju, by nigdzie nie miały przewagi nad stacjonującymi w Polsce wojskami rosyjskimi. Artylerię polską rozbrojono, a jej działa przekazano do Arsenału Królewskiego. W chwili wybuchu powstania znalazło się w nim ok. 60 dział i przeszło 15.000 karabinów. Rozpoczęto również redukcję etatów w większości jednostek; zdemobilizowani żołnierze mieli zasilić szeregi armii Rosji i Prus, a część jednostek na ziemiach przejętych przez Rosję na mocy rozbioru przeszła pod komendę rosyjską w całości.
Redukcji wojska sprzeciwiało się wielu oficerów, którzy w tajemnicy magazynowali broń i zaopatrzenie z likwidowanych jednostek w magazynach rozmieszczonych przede wszystkim na terenie Warszawy.
Na wieść o proklamacji Kościuszki na krakowskim rynku (24 marca) i o jego zwycięstwie pod Racławicami (4 kwietnia), napięcie w Warszawie gwałtownie wzrosło. Polski król Stanisław August Poniatowski sprzeciwiał się insurekcji Kościuszki i 2 kwietnia wraz z członkami Rady Nieustającej wydał proklamację potępiającą ją. Wysłał także Józefa Ankwicza oraz hetmana wielkiego koronnego Piotra Ożarowskiego, najwyższego poza królem dowódcę wojskowego Rzeczypospolitej, do Osipa Igelströma, rosyjskiego ambasadora i dowódcy wszystkich rosyjskich wojsk okupacyjnych na terytorium Polski. Przedłożyli oni propozycję wspólnej ewakuacji wojsk rosyjskich i lojalnych wobec króla wojsk polskich do obozu wojskowego w Nowym Dworze Mazowieckim. Tam król, jego dwór, a także przywódcy konfederacji targowickiej i członkowie frakcji rosyjskiej mogliby w spokoju oczekiwać na rozwój wypadków i opadnięcie fali niepokojów w stolicy.
Igelström odrzucił propozycję i oświadczył, że nie widzi powodu, by wojska rosyjskie miały opuszczać Warszawę. Posłał za to korpus gen. Aleksandra Chruszczowa w celu przechwycenia wojsk Kościuszki i powstrzymania ich przed zbliżeniem się do stolicy. Zarządził także wzmożoną inwigilację potencjalnych zwolenników Kościuszki i wprowadził cenzurę całej korespondencji pocztowej wjeżdżającej lub opuszczającej miasto. Wydał także polecenie aresztowania osób podejrzewanych o jakiekolwiek związki z powstańcami. Wśród aresztowanych miały znaleźć się także osoby wysoko postawione, m.in. generałowie Antoni Madaliński, Kazimierz Nestor Sapieha i Ignacy Działyński, a także szambelan królewski Jan Walenty Węgierski, marszałek sejmu Stanisław Małachowski, Ignacy i Stanisław Kostka Potoccy oraz Hugo Kołłątaj. Jednocześnie siły rosyjskie pozostałe w mieście rozpoczęły przygotowania do prewencyjnego rozbrojenia słabej polskiej załogi Warszawy. Kluczem miało być przejęcie Arsenału Królewskiego przy ulicy Miodowej. Rosyjskie próby przeciwdziałania wybuchowi spodziewanego powstania w mieście nie tylko nie przyniosły rezultatu, ale wręcz zaogniły jeszcze atmosferę, bowiem doniesiono o nich polskim przywódcom.
Na wszelki wypadek oddziały rosyjskie rozpoczęły także przygotowania do rozwiązania siłowego: garnizon miał zająć najważniejsze budynki w mieście i utrzymać je do czasu nadciągnięcia posiłków z Rosji, lub też ze strony innych jednostek carskich stacjonujących w Polsce. Generał Johann Jakob Pistor rozkazał, by prewencyjnie otoczyć koszary potencjalnie nielojalnych polskich jednostek wojskowych i rozbroić je, zarządził także przejęcie Arsenału by uniemożliwić ewentualnym powstańcom zdobycie broni. Znany ze swoich prorosyjskich sympatii biskup Józef Kossakowski zasugerował wręcz, by do wyłapania wywrotowców wykorzystać uroczystości wielkosobotnie, przypadające w tym roku na 19 kwietnia: wojska rosyjskie miały otoczyć kościoły i wyłapać wszystkich wichrzycieli wychodzących z mszy.
Strona polska także szykowała się do przyszłej walki, choć osłabiło ją aresztowanie części przywódców. Równolegle przygotowania do uderzenia na rosyjską obsadę miasta czynili zarówno radykalni jakobini polscy, jak i bardziej umiarkowani członkowie obozu reformatorskiego, dawniej skupionego wokół osoby króla Stanisława Augusta. W mieście działali też stronnicy Kościuszki, przede wszystkim Tomasz Maruszewski, jego wysłannik, który przybył do Warszawy z misją przygotowania zbrojnego powstania. Maruszewski stworzył w tym celu Związek Rewolucyjny będący porozumieniem kilku wcześniej istniejących kół dążących do wypchnięcia Rosjan z kraju. Wśród członków związku znalazło się wielu wysoko postawionych dowódców polskich wojsk stacjonujących w Warszawie, w tym Michał Chomentowski, generał Krystian Godfryd Deybel de Hammerau, majorowie Józef Górski, Józef Zeydlitz, Wojciech Greffen, kapitanowie Stanisław Kosmowski, Fryderyk Melfort, Grzegorz Ropp i Dionizy Poniatowski.
Jednym z najważniejszych i najbardziej wpływowych utajonych stronników idei powstania antyrosyjskiego był generał Jan August Cichocki, wojskowy dowódca garnizonu miasta Warszawy; do końca nie zdradził się ze swoimi zamiarami przed Rosjanami, którzy do ostatnich chwil przed wybuchem powstania byli przekonani o jego lojalności. Cichocki wraz z generałem Stiepanem Apraksinem przygotował plan obrony ważniejszych punktów miasta na wypadek rewolucji; zgodnie z nim kilka spośród najważniejszych strategicznie budynków w Warszawie (m.in. Arsenał, Zamek Królewski i prochownia) miały być ochraniane przez jednostki polskie, bez udziału jednostek rosyjskich, które wycofano na inne pozycje. Cichockiemu udało się także opóźnić planowaną redukcję etatów w polskich jednostkach, co przyczyniło się do późniejszych polskich sukcesów. W tym samym czasie ideę powstania przeciwko Rosjanom wśród mieszczan promowali także starsi warszawskich cechów: mistrz szewski Jan Kiliński, mistrz kowalski Jan Mariański i mistrz rzeźnicki Józef Sierakowski.
Mimo ożywionych przygotowań po obu stronach i zbliżającej się konfrontacji, król Stanisław August pozostał zupełnie bierny, a nadciągające wypadki rozegrały się bez jakiegokolwiek wsparcia – czy przeciwdziałania – z jego strony.
Jako że znaczną część sił polskich uczestniczących w insurekcji stanowiły nieregularne milicje oraz jednostki regularnego wojska w różnych stadiach demobilizacji, dokładna liczba żołnierzy walczących w insurekcji jest trudna do oszacowania. Jednocześnie zachowały się listy żołdu rosyjskiego garnizonu, dzięki czemu możliwe jest dość precyzyjne oszacowanie liczby żołnierzy, jakich do swojej dyspozycji miał Igelström.
Formalnie dowódcą wszystkich sił polskich był hetman Piotr Ożarowski. Jednak jako stronnik Targowicy aktywnie przeciwdziałał planom spiskowców, dlatego na przebieg walk miał znikomy wpływ. Ani on, ani członkowie Związku Rewolucyjnego nie dowierzali też dowódcy garnizonu warszawskiego, gen. Janowi Augustowi Cichockiemu, którego stosunek do idei powstania nie jest jasny. Z zachowanych źródeł nie jest też jasne kto przygotował plan insurekcji i wydaje się prawdopodobne, że strona polska przystępowała do niej bez głównodowodzącego, który miałby koordynować całość działań. Pod koniec pierwszego dnia walk rolę tę zaczął pełnić gen. Stanisław Mokronowski.
Dowództwo po stronie rosyjskiej trzymał w swoim ręku ambasador Igelström, pełniący jednocześnie funkcję generała en chef wszystkich wojsk rosyjskich stacjonujących w Rzeczypospolitej. Próbował on później zrzucić winę za bieg wypadków na swojego zastępcę, gen. Zubowa, jednak współcześni historycy są zgodni, że to Igelström do ostatnich chwil próbował osobiście dowodzić wszystkimi oddziałami zaangażowanymi w walkę, co nie powiodło się wskutek odcięcia ambasady rosyjskiej od reszty miasta.
Dokładna liczba żołnierzy biorących udział w insurekcji po stronie polskiej jest trudna do oszacowania, a pomiędzy szacunkami podawanymi przez różnych autorów występują rozbieżności. Zdaniem Kazimierza Bartoszewicza polskie siły regularne obejmowały ok. 3000 pieszych oraz 150 konnych z różnych jednostek. Z kolei Wojciech Kępka-Marianski ocenia, że cały garnizon Warszawy liczył ok. 3900 żołnierzy, choć po odjęciu urlopowanych i chorych nie mogło to być więcej, niż 3500. Największym oddziałem walczącym po polskiej stronie był Regiment Gwardii Pieszej z 950 lub 1041 bagnetami. Regiment stacjonował w koszarach na Faworach, w pewnym oddaleniu od miasta, a do jego zadań należało ochranianie m.in. Zamku Królewskiego i kilku innych strategicznie ważnych obiektów. Stacjonujący w Zamku Ujazdowskim 10. Regiment Pieszy miał zostać zredukowany do 600 bagnetów, jednak w chwili wybuchu insurekcji w kwietniu 1794 wciąż mógł wystawić 850 bagnetów. Trzecią z większych regularnych jednostek stacjonujących w Warszawie był likwidowany 5. Regiment Fizylierów, którego dwie kompanie (roty) w sile 248 ludzi stacjonowały w Arsenale.
Poza tymi trzema regimentami w walkach po polskiej stronie wzięły udział elementy wielu jednostek wojskowych w różnych stopniach demobilizacji, wśród nich dowodzony przez majora Jana Poniatowskiego spieszony oddział z 4. Regimentu Straży Przedniej w sile 49 szabel, 331 szabel Pułku Ułanów Królewskich płk. Stanisława Koeniga i 364 z potężnego niegdyś Regimentu Gwardii Konnej płk. Dionizego Poniatowskiego. Na Pradze, po wschodniej stronie Wisły, stacjonowało 680 żołnierzy i 337 koni królewskich szwadronów ułańskich oraz 208 żołnierzy Batalionu Pontonierów płk. Jana Gislera. Te ostatnie jednostki w pierwszych godzinach powstania sforsowały rzekę i wzięły udział w walkach, musiały jednak pozostawić konie na drugim brzegu i kawalerzyści walczyli w szyku pieszym.
Pod względem organizacyjnym polskie wojska piesze stanowiły dwa niepełne bataliony Gwardii Koronnej, dwa bataliony z Regimentu Działyńskiego i rota (od 140 do 200 ludzi) gwardii węgierskiej z Chorągwi Marszałkowskiej. Artylerię i wojska inżynieryjne reprezentowały trzy roty kanonierów, dwie fizylierów i osiemdziesięciu saperów. Kawalerię z kolei stanowiły trzy roty Komisji Skarbowej, cztery szwadrony Gwardii Konnej, dwa Kawalerii Narodowej i trzy ułanów królewskich.
Kazimierz Bartoszewicz w swojej monografii insurekcji ocenia, że w rozmaitych milicjach i innych jednostkach paramilitarnych służyło nie więcej niż 3000 osób, a prawdopodobnie liczba ta była dużo mniejsza, między 1500 a 2000. Z kolei Wojciech Kępka-Marianski ocenia ich liczbę na pomiędzy 15 a 20 tysięcy (spośród ok. 25 tysięcy wszystkich mieszczan zdolnych do noszenia broni), podobne liczby podaje Wacław Tokarz, jednak Andrzej Ajnenkiel uznaje je za przesadzone i ocenia, że cywilów biorących udział w walkach było nie więcej, niż 10 tysięcy. W każdym razie wielu spośród nich było w istocie zdemobilizowanymi weteranami rozmaitych polskich oddziałów, którzy po odesłaniu ze służby pociągnęli do stolicy w ślad za swoimi jednostkami. Wśród walczących milicjantów znaczny udział mieli także Żydzi, choć faktyczna liczba uczestników walk wyznania mojżeszowego jest niemożliwa do ustalenia.
Formalnie liczebność rosyjskiego garnizonu stolicy Rzeczypospolitej wynosiła 11 750 żołnierzy, w tym 1500 szabel i przynajmniej tysiąc artylerzystów obsługujących 39 dział, a także bliżej niesprecyzowana liczba kozaków. Ze względu jednak na powszechną w rosyjskiej armii i służbie cywilnej korupcję bataliony piechoty, których stan etatowy wynosił 960 żołnierzy, w praktyce rzadko miały więcej niż 500. Po insurekcji w budynku ambasady rosyjskiej znaleziono listę płac opublikowaną następnie na łamach „Gazety Wolnej Warszawskiej”. Zgodnie z nią Igelström dysponował 7948 ludźmi pod bronią, 1041 końmi i 34 działami. Większość stanowili żołnierze Syberyjskiego i Kijowskiego Pułku Gwardii. Rosyjski dowódca mógł także liczyć na wsparcie pruskiego oddziału generała Friedricha von Wölcky’ego, stacjonującego między Powązkami a Marymontem i liczącego 1500 żołnierzy i 4 działa. Nie wziął on jednak udziału w walkach.
Choć wojska rosyjskie miały ogromną przewagę nad regularną armią polską pozostałą w Warszawie po wojnie 1792 roku, w praktyce rosyjskie oddziały rozsiane były po całym mieście, gdzie ochraniały rozmaite składy, magazyny i rezydencje oficerów. Co więcej, wydane im rozkazy na wypadek wybuchu zbrojnego powstania były często sprzeczne, nie uwzględniały też możliwości walki przeciwko regularnym jednostkom armii polskiej.
Gdy polscy spiskowcy odkryli plan biskupa Kossakowskiego, by w Wielką Sobotę przeprowadzić masowe aresztowania w kościołach, zadecydowano o przyspieszeniu przygotowań i rozpoczęciu akcji zbrojnej niezwłocznie. W Wielką Środę polski garnizon miasta w tajemnicy pobrał ładunki prochowe i amunicję do dział i muszkietów, a nocą polskie jednostki rozlokowano w strategicznych punktach miasta, wbrew uzgodnionemu wcześniej z Rosjanami podziałowi. Dowódcy rosyjscy zdawali sobie sprawę z przygotowań do powstania i ich wojsku także wydano dodatkową amunicję.
O 03:30 w nocy około 20 polskich dragonów opuściło Koszary Mirowskie i wyruszyło w kierunku Ogrodu Saskiego. Napotkawszy niewielki rosyjski posterunek z dwoma działami ustawiony przy Żelaznej Bramie, dragoni przeszli z marszu do szarży i zdobyli działa. Wkrótce potem reszta Regimentu Gwardii Konnej opuściła koszary i wyruszyła w dwóch grupach: jedna w kierunku Rogatek Wolskich na zachodnich przedmieściach, a druga w stronę Arsenału, gdzie rosyjskie jednostki przygotowywały się do wzięcia składu broni i amunicji siłą. W tym czasie do załogi Arsenału dołączył także niewielki oddział pontonierów i spieszonej Kawalerii Narodowej pod dowództwem pułkownika Jana Jerzego Giesslera, który przeprawił się był przez Wisłę wcześniej tej samej nocy.
O 05:00 rozpoczęło się planowane przez Rosjan natarcie na Arsenał, jednak niespodziewany opór ze strony przygotowanych polskich obrońców sprawił, że szturm szybko się załamał. Wkrótce po pierwszych strzałach załoga Arsenału rozpoczęła także rozdawanie broni i amunicji chętnym mieszkańcom Warszawy, których coraz większy tłum zbierał się w okolicy, i którzy zasilili szeregi obrońców. Obrona Arsenału pokrzyżowała plany Rosjan, jednak plan Polaków by uderzyć z zaskoczenia na rosyjskich żołnierzy na ulicach miasta, a nie w ich koszarach czy punktach oporu również się nie powiódł, przepadł także element zaskoczenia. Wobec tego spod Arsenału ruszyły w miasto mniejsze oddziały z zadaniem likwidowania napotkanych placówek rosyjskich nim rosyjskie dowództwo w pełni zda sobie sprawę z rozmiaru powstania. Jeden z takich oddziałów, uzbrojony w dwa działa, przebił się przez Stare Miasto na plac Krasińskich, dwie inne grupy wyruszyły ulicą Długą. Ich działania rozniosły wieść o powstaniu po całym mieście. Do 06:30 regularne oddziały polskie toczyły walki z wojskiem rosyjskim na Nalewkach i Kłopot. Na Bonifraterskiej około 07:00 batalion majora Wasyla Titowa został zaatakowany przez Gwardię Pieszą; bronił się przez cztery godziny, jednak ostatecznie z resztą ludzi wycofał się na Powązki pod opiekę stacjonujących tam wojsk pruskich. Ciężkie walki wywiązały się także na Lesznie, gdzie u stóp kościoła Karmelitów Rosjanie ponieśli ciężkie straty. Ostatecznie po kilku godzinach zaciekłych walk większość walczących tam rosyjskich szeregowych poddała się do niewoli, a oficerów chcących kontynuować walkę wybito do nogi.
Początkowe potyczki i fiasko planów obu walczących stron spowodowały ogromny chaos w ich szeregach, tym większy, że nie wszystkie oddziały otrzymały właściwe rozkazy i nie wszystkie zostały powiadomione o zamierzeniach dowódców. Jedną z takich zagubionych jednostek był oddział Regimentu Gwardii Pieszej, który przebił się przez ogarnięte walkami ulice na dziedziniec Zamku Królewskiego, gdzie jego dowódca postanowił czekać na dalsze rozkazy. Gdy do zgromadzonych tam żołnierzy wyszedł król Stanisław August, ci złożyli ślubowanie, że będą bronić jego osoby do ostatka, jednak na odgłos strzelaniny na ulicy Miodowej większość oddziału opuściła dziedziniec i dołączyła do wojsk powstańczych. Rosyjskie wojska odparte spod bram Arsenału również wycofały się na Miodową, gdzie zebrały się przed zajmowanym przez Igelströma Pałacem Młodziejowskich. Wprawdzie uderzył na nie od strony Pałacu Krasińskich niewielki oddział polskiej piechoty, ale Rosjanom udało się odeprzeć atak, wybić polską jednostkę i nieco przywrócić dyscyplinę. Dowódcom rosyjskim nie udało się jednak w pełni opanować chaosu we własnych szeregach, bowiem kwatera na Miodowej została odcięta od reszty miasta i otoczona przez polskie wojska. Tym samym Igelström utracił możliwość wezwania na pomoc stacjonujących poza śródmieściem oddziałów, stracił też jakąkolwiek możliwość komunikacji z pozostałymi jednostkami rosyjskimi toczącymi walki w Warszawie; sparaliżowało to kompletnie rosyjski scentralizowany system dowodzenia, który opierał się na bezpośrednich rozkazach od Igelströma.
Do 07:00 sytuacja nieznacznie się wyklarowała, a chaotyczne z początku walki na Miodowej przerodziły się w regularną bitwę szeregów piechoty: Rosjanie ponawiali natarcia w rejonie Arsenału, sami jednocześnie byli atakowani w rejonie pałacu Igelströma. Trzy rosyjskie grupy bojowe, o sile około batalionu każda, zaatakowały Arsenał z trzech stron: od Tłomackiego, wzdłuż Miodowej i od strony ulicy Franciszkańskiej. Wszystkie trzy szturmy odparto z ciężkimi stratami po obu stronach, jednak polskie kontruderzenia wzdłuż Miodowej, Senatorskiej, Leszna i Podwala również nie przyniosły rozstrzygnięcia.
Atak w rejonie Leszna miał za zadanie zniszczyć rosyjski batalion piechoty zajmujący pozycje przed kościołem Karmelitów. Po trwających kilka godzin zaciekłych walkach Rosjanie wycofali się do wnętrza kościoła, gdzie walki trwały jeszcze przez jakiś czas. Ostatecznie większość żołnierzy rosyjskich poddała się, jedynie niewielki oddział złożony głównie z oficerów kontynuował opór we wnętrzu kościoła i został wybity do ostatka.
Tymczasem o 06:00 polski 10. Regiment Pieszy pułkownika Filipa Haumana opuścił kwatery w Zamku Ujazdowskim na południe od miasta i rozpoczął marsz w kierunku Zamku Królewskiego. Jako że do tego czasu w szeregach Rosjan zapanował chaos, pułkowi udało się dotrzeć do skrzyżowania Nowego Światu ze Świętokrzyską bez oporu ze strony mijanych posterunków rosyjskich, których dowódcy nie mieli rozeznania w sytuacji w mieście i czekali na rozkazy. Polską jednostkę zatrzymał dopiero na Krakowskim Przedmieściu liczący przynajmniej 600 ludzi i uzbrojony w pięć dział oddział generała Wasilija Miłaszewicza, wspomagany przez niewielki oddział kawalerii księcia Fiodora Gagarina. Rosyjski oddział zajął dogodne i dobrze umocnione pozycje po obu stronach ulicy: w Pałacu Kazimierzowskim oraz przed kościołem św. Krzyża. Pułkownik Hauman rozpoczął rozmowy z dowódcą rosyjskiej jednostki próbując wynegocjować przejście i tłumacząc, że nie ma zamiaru brać udziału w jakiejkolwiek rewolucji, a chce jedynie bronić ze swym oddziałem króla. Rozmowy jednak przeciągały się, a ok. 08:00 załamały się ostatecznie.
Polacy ruszyli więc do szturmu na rosyjskie pozycje, jednak w wyniku ataku polski pułk został odparty i częściowo rozproszony. Jeden z jego oddziałów pod dowództwem majora Stanisława Lipnickiego znalazł schronienie w murach kościoła Dominikanów Obserwantów, gdzie stawił opór ścigającym go jednostkom rosyjskim. Inny pododdział porucznika Sypniewskiego przebił się do Pałacu Branickich, jeszcze innym udało się przebić opłotkami w stronę Starego Miasta, na tyły rosyjskich pozycji. W tej sytuacji, choć rosyjski oddział bezsprzecznie wygrał potyczkę, znalazł się w krzyżowym ogniu i został otoczony przez jednostkę, którą niedługo wcześniej rozgromił. Na polu bitwy, na tyłach Rosjan pojawił się też niewielki acz głośny oddział cywilów pod dowództwem Kilińskiego, na co wszystkie rozproszone oddziały Działyńczyków przypuściły ponowny szturm na pozycje rosyjskie.
W wyniku bodaj najkrwawszego epizodu insurekcji rosyjski oddział został wybity niemal doszczętnie, generał Miłaszewicz został ciężko ranny i dostał się do niewoli przy próbie wyprowadzenia ocalałych żołnierzy w stronę Pałacu Kazimierzowskiego, a książę Gagarin zginął w okolicach Kuźni Saskiej, zaatakowany wraz z ostatnimi pozostałymi przy życiu konnymi przez uzbrojonych cywilów. Po tym zwycięstwie 10. Regiment uporządkował szyki i około południa pomaszerował w szyku pod Zamek Królewski, gdzie wziął jeszcze udział w walkach z mniejszymi oddziałami na Starym Mieście. Walkę na Krakowskim Przedmieściu uznaje się za punkt zwrotny insurekcji, po tej klęsce siły rosyjskie utraciły inicjatywę.
Zwycięstwo 10. Regimentu znaczyło punkt zwrotny w historii insurekcji, bowiem złamało morale jednostek rosyjskich na południowych obrzeżach miasta. W godzinach popołudniowych walki wokół kwatery Igelströma toczyły się jednak nadal, i to z nie mniejszą intensywnością; trwały również ciężkie walki o kontrolę nad Arsenałem i ulicą Miodową, a obie strony ściągały posiłki z całego miasta.
Przy Miodowej piechota rosyjska broniła się zaciekle. Choć zmuszono ją do odwrotu w stronę kościoła Kapucynów, udało jej się zatrzymać ataki Polaków. Wkrótce jednak Polacy wtoczyli do krużganków klasztoru armatę i rozpoczęli ostrzał górnych pięter, a w celach klasztornych rozgorzała gwałtowna walka na bagnety. Jak odnotowuje Kazimierz Bartoszewicz, na koniec dnia cały klasztor był pełen trupów, ze schodów krew płynęła strumieniami. Wypad rosyjski zdobył też Pałac Borchów, przez ostrzeliwaną ulicę nie dotarły jednak do niego posiłki. Rosjanie opanowali też gmach Pałacu Krasińskich, z którego okien polska piechota raziła wcześniej Rosjan zgromadzonych na ulicy. Ogród pałacowy pozostał jednak w polskich rękach i stał się polem zaciekłych walk o kontrolę nad tym terenem. Naoczny świadek wydarzeń, służący w rosyjskiej armii niemiecki poeta Johann Gottfried Seume pisał później, że na dziedzińcu rosyjskiego poselstwa od dymów prochowych nie widać było niczego na szerokość dłoni.
W innych częściach miasta wojska rosyjskie przeszły do defensywy i broniły izolowanych punktów oporu zorganizowanych naprędce w pałacach i kamienicach. Jedną z takich redut był położony nad samą Wisłą dom Szanowskiego na Powiślu, gdzie niewielka grupa Rosjan broniła się przed atakami 10. Regimentu do późnego popołudnia. W nieodległych Łaźniach Kwiecińskiego dwie kompanie rosyjskiej piechoty pod dowództwem majora Mayera z pomocą dwóch dział broniły się w okrążeniu przez cały dzień. Po ponawianych przez 10. Regiment szturmach Mayerowi zostało ledwie 80 ludzi zdolnych do noszenia broni, z połową z nich rosyjski dowódca zdołał pod osłoną nocy przeprawić się na drugą stronę Wisły za pomocą znalezionej na brzegu krypy. Do wieczora zlikwidowano także punkty oporu w kamienicy przy ulicy Dunaj, w domu przy rogu Mazowieckiej i Świętokrzyskiej i w tzw. Domu Gdańskim powstałym z przebudowy dawnego Barbakanu przy Nowomiejskiej. Walki trwały też na Elektoralnej, Podwalu, Freta i Świętojerskiej, gdzie walczył oddział milicji dowodzony przez rzeźnika Józefa Sierakowskiego.
Tymczasem król wraz z niektórymi członkami Targowicy schronił się na zamku. W otoczeniu Stanisława Augusta Poniatowskiego znaleźli się m.in. Piotr Ożarowski, Józef Ankwicz, wielki marszałek koronny Fryderyk Józef Moszyński i brat króla, Kazimierz Poniatowski. Z zamku próbowali odzyskać kontrolę nad miastem, jednak bez powodzenia. Poniatowski posłał w miasto dwóch zaufanych ludzi: Ignacy Wyssogota Zakrzewski mianowany został prezydentem Warszawy i miał przywrócić spokój na ulicach, z kolei generała Stanisława Mokronowskiego mianował głównodowodzącym wszystkich sił polskich w mieście, licząc że ten zakończy walki uliczne. Obaj jednak przyłączyli się do powstania.
W tym czasie generał Iwan Nowicki zgromadził wokół siebie na zachodnim krańcu Alej Jerozolimskich niemal połowę rosyjskich sił. Wystraszywszy się rewolucji, Nowicki wycofał od 2500 do 4.000 żołnierzy z różnych części miasta bez jednego wystrzału. Zgromadził wokół siebie m.in. wszystkie jednostki, których zadaniem było opanowanie południowych i zachodnich rejonów Warszawy. Wśród sił Nowickiego były m.in. obsadzające wcześniej Rogatki Wolskie oddziały podpułkownika Kasztalińskiego, IV batalion jegrów jekaterynosławskich podpułkownika von Klugena ściągnięty z Alej Ujazdowskich, cztery szwadrony szwoleżerów charkowskich (dwa pod dowództwem Aleksandra Igelströma, krewnego ambasadora, ściągnięte z Nowego Światu oraz dwa Siergieja Kamieniewa z ulicy Twardej), a także sześć rot grenadierów majora Karla von Baggovuta z Grzybowa. Dołączyły do nich także niedobitki oddziałów Nowickiego i Gagarina, którym udało się wydostać z miasta po klęsce na Trakcie Królewskim.
Nowicki początkowo planował uciec z miasta, jednak po kilku godzinach wahania, około 15:00, ostatecznie posłał Igelströmowi na odsiecz oddział w sile 3000 ludzi i 10 bądź 16 dział. Dla strony polskiej był to moment olbrzymiego zagrożenia, bowiem do walki dołączał duży, wypoczęty i dobrze wyposażony oddział przeciwnika. Jednocześnie rozpoczął się kolejny skoncentrowany szturm na Arsenał dowodzony przez generała Borisa Tiszczewa, z kolei od strony Nowego Miasta w stronę Miodowej zaczął przebijać się oddział w sile ok. 1000 bagnetów.
Kolumna Nowickiego przekroczyła Marszałkowską i bez przeszkód dotarła do Ogrodu Saskiego i ulicy Królewskiej. Tam napotkała niewielki oddział polskiej milicji uzbrojonej w jedno lub dwa działka, dowodzony przez kapitana artylerii Jacka (Hiacynta) Drozdowskiego i byłego oficera 13. Regimentu Felicjana Kralewskiego. Polski oddział wypalił ze swojego działa od czoła kolumny i rozpoczął powolny, zorganizowany odwrót przez dziedziniec Pałacu Saskiego, następnie przez Plac Saski, by wreszcie zatrzymać się na dziedzińcu Pałacu Brühla na jego północnym krańcu, cały czas ostrzeliwując rosyjską kolumnę. Mimo miażdżącej przewagi liczebnej, ogniowej i technicznej, rosyjski dowódca nie wydał żadnych rozkazów i jego wojsko początkowo trwało pod ogniem, nie odpowiadając na niego. Rosjanie ograniczyli się do ostrzeliwania polskich pozycji z dwóch cięższych dział; udało im się wybić obsługę obu polskich dział, jednak szybko zastąpili ją milicjanci i sam Drozdowski. Wkrótce Nowicki utracił kontrolę nad swoimi żołnierzami, którzy rozpierzchli się po niebronionym przez nikogo Pałacu Saskim rabując sprzęty, kosztowności i zgromadzony w piwnicach alkohol. Przez niemal trzy godziny oddział Drozdowskiego kontynuował ostrzał Rosjan, nie będąc atakowanym. Ostatecznie mjr. von Baggovut poderwał do szturmu na bagnety dwie swoje roty, jednak Rosjanie zalegli około 40 metrów od pozycji powstańców pod silnym ogniem od czoła i z otaczających plac Saski domów. Nie udało mu się poderwać swoich żołnierzy do ataku i zmuszony został do odwrotu. W walce na Królewskiej i w okolicach placu Saskiego Rosjanie stracili ogółem 86 żołnierzy zabitych, rannych i zaginionych; były to niewielkie straty, jednak w ich wyniku ucierpiało morale rosyjskiego oddziału. Gdy ostatecznie na Królewskiej pojawił się wracający z Powiśla oddział z 10. Regimentu, Rosjanie rzucili się do panicznej ucieczki w stronę Alej Jerozolimskich, pozostawiając Igelströma swemu losowi. Niezorganizowanej ucieczki nie udało się powstrzymać przy Rogatkach Jerozolimskich; masa wojska rosyjskiego ruszyła przez Raszyn do Karczewa, gdzie Rosjanie zawczasu przygotowali niewielki obóz warowny na wypadek konieczności ucieczki z miasta.
Niespodziewana klęska i odwrót kolumny Nowickiego umożliwił odparcie pozostałych ataków rosyjskich na Arsenał, na Miodowej i z Nowego Miasta w stronę Bramy Nowomiejskiej. Choć liczącemu ok. 1000 bagnetów oddziałowi udało się przebić na Miodową, stracił blisko połowę stanu i niemal wszystkie działa. Także ataki na Arsenał udało się odeprzeć dzięki fatalnej koordynacji rosyjskich wysiłków: trzy kolumny rosyjskie ruszyły do szturmu z trzech stron, jednak atakowały jedna po drugiej, dzięki czemu polscy obrońcy mogli odpierać je osobno. Pierwsza kolumna pod dowództwem generała Nikołaja Zubowa natarła na obrońców Arsenału ok. 15:00 od strony ulicy Miodowej. Choć podczas ataku eksplodowała jedna z wieżyczek Arsenału, szturm odparto w ciągu pół godziny, nim na miejsce dotarły rosyjskie posiłki. Druga rosyjska kolumna zaatakowała wkrótce potem od strony Ogrodu Krasińskich, jednak powstrzymało ją kilka ukrytych w zaroślach i strzelających kartaczami ogniem na wprost polskich dział. Trzeci batalion Rosjan, dowodzony osobiście przez Tiszczewa, zaatakował od zachodu, od strony Leszna, gdzie jednak powstrzymał go oddział Gwardii Koronnej. W walce większość Rosjan wzięto do niewoli. Ciężko rannego Tiszczewa przeniesiono do Arsenału, gdzie zmarł wkrótce potem.
W tej sytuacji Polacy rozpoczęli atak na pozycje wojsk rosyjskich na Miodowej, skoncentrowanych wokół pałacu Igelströma. Wśród nich znalazł się batalion Johanna Jakoba Pistora, ściągnięty z Marywilu batalion pułkownika Parfieniewa, batalion z Pułku Sybirskiego i drobne oddziały kawaleryjskie brygadiera Baura. Z wyjątkiem wojsk Parfieniewa wszystkie oddziały już wcześniej brały udział w nieudanych szturmach na Arsenał lub próbach otwarcia drogi do Zamku Królewskiego, wszystkie były więc już ostrzelane, ale poniosły też straty. Wojskom polskim udało się zająć kilka domów wzdłuż Senatorskiej i z wyższych pięter ostrzeliwały Rosjan, którzy musieli chronić się we wnętrzu pałacu i położonego po przeciwnej stronie Miodowej kościoła Kapucynów. Przed 16:00 oddziały 10. Regimentu dotarły na Senatorską i z marszu ruszyły do szturmu na budynek rosyjskiego poselstwa, polski atak został jednak krwawo odparty. Celny ogień z okien i dachów pobliskich domów uniemożliwił jednak Rosjanom pościg za uciekającymi Polakami i sytuacja na Miodowej powróciła do stanu wcześniejszego. W tej sytuacji Igelströmowi nie pozostało nic innego, jak tylko czekać na posiłki z zewnątrz, które jednak nie nadciągały.
Po zmroku niewielki oddział majora Titowa przedarł się z Powązek na Miodową, jednak jego przybycie nie zmieniło zasadniczo układu sił. Zwłaszcza że w ciemnościach inne oddziały rosyjskie traciły spójność i wiele z nich próbowało na własną rękę uciekać z oblężonego kwartału. Inne rozbiegały się po zdobytych pałacach plądrując je doszczętnie; wśród ogołoconych z kosztowności jednym z najważniejszych był Pałac Krasińskich.
W nocy walki w różnych częściach miasta trwały ze zmiennym nasileniem. Polacy szturmowali izolowane punkty oporu, Rosjanie próbowali wyrwać się z nich poza granice miasta. Wczesnym rankiem 18 kwietnia Mokronowski rozkazał wznowić ataki na główny punkt oporu na Miodowej. Polskie regularne jednostki wojskowe, wsparte przez milicje złożone z uzbrojonych cywilów, ponawiały raz za razem szturmy na dziedziniec pałacu Młodziejowskich. Wszystkie szturmy krwawo odparto, jednak Rosjanie także ponosili w nich poważne straty, we znaki dawał im się także stały ogień nękający prowadzony przez harcowników ulokowanych w oknach i na dachach pobliskich domów.
Do poranka zasięg terenu zajmowanego przez wojska Igelströma obejmował w zasadzie kwartał ograniczony ulicami Długą i Miodową, oraz Pałac Krasińskich i otaczający go ogród. Sam rosyjski dowódca uznał, że dalsza obrona zdewastowanego budynku poselstwa nie ma dalszego sensu i z grupą 400 przybocznych wycofał się do Pałacu Krasińskich. Stamtąd planował przebić się poza miasto, jednak do rana wszystkie ulice wokół wypełnione były polską piechotą i artylerią. Zdając sobie sprawę, że utracił łączność z większą częścią swoich wojsk, a reszta została zamknięta w kotle, o 10:00 Igelström poprosił o pozwolenie na kapitulację.
Gdy Mokronowski zgodził się na zawieszenie broni, Igelström złamał jego warunki i uciekł z oblężonego kwartału do obozu Prusaków na Powązki, a stamtąd dalej do Karczewa. Nie jest jasne ilu dokładnie żołnierzy zdołał wyprowadzić ze sobą dzięki temu fortelowi, większość szacunków wspomina o 300 do 400 ludziach i 8 działach. Gdy tylko zdano sobie sprawę z nieobecności rosyjskiego dowódcy, Polacy wznowili atak na pozycje rosyjskie. Pozostałym w ruinach rosyjskiej ambasady wojskom w końcu skończyła się jednak amunicja i do 17:00 10. Regiment Kalinowskiego wspomagany przez dowodzoną przez Kilińskiego milicję oczyścił kwartał z ostatnich obrońców.
Podczas ostatniego epizodu walk na Miodowej do niewoli wzięto między innymi pułkownika Parfieniewa; z piwnic pod rosyjską ambasadą zdobywcy wydobyli m.in. przetrzymywanych tam bezprawnie więźniów politycznych. Powstańcy zdobyli także tajne archiwum poselstwa obejmujące szczegóły wszystkich operacji rosyjskich na ziemiach polskich od 1763 roku. Wśród znalezionych dokumentów był m.in. rejestr wszystkich polskich urzędników na żołdzie rosyjskim, wielu z nich wkrótce powieszono. W skarbcu ambasadora Rosji znaleziono także 95.000 złotych dukatów.
Zdobycie ambasady wieńczyło sukces insurekcji, wszystkie siły rosyjskie zostały rozgromione lub zmuszone do ucieczki, do końca dnia skapitulowały ostatnie punkty rosyjskiego oporu. Wieczorem 18 kwietnia, po raz pierwszy od wielu dziesięcioleci, stolica Rzeczypospolitej była wolna od wpływów carów Rosji.
Liczba ofiar po stronie rosyjskiej nie jest do końca jasna, Kazimierz Bartoszewicz pisze o 2265 zabitych i około 2000 rannych, Henry Smith Williams ocenia liczbę zabitych Rosjan na 2000, z kolei Marian Kukiel pisze o 2250 zabitych. Encyklopedia PWN wspomina o tym, że „Igelström stracił ponad 4000 żołnierzy”, jednak liczba ta prawdopodobnie obejmuje także jeńców. Tych ostatnich dostało się do polskiej niewoli około dwóch tysięcy: Bartoszewicz pisze o 1926 jeńcach, w tym 161 oficerów, Kukiel o 1500 jeńcach, Alfred Rambaud i Edgar Saltus oceniają ich liczbę na 2000.
Straty strony polskiej były znacząco mniejsze: straciła od 800 do 1000 zabitych i rannych, straty wśród cywilów i milicji nie przekroczyły 700.
W wyniku walk w stolicy Rzeczypospolitej strona polska zdobyła znaczne ilości sprzętu wojskowego, w tym 2143 karabiny, 507 pistoletów i 3005 pałaszy.
Zwycięstwo insurekcji w Warszawie było kamieniem milowym dla sprawy Kościuszki, a wieść o nim obiegła wkrótce cały kraj. Ignacy Zakrzewski został obrany głównodowodzącym miasta i jego prezydentem. Generał Mokronowski błagał króla, prywatnie swojego kuzyna, by ten objął przywództwo nad insurekcją, jednak ten za każdym razem odmawiał i ostatecznie władza nad miastem przeszła w ręce Rady Zastępczej Tymczasowej, w skład której weszli Zakrzewski, Kiliński, Józef Wybicki i Mokronowski. Tego ostatniego wkrótce usunięto z jej składu wobec jego konfliktu z Kościuszką. Ostatecznie 27 maja 1794 Rada uległa samorozwiązaniu i przekazała pełnię władzy Radzie Najwyższej Narodowej stworzonej przez Kościuszkę.
Nieco wcześniej, 9 maja, czterech ważnych stronników Targowicy (Józef Ankwicz, Józef Kossakowski, hetman Piotr Ożarowski i hetman Józef Zabiełło) zostało przekazanych Sądowi Kryminalnemu, który skazał ich za zdradę stanu na śmierć przez powieszenie. Wyrok wykonano publicznie i niezwłocznie przed ratuszem na Rynku Starego Miasta. Kilka tygodni później, 28 czerwca wściekły tłum sforsował bramy więzień, wywlókł przetrzymywanych w nich zwolenników Targowicy i dokonał na nich samosądu na ulicach Warszawy. Wśród powieszonych byli biskup Ignacy Jakub Massalski, książę Antoni Stanisław Czetwertyński-Światopełk, ambasador Karol Boscamp-Lasopolski i wielu innych. Szczęsnemu Potockiemu udało się uniknąć złapania, wobec czego w jego miejsce powieszono jego portret.
W toku insurekcji kościuszkowskiej milicja miasta Warszawy urosła do przeszło 20 000 ludzi pod bronią i stanowiła większą część wojsk walczących przeciwko Rosji. Już w kilka dni po zwycięstwie gen. Mokronowski zarządził fortyfikację miasta, w kolejnych tygodniach zarządzono także powołanie milicji, pobór rekruta, a 4 maja mobilizację pospolitego ruszenia na terenie całego Mazowsza.
Wynik rewolucji w Warszawie odbił się szerokim echem w świecie, zwłaszcza w Rosji, gdzie komentowano go szeroko. W następstwie klęski Igelström odwołany został w niesławie z zajmowanych stanowisk, niedługo później jednak caryca dała mu szansę odkupienia swoich win i z czasem powrócił do łask.
W XIX-wiecznej historiografii rosyjskiej insurekcję warszawską przedstawiano w jednoznacznie negatywnym świetle, często wręcz jako masakrę nieuzbrojonych rosyjskich żołnierzy przez żądny krwi tłum. Rosyjski historyk Płaton Żukowicz okrasił swoją relację na temat insurekcji mnóstwem okropnych szczegółów, niemających jednak wiele wspólnego z prawdą: pisał na przykład o nieuzbrojonych rosyjskich żołnierzach mordowanych podczas mszy, mimo że w Warszawie w owym czasie nie było jeszcze prawosławnej cerkwi, a żadne inne źródło nie potwierdza, jakoby rosyjski garnizon nie był uzbrojony. Niemniej klęskę w Warszawie czasem przedstawiano jako wyjaśnienie, bądź też jeden z powodów rzezi Pragi, w której rosyjskie wojska wymordowały od 10 do 20 tysięcy cywilnych mieszkańców Warszawy podczas zdobycia miasta jesienią 1794.
Insurekcja jest jedną z bitew upamiętnionych na warszawskim Grobie Nieznanego Żołnierza, wraz z rozegraną w listopadzie bitwą na praskim przedmościu oznaczona jest słowami „WARSZAWA 17 IV – 4 XI 1794”.
W książce Wieszanie Jarosław Marek Rymkiewicz ze szczegółami opisuje dzieje insurekcji i kilku następujących po niej miesięcy, w szczególności tworząc paralele między egzekucją Ludwika XVI w rewolucyjnym Paryżu, a wieszaniem zdrajców na Rynku Starego Miasta i nigdy nie zrealizowanym planem powieszenia także króla Stanisława Augusta, co zdaniem autora mogłoby stanowić swoisty mord założycielski nowego, obywatelskiego narodu polskiego.
Insurekcja, jej przyczyny i skutki stała się tematem wielu prac już wkrótce po jej zakończeniu. Dostępne teksty źródłowe o charakterze pamiętnikarskim obciążone są jednak poważnymi błędami. Mémoires sur la révolution de la Pologne gen. Johanna Jakoba Pistora, choć dają wierny opis działań wojskowych po stronie rosyjskiej, starają się umniejszyć winę autora za poniesioną klęskę i usprawiedliwić go w oczach współczesnych i potomnych. Autor umniejsza też znaczenie, jakie podczas walk odegrały ochotnicze milicje. Z kolei pamiętniki Jana Kilińskiego znacząco zwielokrotniają ich znaczenie i traktowane są przez historyków jedynie jako źródło pomocnicze, o ograniczonej wiarygodności. Cennym źródłem pierwotnym są także zachowane listy i pamiętniki posłów pruskich i austriackich przebywających w czasie insurekcji w Warszawie. Do współczesności przetrwały także pamiętniki części uczestników wydarzeń, jak anonimowy autor wspomnienia znalezionego wśród papierów gen. Ludwika Kamienieckiego czy przeciwnik powstania Antoni Trębicki, współcześnie uznaje się je jednak za tendencyjne.
Jednym z najcenniejszych opracowań o insurekcji są prace Wacława Tokarza, a w szczególności jego monografia Insurekcja warszawska: 17 i 18 kwietnia 1794 r. Autor dotarł do kilkudziesięciu rzadkich źródeł rękopiśmiennych, z których wiele nie przetrwało do współczesności. Wysoką pozycję wśród opracowań mają także prace Andrzeja Zahorskiego i Stanisława Herbsta.
Źródła książkowe i monografieAndrzejA. Ajnenkiel AndrzejA., Powstanie kościuszkowskie 1794, TadeuszT. Rawski, JanuszJ. Wojtasik (red.), t. I, Warszawa: Ergos; Wojskowy Instytut Historyczny, 1994, ISBN 978-83-86268-11-5 .
AndrzejA. Ajnenkiel AndrzejA., Powstanie kościuszkowskie 1794, TadeuszT. Rawski, JanuszJ. Wojtasik (red.), t. II, Warszawa: Ergos; Wojskowy Instytut Historyczny, 1996, ISBN 978-83-86268-46-7 .
 »Święta Insurrekcyja« w Warszawie [w:] KazimierzK. Bartoszewicz KazimierzK., Dzieje Insurekcji Kościuszkowskiej, Berlin-Wiedeń: Benjamin Harz, 1913, OCLC 10599661 ., reprint z 2002: KazimierzK. Bartoszewicz KazimierzK., Powstania polskie 1794; Dzieje Insurekcji Kościuszkowskiej, Poznań: Kurpisz, 2002, ISBN 978-83-88841-17-0 .
AnnaA. Berdecka AnnaA., IrenaI. Turnau IrenaI., Życie codzienne w Warszawie okresu Oświecenia, Warszawa: Państwowy Instytut Wydawniczy, 1969, OCLC 5875385  (pol.).
RobertR. Bideleux RobertR., A History of Eastern Europe: Crisis and Change, Routledge, 1998, s. 161, ISBN 978-0-415-16112-1  (ang.).
Jerzy W.J.W. Borejsza Jerzy W.J.W., Poland and East-Central Europe [w:] JosephJ. Klaits, MichaelM. Haltzel (red.), The Global Ramifications of the French Revolution, Cambridge: Cambridge University Press, 6 czerwca 2002, s. 55–71, ISBN 978-0-521-52447-6  (ang.).
NormanN. Davies NormanN., God’s Playground: A History of Poland, Columbia University Press, 1984, ISBN 978-0-231-05351-8  (ang.).
 AleksanderA. Grygorowicz AleksanderA., Nowożytna architektura cerkiewna [w:] KrzysztofK. Leśniewski, JadwigaJ. Leśniewska (red.), Prawosławie, Lublin: Prawosławna Diecezja Lubelsko-Chełmska, 1999, s. 331–332, ISBN 978-83-907299-9-2 [dostęp 2014-10-02] [zarchiwizowane z adresu 2016-03-03] .
StanisławS. Herbst StanisławS., Z dziejów wojskowych powstania kościuszkowskiego 1794 roku, Książka i Wiedza, 1983, ISBN 978-83-05-11028-0  (pol.).
JerzyJ. Lukowski JerzyJ., Liberty’s Folly: the Polish-Lithuanian Commonwealth in the eighteenth century, 1697-1795, wyd. 2, London-New York: Routledge, 2013, ISBN 978-1-136-10364-3  (ang.).
WojciechW. Kępka-Mariański WojciechW., Insurekcja warszawska 1794, Seria: Historyczne bitwy, Warszawa: Bellona, 2012, ISBN 978-83-11-12258-1, OCLC 809764249  (pol.).
TadeuszT. Korzon TadeuszT., Wewnętrzne dzieje Polski za Stanisława Augusta, T. IV, Kraków: Polska Akademia Umiejętności, 1882–1887, s. 370–374, OCLC 831226863 .
 Bitwa warszawska [w:] MarianM. Kukiel MarianM., Zarys historii wojskowości w Polsce, wyd. 3, Kraków: Krakowska Spółka Wydawnicza, 1929, s. 183–190, OCLC 5900707 [dostęp 2014-10-02] .
John P.J.P. Ledonne John P.J.P., The Russian Empire and the World, 1700–1917: The Geopolitics of Expansion and Containment, Oxford University Press US, 1996, s. 59, ISBN 978-0-19-510927-6  (ang.).
  EmanuelE. Ringelblum EmanuelE., Żydzi w powstaniu kościuszkowskiem, Warszawa: Księgarnia Popularna, 1938 [dostęp 2017-08-08]  (pol.).
Jarosław MarekJ.M. Rymkiewicz Jarosław MarekJ.M., Wieszanie, Warszawa: Sic!, 2007a, ISBN 978-83-60457-17-7, OCLC 100000435  (pol.)., w tym  Dekapitacja księcia Gagarina [w:] Jarosław MarekJ.M. Rymkiewicz Jarosław MarekJ.M., Wieszanie, Warszawa: Sic!, 2007b, s. 7–11, ISBN 978-83-60457-17-7, OCLC 100000435  (pol.).
AlexA. Storozynski AlexA., The peasant prince: Thaddeus Kosciuszko and the age of revolution, New York: Thomas Dunne Books, St. Martin’s Press, 2009, s. 370, ISBN 978-0-312-38802-7  (ang.).
SławomirS. Suchodolski SławomirS., DariuszD. Ostapowicz DariuszD., Obalanie mitów i stereotypów: od Jana III Sobieskiego do Tadeusza Kościuszki, Warszawa: Bellona, 2008, ISBN 978-83-11-11050-2 .
ВАРШАВА I (Польское восстание, 1794) [Pierwsza bitwa warszawska (powstanie polskie 1794)] [w:] Nikołaj AleksandrowiczN.A. Szefow Nikołaj AleksandrowiczN.A., Битвы России [Bitwy Rosji], Seria Voyenno-istoricheskaya biblioteka, Moscow: ACT, 2002, ISBN 978-5-17-010649-3, Cytat: Сражение отличалось большим упорством и кровопролитием. Русские солдаты, помня о резне своих товарищей в Варшаве полгода назад, пощады не давали никому.  (ros.).
BartłomiejB. Szyndler BartłomiejB., Powstanie kościuszkowskie 1794, wyd. 1, Warszawa: Ancher, 1994, ISBN 978-83-85576-10-5 .
 WacławW. Tokarz WacławW., Insurekcja warszawska: 17 i 18 kwietnia 1794 r., Lwów: Ossolineum, 1934, OCLC 30636631 [dostęp 2014-10-07] .
 BolesławB. Twardowski BolesławB., Wojsko Polskie Kościuszki w roku 1794, Poznań: Księgarnia Katolicka, 1894 [dostęp 2016-07-22] .
Henry SmithH.S. Williams Henry SmithH.S., The Historians’ History of the World, T. 17: Switzerland (concluded), Russia and Poland, New York: The Outlook Company, 1905, OCLC 12277434  (ang.).
AndrzejA. Zahorski AndrzejA., Warszawa w powstaniu kościuszkowskim, Seria Biblioteka Wiedzy Historycznej: Historia Polski, Warszawa: Wiedza Powszechna, 1985, ISBN 978-83-214-0442-4, OCLC 69292204 .
AndrzejA. Zahorski AndrzejA., Powstanie kościuszkowskie 1794 [w:] StefanS. Kieniewicz, AndrzejA. Zahorski, WładysławW. Zajewski (red.), Trzy powstania narodowe: kościuszkowskie, listopadowe, styczniowe, Warszawa: Książka i Wiedza, 1992, ISBN 978-83-05-12578-9, OCLC 30778568 .
KrystynaK. Zienkowska KrystynaK., Stanisław August Poniatowski, Wrocław: Ossolineum, 2004, ISBN 978-83-04-04725-9 .
Конец Польши [w:] PłatonP. Żukowicz PłatonP., Россия под скипетром Романовых 1613–1913 [Rosja pod berłem Romanowych 1613–1913], Sankt Petersburg: Izd. Vysochaĭshe uchrezhdennago Komiteta dli︠a︡ ustroĭstva prazdnovanīi︠a︡ trekhsotli︠e︡tīi︠a︡ t︠s︡arstvovanīi︠a︡ Doma Romanovykh [Komitet dla Uczczenia 300-lecia Rządów Domu Romanowych], 1912, s. 318, OCLC 9834250  (ros.).Czasopisma i źródła internetowe AlfredasA. Bumblauskas AlfredasA., Polak, Litwin dwa bratanki, „Gazeta Wyborcza: Magazyn”, 157, 7 lipca 2012, s. 32 [dostęp 2016-08-01] .
Jasiorowski, Rozbicie spisku w Warszawie [w:] Zespół Szkół Ogólnokształcących w Mogielnicy [online], zsomogielnica.pl, 2008 [dostęp 2014-10-02] .
WłodzimierzW. Kalicki WłodzimierzW., Szubienice w Warszawie, „Gazeta Wyborcza: Kultura”, 43, Warszawa: Agora, 20 lutego 2007, s. 12 [dostęp 2016-07-25] [zarchiwizowane z adresu] .
 DmitrijD. Kudinow DmitrijD., Родословная роспись князей Гагариных [Genealogia rodziny książąt Gagarinów] [w:] Князья Гагарины [online], 2005 [dostęp 2006-06-27]  (ros.).
 JerzyJ. Malec JerzyJ., Zaręczenie Wzajemne Obojga Narodów – w 220. rocznicę uchwalenia, „Studia Iuridica Toruniensia”, 2012, s. 147–166, DOI: 10.12775/sit.2012.007, ISSN 2391-7873 [dostęp 2016-08-01]  (pol.).
 TomaszT. Nałęcz TomaszT., PawełP. Wroński PawełP., Łapówka bywała cnotą…, „Gazeta Wyborcza: Duży Format”, 51, 15 grudnia 2003, s. 10, ISSN 0860-908X [dostęp 2014-10-07] .
 GrzegorzG. Reszka GrzegorzG., Insurekcja kościuszkowska, PrzemysławP. Sierechan (red.) [w:] polskiedzieje.pl [online], 2005 [dostęp 2014-10-02] .Wydawnictwa słownikowe i leksykograficzneStanisławS. Herbst StanisławS., Jan Gisiler, KazimierzK. Lepszy (red.) [w:] Polski Słownik Biograficzny [online], T. VIII, Warszawa: Polska Akademia Nauk, 1959–1960, s. 7, OCLC 2098998 .???
Marian BM.B. Michalik Marian BM.B., EugeniuszE. Duraczyński EugeniuszE. (red.), Kronika powstań polskich 1794-1944, wyd. 1, Warszawa: Kronika, 1994, ISBN 978-83-86079-02-5, OCLC 33133198 .
AlfredA. Rambaud AlfredA., EdgarE. Saltus EdgarE., Russia, Leonora B.L.B. Lang, Seria Nations of the World, New York: P. F. Collier & son, 1902, OCLC 3099256  (ang.).
 Igelström Iosif A. [w:] Internetowa encyklopedia PWN [online], Warszawa: PWN, 2013 .???Pamiętniki i źródła z epoki JoachimJ. Lelewel JoachimJ. (red.), Dzień 17 i 18 kwietnia 1794 r. w Warszawie przez naocznego świadka opowiedziany w zapiskach Kaminieckiego naleziony [w:] Pamiętniki o rewolucyi polskiéj z roku 1794 [online], Seria: Pamiętniki z Ośmnastego Wieku, Tom I; pamiętnik znaleziony wśród zapisków gen. Ludwika Kamienieckiego, Poznań: Księgarnia Jana Konst. Żupańskiego, 1860, s. 147–168 .???
Johann JakobJ.J. Pistor Johann JakobJ.J., Mémoires sur la révolution de la Pologne, trouvés a Berlin [Pamiętniki o rewolucji w Polsce, spisane w Berlinie], Paris 1806, s. 167, OCLC 19682696  (fr.).; wydane po polsku jako: Johann JakobJ.J. Pistor Johann JakobJ.J., Pamiętniki o rewolucyi polskiej z roku 1794, BolesławB. Prawdzic-Chotomski (tłum.), Warszawa: Biblioteka Dzieł Wyborowych, 1906, s. 150, OCLC 38991852 .
Stanisław AugustS.A. Poniatowski Stanisław AugustS.A., Pamiętniki, ZbigniewZ. Góralski (red.), AleksandraA. Januszewska (tłum.), Warszawa: Ling Pi, 1995, 281 (2), ISBN 978-83-86016-85-3, OCLC 749381029 .
Karol FryderykK.F. Wojda Karol FryderykK.F., Versuch einer Geschichte der letzten polnischen Revolution vom Jahr 1794 [Szkic historii ostatniej polskiej rewolucji 1794 roku], Zürich: Orell & Füssli, 1796, OCLC 832203084 [dostęp 2014-10-02] [zarchiwizowane z adresu 2016-10-05]  (niem.).
Irena Stanisława Sendlerowa z domu Krzyżanowska, ps. „Jolanta” (ur. 15 lutego 1910 w Warszawie, zm. 12 maja 2008 tamże) – polska działaczka społeczna i charytatywna, członkini PPS i w czasie II wojny światowej kierowniczka referatu dziecięcego Rady Pomocy Żydom przy Delegaturze Rządu na Kraj („Żegoty”). Sprawiedliwa wśród Narodów Świata, dama Orderu Orła Białego i Orderu Uśmiechu.
Od początku okupacji niemieckiej zaangażowała się w niesienie pomocy Żydom. W październiku 1943 została aresztowana przez Gestapo, jednak „Żegocie” udało się ją uwolnić. W czasie powstania warszawskiego była sanitariuszką w jednym z powstańczych punktów sanitarnych na Mokotowie. Po wojnie pracowała w opiece społecznej, administracji państwowej i średnim szkolnictwie medycznym. Przez długie lata jej działalność podczas okupacji niemieckiej była nieznana; została spopularyzowana przez grupę teatralną z amerykańskiej szkoły średniej około roku 2000.
Ojciec, Stanisław Krzyżanowski (1875–1917), syn Jana i Marianny z domu Krajewskiej, był lekarzem. Matka, Janina Karolina Krzyżanowska z domu Grzybowska (1882–1944), była córką Franciszka Ksawerego i Konstancji z domu Zakrzewskiej. Ojciec należał do Polskiej Partii Socjalistycznej, wziął udział w rewolucji 1905 roku. Z powodu zaangażowania politycznego miał kłopoty z ukończeniem studiów medycznych na Cesarskim Uniwersytecie Warszawskim (ostatecznie studia ukończył w 1908 w Charkowie). W 1909 wraz z nowo poślubioną żoną wrócił do Warszawy i podjął pracę w szpitalu św. Ducha.
Irena Sendlerowa była jedynaczką. W wieku dwóch lat zachorowała na koklusz, co skłoniło Krzyżanowskich do przeprowadzenia się z Warszawy do mającego status podmiejskiego uzdrowiska Otwocka. Tam jej ojciec rozpoczął prywatną praktykę, lecząc głównie biedotę żydowską oraz chłopów. Później prowadził tam sanatorium przeciwgruźlicze. Był zaangażowany w działalność społeczną. Atmosfera domu rodzinnego miała duży wpływ na działalność Ireny Sendlerowej w czasie II wojny światowej. W Otwocku, bawiąc się z żydowskimi rówieśnikami, nauczyła się języka jidysz. Odwiedzała również Tarczyn, gdzie mieszkali jej dziadkowie ze strony ojca.
W 1917 Stanisław Krzyżanowski zmarł na tyfus plamisty, którym zaraził się od swoich pacjentów. W 1920 Janina Krzyżanowska przeprowadziła się z córką do Tarczyna, a następnie do Piotrkowa Trybunalskiego, gdzie mieszkała jej rodzina. Po zdaniu egzaminów Irena rozpoczęła naukę w trzeciej klasie Gimnazjum Heleny Trzcińskiej. W szkole średniej działała w harcerstwie. Tam poznała swego przyszłego pierwszego męża, Mieczysława Sendlera.
W 1927, po zdaniu matury, wyjechała do Warszawy. W stolicy rozpoczęła studia na Wydziale Prawa Uniwersytetu Warszawskiego. Po dwóch latach przeniosła się na Wydział Humanistyczny i rozpoczęła studia o specjalności polonistyka. Odbyła praktykę pedagogiczną w filii Domu Sierot Janusza Korczaka „Różyczka” w Wawrze. Przerwała studia w 1932 i wznowiła je, nie rezygnując z pracy zawodowej, w 1937.
W latach 1928–1932 należała do lewicowego Związku Polskiej Młodzieży Demokratycznej. W czasie zajść antysemickich, do których w latach 30. dochodziło na Uniwersytecie Warszawskim, stawała w obronie swoich żydowskich koleżanek. Po wydaniu w październiku 1937 przez rektora Włodzimierza Antoniewicza zarządzenia wprowadzającego getto ławkowe siadała z Żydami w czasie zajęć. Stała się przez to celem ataków ze strony studentów należących do ONR.
Przygotowywała pracę magisterską u Wacława Borowego pt. Dziesięciolecie twórczości Elizy Orzeszkowej. W czerwcu 1939 uzyskała absolutorium. Złożyła pracę magisterską, ale nie przystąpiła do egzaminu magisterskiego (prawdopodobnie zamierzała go zdać jesienią 1939).
W 1932 podjęła pracę w Sekcji Opieki nad Matką i Dzieckiem Obywatelskiego Komitetu Pomocy Społecznej Wolnej Wszechnicy Polskiej, kierowanej przez Helenę Radlińską. Poradnia m.in. zapewniała opiekę prawną matkom z nieślubnymi dziećmi, przyznawała bezpłatne obiady, mleko dla dzieci oraz wyszukiwała lekarzy gotowych leczyć kobiety za darmo. W 1934 Irena Sendlerowa opublikowała dwa teksty: O dziecko nieślubne i Matka nieślubna w poradni prawniczej. Pracowała także w Poradni Prawnej Komitetu, której pracownicy m.in. bronili bezrobotnych przed eksmisjami. W 1935 instytucja została rozwiązana, a większość jej pracowników zatrudniona w Zarządzie Miejskim m.st. Warszawy. Irena Sendlerowa trafiła do Wydziału Opieki Społecznej i Zdrowia Publicznego. Jako urzędniczka magistratu pracowała m.in. w VI Ośrodku Opieki i Zdrowia przy ul. Siedzibnej 25 (tam opiekowała się m.in. mieszkańcami osiedla dla bezrobotnych i bezdomnych na Annopolu), a później w siedzibie Wydziału przy ul. Złotej 74, gdzie zajmowała się szkoleniami. Zajmowała stanowiska opiekunki terenowej, referentki społecznej, a następnie kierowniczki Referatu do Walki z Włóczęgostwem, Żebractwem i Prostytucją.
Po wyjściu za mąż (1931) zamieszkała wraz mężem przy ul. Lipowej 8/10 m. 3. Później Sendlerowie przeprowadzili się na Wolę do jednopokojowego mieszkania w domu Spółdzielni Mieszkaniowej Zakładu Ubezpieczeń Społecznych przy ul. Ludwiki 3 m. 63, skąd w 1935 przenieśli się do dwupokojowego mieszkania w sąsiednim domu spółdzielni ZUS przy ul. Ludwiki 6 m. 82.
W czasie okupacji niemieckiej była zatrudniona jako opiekunka społeczna w Referacie Opieki Otwartej w Wydziale Opieki i Zdrowia Zarządu Miejskiego w Warszawie. Pracowała w ośrodkach zdrowia i opieki przy ul. Wolskiej 86, a następnie przy ul. Grochowskiej 36, gdzie została przeniesiona w związku z zarzutami za udzielanie pomocy Żydom w getcie. Ukończyła także kurs pielęgniarski Polskiego Czerwonego Krzyża. Zmobilizowany w sierpniu 1939 mąż, oficer Wojska Polskiego, dostał się do niewoli podczas kampanii wrześniowej i trafił do Oflagu II C Woldenberg, gdzie przebywał do końca wojny.
W październiku 1939 władze niemieckie zakazały Zarządowi Miejskiemu udzielania jakiejkolwiek pomocy ludności żydowskiej. Nakazały także zwolnienie żydowskich pracowników. Pomimo tych zarządzeń grupa pracowników miejskiej pomocy społecznej zorganizowana przez Irenę Sendlerową w dalszym ciągu pomagała Żydom. Głównym motywem tych działań były powody humanitarne. Grupa ta liczyła początkowo pięć, a później dziesięć osób, w większości kobiet. Udzielanie pomocy Żydom stało się jeszcze trudniejsze po utworzeniu w październiku 1940 getta i odizolowaniu go miesiąc później od reszty miasta.
W 1940 uczestniczyła w akcji dożywiania i pomocy dla polskich żołnierzy chorych na gruźlicę, których odsyłano do Warszawy z niemieckich obozów jenieckich i umieszczano w Szpitalu Ujazdowskim.
Nie chcąc tracić kontaktu ze swoimi żydowskimi podopiecznymi, zdobyła w dyrekcji Miejskich Zakładów Sanitarnych dla siebie i koleżanki (Ireny Schultz) legitymacje pracowników kolumny sanitarnej zwalczającej choroby zakaźne w getcie. Uzyskanie przepustki wiązało się z koniecznością poddania się serii uciążliwych szczepień. Przepustka umożliwiała wchodzenie i swobodne poruszanie się po getcie do stycznia 1943. Irena Sendlerowa nosiła tam żywność, odzież, pieniądze i lekarstwa, m.in. razem z Ireną Schultz przeniosły do dzielnicy zamkniętej ok. 1000 porcji szczepionki Weigla na tyfus plamisty, produkowanej nielegalnie w Państwowym Zakładzie Higieny. Wchodziła do getta nawet 2–3 razy dziennie (aby nie wzbudzać podejrzeń wartowników – przez różne bramy). Chcąc wyrazić solidarność z jego mieszkańcami, w getcie wkładała opaskę z Gwiazdą Dawida. Dzięki temu nie zwracała również na siebie uwagi i unikała legitymowania. Później przepustki do getta otrzymała większość jej współpracowniczek.
Została koordynatorką i najbardziej aktywną uczestniczką akcji objęcia żydowskich dzieci działaniami prowadzonymi przez Referat Opieki Zamkniętej nad Dziećmi i Młodzieżą Wydziału Opieki i Zdrowia, polegających na kierowaniu bezdomnych dzieci do zakładów opiekuńczych. W tym celu przygotowywano fałszywe wywiady środowiskowe, zmieniając żydowskim dzieciom życiorysy. To pozwalało na kierowanie ich do zakładów opiekuńczych jako polskich sierot na podstawie oficjalnych skierowań podpisywanych przez kierownika Referatu Opieki nad Dzieckiem Jana Dobraczyńskiego.
Duży wkład w ratowanie żydowskich dzieci wniosła Matylda Getter, naczelna matka przełożona prowincji warszawskiej Zgromadzenia Sióstr Franciszkanek Rodziny Maryi. Zgromadzenie prowadziło sierocińce w Chotomowie, Aninie, Płudach oraz przy ul. Hożej w Warszawie. Ponad trzydzieścioro żydowskich dzieci przechowano w zakładzie opiekuńczym Zgromadzenia Sióstr Służebniczek Najświętszej Marii Panny w Turkowicach. W akcji pomocowej uczestniczyły także zakłady opiekuńcze Zgromadzenia Sióstr Niepokalanego Poczęcia Najświętszej Marii Panny przy ul. Kazimierzowskiej w Warszawie i w Szymanowie. Do największej miejskiej placówki dla sierot, Domu ks. Boduena, z getta trafiało 8–10 dzieci miesięcznie. Na to, gdzie trafiło dane dziecko, miały wpływ jego wiek, płeć, wygląd oraz stopień znajomości języka polskiego.
Dzieci wyprowadzano z getta m.in. przez gmach Sądów Grodzkich przy ul. Leszno 53/55 i remizę tramwajową „Muranów” przy ul. Sierakowskiej 8/Żoliborskiej 3/5. Niemowlęta usypiano i wywożono w skrzynkach i workach karetką Miejskich Zakładów Sanitarnych. Wykorzystywano także tramwaje przejeżdżające przez getto, wozy strażackie, przejścia przez piwnice domów graniczących z budynkami po „aryjskiej” stronie oraz kanały. Wiele dzieci przekradało się za mury getta samodzielnie. Irena Sendlerowa i jej współpracownicy pomagali także w ucieczkach z getta osobom dorosłym. Młodzież i dorośli najczęściej opuszczali dzielnicę zamkniętą – po przekupieniu wartowników – wraz z grupami żydowskich robotników zatrudnionych na tzw. placówkach poza gettem.
Akcja ratowania Żydów z warszawskiego getta uległa nasileniu latem 1942, po rozpoczęciu przez Niemców wywózek do obozu zagłady w Treblince. W sierpniu 1942 Irena Sendlerowa była świadkiem pochodu dzieci i Janusza Korczaka na Umschlagplatz, co określiła jako jedno z najdramatyczniejszych przeżyć w czasie wojny.
W listopadzie 1942 nawiązała kontakt z tworzoną Radą Pomocy Żydom „Żegota”, zgłaszając do współpracy działającą w konspiracji grupę pracowników Wydziału Opieki i Zdrowia. Dotychczasowa działalność jej grupy została podporządkowana kierownictwu „Żegoty”, dzięki czemu przybrała ona bardziej zorganizowany charakter i otrzymała wsparcie finansowe. Po zaangażowaniu się w prace „Żegoty”, Irena Sendlerowa miała pod swoją opieką 8–10 mieszkań, w których ukrywali się Żydzi.
We wrześniu 1943 został faktycznym, a od października również nominalnym kierownikiem referatu dziecięcego „Żegoty” (po rezygnacji Aleksandry Dargielowej, zaangażowanej w pracę w Radzie Głównej Opiekuńczej oraz inną działalność konspiracyjną). Tę funkcję pełniła do końca okupacji. W pracach tego referatu uczestniczyło kilkadziesiąt osób. Jego głównym zadaniem było umieszczanie oddzielonych od rodziców lub osieroconych żydowskich dzieci w klasztorach, przytułkach, zakładach opiekuńczych i wychowawczych oraz polskich rodzinach, dostarczanie dzieciom fałszywych metryk urodzenia, a także świadczenie na ich rzecz stałej pomocy finansowej, materialnej i lekarskiej. Pomagano też Żydom zagrożonym szantażami szmalcowników. Stałą opieką referatu na terenie Warszawy objęto ponad 1000 dzieci, dodatkowo dużej grupie udzielano pomocy o charakterze doraźnym. Jako kierowniczka Irena Sendlerowa prowadziła zaszyfrowaną kartotekę dzieci oraz dorosłych objętych pomocą „Żegoty”.
W czasie okupacji kontynuowała również działalność w PPS, do której wstąpiła jeszcze przed wojną. Przekazywała pomoc materialną rodzinom uwięzionych działaczy, a także przewoziła lekarstwa i środki opatrunkowe ludziom ukrywającym się w lasach.
Została aresztowana przez Gestapo nad ranem 21 października (według innych źródeł – 18 października) 1943 w swoim mieszkaniu przy ul. Ludwiki 6 m. 82. Jej nazwisko wydała Niemcom aresztowana właścicielka pralni, w której znajdował się jeden z punktów konspiracyjnych spotkań. Podczas rewizji Niemcy nie znaleźli kartoteki uratowanych dzieci. Została osadzona na oddziale kobiecym Pawiaka (Serbii). Była przesłuchiwana i torturowana w siedzibie Gestapo przy alei Szucha 25. Jako więźniarka Pawiaka pracowała w pralni. „Żegota” zdołała ją uratować, wpłacając wysoką łapówkę, dzięki której 13 listopada 1943 została wyprowadzona z gmachu w alei Szucha 25 przez jednego z gestapowców i puszczona wolno. Po uwolnieniu kontynuowała konspiracyjną działalność w „Żegocie”, która dostarczyła jej fałszywe dokumenty na nazwisko Klara Dąbrowska.
W kwietniu 1944 została umieszczona przez kontrwywiad Narodowych Sił Zbrojnych na jednej z tzw. list proskrypcyjnych. Zawierały one nazwiska osób podejrzanych o sympatie lewicowe, działalność komunistyczną lub żydowskie pochodzenie. Umieszczenie na takiej liście mogło mieć tragiczne konsekwencje. Będąca w strukturze NSZ Centrala Służby Wywiadu opracowała taką listę w porozumieniu i na polecenie Delegatury Rządu na Kraj. W dokumencie NSZ Irena Sendlerowa została scharakteryzowana w następujący sposób:
Krótko przed wybuchem powstania warszawskiego, wraz z Jadwigą Piotrowską zakopała zaszyfrowaną kartotekę „Żegoty” w dwóch butelkach w ogrodzie domu Piotrowskiej przy ul. Lekarskiej 9.
Wybuch powstania zastał ją na Mokotowie. Ponieważ ukończyła sześciomiesięczny kurs PCK dla pielęgniarek, została sanitariuszką w powstańczym punkcie sanitarnym przy ul. Łowickiej 51. Po zajęciu tej części dzielnicy przez Niemców Powstańczy Punkt Ratowniczo-Sanitarny nr 2 wraz z kilkudziesięcioosobową grupą ludności cywilnej został przeniesiony do budynku SGGW przy ul. Rakowieckiej i na ul. Fałata 4. W czasie wypędzania ludności z Mokotowa, 14 września 1944, dzięki przekupieniu niemieckich konwojentów, ranni i chorzy zamiast na Dworzec Zachodni trafili na Okęcie. Tam Irena Sendlerowa uczestniczyła w tworzeniu szpitala (późniejszy Szpital Czerwonego Krzyża nr 2), w którym została pielęgniarką, a następnie siostrą oddziałową. Po wyzwoleniu lewobrzeżnej części miasta lewobrzeżnej części miasta w styczniu 1945 szpital został przekształcony w Dom Dziecka Warszawy.
Według powojennych relacji, w wyniku działań „Żegoty” i współpracujących z nią organizacji podjęto próbę uratowania ok. 2500 żydowskich dzieci (nie wszystkie przeżyły wojnę). Około 1300 znalazło pomoc w polskich rodzinach, ok. 500 w zakładach prowadzonych przez zgromadzenia zakonne, ok. 500 w zakładach Rady Głównej Opiekuńczej, ok. 200 w Pogotowiu Opiekuńczym Miejskim w Domu ks. Boduena, a ok. 100 nastolatków w wieku 15–16 lat trafiło do partyzantki. Nie wszystkie dzieci przeżyły do dnia wyzwolenia.
Lista żydowskich dzieci objętych ewidencją „Żegoty” prowadzona przez Irenę Sendlerową zachowała się w ok. 75%. W 1945 została wykopana i po przepisaniu przekazana Adolfowi Bermanowi. To pozwoliło Centralnemu Komitetowi Żydów Polskich na połączenie dzieci z ocalałymi z Holocaustu rodzicami, ich krewnymi lub umieszczenie ich w ośrodkach prowadzonych przez Komitet. Stamtąd wiele z nich wyjechało później do Palestyny i Izraela.
Nigdy nie wskazała konkretnej liczby dzieci, które uratowała. Twierdziła, że było ich za mało i że w czasie wojny można było ocalić więcej Żydów.
W marcu 1945 Jerzy Albrecht zaproponował Irenie Sendlerowej pracę na stanowisku zastępcy naczelnika Wydziału Opieki Społecznej Zarządu m.st. Warszawy. W zniszczonym mieście organizowała od podstaw domy dziecka, domy starców, a także dom opieki w Henrykowie dla tzw. gruzinek (kobiet, które w gruzach miasta oddawały się prostytucji).
Po połączeniu w 1948 PPR i PPS została członkinią PZPR. Ze względu na zły stan zdrowia i wydarzenia z marca 1968 po 1968 nie była czynnym członkiem partii.
Na stanowisku naczelnika Wydziału Opieki Społecznej pracowała do marca 1950. W latach 1950–1952 była kierownikiem Wydziału Opieki w Związku Inwalidów, a następnie: instruktorem Wydziału Zdrowia i Opieki Społecznej Prezydium Rady Narodowej m.st. Warszawy (1953–1954), zastępcą dyrektora w Państwowej Szkole Położnych (1954–1955) i zastępcą dyrektora Państwowej Szkoły Laborantów (1955–1958). W latach 1958–1962 była dyrektorem Departamentu Średnich Szkół Medycznych w Ministerstwie Zdrowia i Opieki Społecznej. Od 1962 pracowała na stanowisku zastępcy dyrektora Państwowej Szkoły Techników Dentystycznych. Przeszła na emeryturę w 1967. Pracowała jeszcze, w ograniczonym wymiarze godzin, do 1984 w bibliotece Medycznej Szkoły Pomaturalnej.
Po wojnie była wielokrotnie przesłuchiwana przez funkcjonariuszy Urzędu Bezpieczeństwa Publicznego. Była oskarżana m.in. o zatrudnianie członków Armii Krajowej. W 1949 po przesłuchaniach straciła syna (urodził się przedwcześnie i po 11 dniach zmarł). Nie została aresztowana dzięki interwencji jednej z uratowanych kobiet (Irena Majewska), która po wojnie wyszła za mąż za szefa stołecznego Urzędu Bezpieczeństwa Publicznego.
W 1948 znalazła się w gronie założycieli Ogólnopolskiej Ligi do Walki z Rasizmem, będącej jedyną w tamtym czasie próbą społecznej instytucjonalizacji walki z antysemityzmem.
Przez dwie kadencje była radną Rady Narodowej m.st. Warszawy, w tym w latach 1950–1956 przewodniczącą Komisji Zdrowia. Była także członkinią zarządu Towarzystwa Przyjaciół Dzieci i członkinią komisji rewizyjnej Zarządu Głównego Polskiego Czerwonego Krzyża. Należała do Towarzystwa Szkoły Świeckiej oraz Związku Nauczycielstwa Polskiego. W 1980 zapisała się do NSZZ „Solidarność”. Była członkinią Stowarzyszenia przeciw Antysemityzmowi i Ksenofobii „Otwarta Rzeczpospolita” od początku istnienia tej organizacji.
W 1965 otrzymała tytuł Sprawiedliwej Wśród Narodów Świata. W latach 70. chciała odwiedzić Izrael, aby zgodnie z tradycją posadzić swoje drzewko w alei Sprawiedliwych w Jad Waszem w Jerozolimie. Władze odmówiły jej jednak wydania paszportu. Ostatecznie wyjazd do Izraela doszedł do skutku w kwietniu 1983. Drzewko w Jad Waszem zasadziła 6 maja 1983. W 1991 otrzymała honorowe obywatelstwo Izraela.
Po wojnie zaczęła mieć kłopoty ze zdrowiem, do czego przyczyniły się m.in. ciągły stres w czasie działalności konspiracyjnej i urazy głowy odniesione w 1943 podczas przesłuchań przez funkcjonariuszy Gestapo. Cierpiała na bóle głowy, nerwicę lękową, miała także problemy z układem kostno-stawowym. W 1967 i 1968 przebywała w szpitalu.
Przez wiele lat po wojnie nie wypowiadała się na temat roli, jaką odegrała w akcji pomocy Żydom. Pierwszy artykuł na ten temat opublikowała w 1963, a w 1967 udzieliła wywiadu tygodnikowi „Prawo i Życie”. Zyskała rozgłos po 2000 dzięki przygotowaniu przez grupę amerykańskich uczennic szkolnego przedstawienia teatralnego Life in a Jar, którego tematem była jej działalność w czasie II wojny światowej.
Po wojnie mieszkała przy ul. Bagatela 10, Ustronie 2, Belwederskiej 20 (do 1954), Sieleckiej 3 (do 1957), Sieleckiej 26 (do 1961) i przy placu Na Rozdrożu 3. Odmówiła, ze względu na wspomnienia z getta, przyjęcia proponowanego jej mieszkania przy ul. Pawiej. Ostatnie lata życia spędziła w Domu Geriatryczno-Rehabilitacyjnym Konwentu Bonifratrów przy ul. Sapieżyńskiej 3 w Warszawie.
Zmarła 12 maja 2008. Pogrzeb odbył się 15 maja 2008 na cmentarzu Powązkowskim w Warszawie. Została pochowana w kwaterze 54 (rząd 4, grób 22).
W maju 2013 pamiątki po Irenie Sendlerowej (m.in. medal i dyplom Sprawiedliwej wśród Narodów Świata, honorowe obywatelstwo Izraela, honorowe obywatelstwo miasta Otwocka wraz z kluczem do bram miasta) zostały przekazane przez jej córkę Janinę Zgrzembską do Muzeum Historii Żydów Polskich w Warszawie. Wcześniej, w 2009, do kolekcji muzeum trafiły również medale, pamiątki, książki, a także listy, które Irena Sendlerowa przez wiele lat otrzymywała od młodzieży z całego świata.
W 1931 wyszła za Mieczysława Sendlera (1910–2005), młodszego asystenta na Wydziale Filologii Klasycznej Uniwersytetu Warszawskiego. Sendlerowie rozwiedli się w 1947. W tym samym roku poślubiła Stefana Zgrzembskiego (właściwie Adama Celnikiera, 1912–1961), Żyda, którego poznała w latach uniwersyteckich. Miała z nim troje dzieci: Janinę (ur. 1947), Andrzeja (ur. i zm. w 1949) i Adama (1951–1999). Małżeństwo nie układało się i zakończyło się rozwodem w 1961.
Po śmierci Zgrzembskiego ponownie wyszła za mąż za Mieczysława Sendlera, który po ich rozstaniu w 1947 ożenił się powtórnie i owdowiał. Po 10 latach małżeństwa ponownie zdecydowali się rozstać, jednak przyjaźnili się do końca życia.
W październiku 2003 otrzymała Nagrodę im. Jana Karskiego „Za Odwagę i Serce” (Jan Karski Prize “For Courage and Heart”).
W styczniu 2007 z inicjatywy prezydenta Lecha Kaczyńskiego, przy wsparciu m.in. premiera Izraela Ehuda Olmerta, Stowarzyszenia Dzieci Holocaustu i organizacji społecznych z kraju i zagranicy, została nominowana do pokojowej nagrody Nobla. Jej kandydatura została zgłoszona ponownie na początku 2008.
14 marca 2007 Senat Rzeczypospolitej Polskiej przyjął uchwałę w sprawie uhonorowania działalności Ireny Sendlerowej i Rady Pomocy Żydom „Żegota” w tajnych strukturach Polskiego Państwa Podziemnego w okresie II wojny światowej.
W maju 2007 otrzymała tytuł Honorowej Obywatelki Miasta Stołecznego Warszawy, a w czerwcu 2007 Honorowego Obywatela Miasta Tarczyna.
1 czerwca 2008 Sejm Dzieci i Młodzieży przyjął przez aklamację uchwałę w sprawie uhonorowania działalności Ireny Sendlerowej i referatu dziecięcego Podziemnej Rady Pomocy Żydom „Żegota” w czasie II wojny światowej.
30 lipca 2008 Izba Reprezentantów Stanów Zjednoczonych przyjęła rezolucję upamiętniającą Irenę Sendlerową
19 kwietnia 2009 uhonorowano ją pośmiertnie nagrodą Humanitarian of the Year przyznawaną przez fundację The Sister Rose Thering Endowment for Jewish-Christian and Holocaust Studies.
4 maja 2009 otrzymała pośmiertnie Nagrodą Humanitarną im. Audrey Hepburn (Audrey Hepburn Humanitarian Award).
W 2009 wizerunki Zofii Kossak, Matyldy Getter i Ireny Sendlerowej zostały umieszczone na monecie o nominale 20 zł upamiętniającej Polaków ratujących Żydów podczas II wojny światowej.
We wrześniu 2009 na kamienicy przy al. 3 Maja 14 w Piotrkowie Trybunalskim, w której mieszkała, odsłonięto tablicę pamiątkową.
W 2010, w 100. rocznicę urodzin Ireny Sendlerowej, Poczta Polska wydała kartę pocztową z jej wizerunkiem.
19 lutego 2010 uchwałę w sprawie uczczenia pamięci Ireny Sendlerowej w 100. rocznicę jej urodzin przyjął Sejm Rzeczypospolitej Polskiej.
W lutym 2010 odsłonięto tablicę pamiątkową na budynku przy ul. A. Pawińskiego 2 (przed wojną pod adresem ul. Opaczewska 1) w Warszawie, w którym mieściła się centrala i jeden z trzech ośrodków terenowych Sekcji Pomocy Matce i Dziecku (miejsce pracy Ireny Sendlerowej w latach 1932–1935).
W kwietniu 2013 Rada Warszawy nadała nazwę alei Ireny Sendlerowej ciągowi pieszemu biegnącemu pomiędzy Muzeum Historii Żydów Polskich a pomnikiem Bohaterów Getta na Muranowie.
Jej imię noszą m.in. ulice w Bytomiu, Gorzowie Wielkopolskim, Iławie i Lublinie, skwery w Kielcach, Białymstoku i Poznaniu oraz ronda w Bielsku-Białej i Zielonej Górze.
Pierwszy na świecie pomnik Ireny Sendlerowej odsłonięto w 2014 w Moskwie. Autorem monumentu jest rzeźbiarz Andriej Plijew.
W maju 2015 odsłonięto tablicę na domu ZUS przy ul. Ludwiki 6, w którym mieszkała w latach 1935–1943.
Holenderski hodowca tulipanów Jan Ligthart nazwał imieniem Ireny Sendlerowej nową odmianę czerwonego tulipana.
Jest patronką szkół w Polsce oraz w Niemczech. Pierwszą szkołą nazwaną jej imieniem był zespół szkół specjalnych w bawarskiej miejscowości Hohenroth.
W 2018 została wybrana Warszawianką Stulecia w plebiscycie zorganizowanym przez Urząd m.s. Warszawy.
W lutym 2019 na budynku przy ul. Siedzibnej 25 w Warszawie, w którym mieścił się  VI Ośrodek Opieki i Zdrowia, w którym pracowała Irena Sendlerowa, odsłonięto tablicę pamiątkową.
W 1999 nauczyciel Norman Conard z Uniontown w stanie Kansas zachęcił grupę swoich uczennic do napisania sztuki teatralnej pt. Life in a Jar (pol. Życie w słoiku). Jej tytuł nawiązuje do sposobu, w jaki w 1944 Irena Sendlerowa i Jadwiga Piotrowska ukryły kartotekę uratowanych żydowskich dzieci, dzięki czemu po wojnie dowiedziały się one o swoich rodzinach (w rzeczywistości była ona ukryta w butelkach).
Przedstawienie oparte na faktach z życiorysu Ireny Sendlerowej wystawiono wiele razy w Stanach Zjednoczonych, Kanadzie i w Polsce. Zdobyło ono duży rozgłos w mediach amerykańskich i doprowadziło do powstania fundacji „Life in a Jar” promującej postawę głównej bohaterki.
W 2006 Stowarzyszenie Dzieci Holocaustu przy udziale Ministerstwa Spraw Zagranicznych ustanowiło nagrodę im. Ireny Sendlerowej „Za naprawianie świata”, przyznawaną nauczycielom i wychowawcom. Partnerem nagrody jest Fundacja Centrum Edukacji Obywatelskiej. Nagroda w wysokości 10 tys. dolarów przyznawana jest corocznie decyzją kapituły w Stanach Zjednoczonych i w Polsce dwóm laureatom z tych krajów.
W 2009 na podstawie życiorysu Ireny Sendlerowej powstał film w reżyserii Johna Kenta Harrisona – Dzieci Ireny Sendlerowej. Jej rolę zagrała laureatka Oscara Anna Paquin.
Angielski kompozytor Tony Harris skomponował utwór na cześć Ireny Sendlerowej (płyta Choices wydana w 2010).
Powstały o niej filmy dokumentalne, m.in.: Lista Sendlerowej w reżyserii Michała Dudziewicza (2002) , Wróżka z getta (2007) oraz W Imię ich Matek. Historia Ireny Sendlerowej w reżyserii Mary Skinner.
NINAteka zamieściła na swojej platformie internetowej pięcioodcinkowy reportaż ze wspomnieniami o Irenie Sendlerowej (2010).
Komiks Irena o Irenie Sendlerowej, scenariusz Jean-David Morvan i Séverine Tréfouël, rysunki David Evrard
Marek Arczyński, Wiesław Balcerak: Kryptonim „Żegota”. Warszawa: Czytelnik, 1979. ISBN 83-07-00016-5.
Władysław Bartoszewski, Zofia Lewinówna: Ten jest z ojczyzny mojej. Polacy z pomocą Żydom 1939–1945. Kraków: Wydawnictwo Znak, 2013. ISBN 978-83-240-2790-3.
Anna Chmielewska i in.: Miejska służba opieki społecznej Warszawy w latach wojny i okupacji 1939–1945, [w:] Warszawa lat wojny i okupacji 1939–1944. Zeszyt 4. Warszawa: Państwowe Wydawnictwo Naukowe, 1975, s. 149–191.
Jan Grabowski. Przyczynek do biografii Ireny Sendlerowej (z dokumentów warszawskiego Ratusza). „Zagłada Żydów. Tom II. Materiały”. 10, s. 622–625, 2014. 
Halina Grubowska: Ta, która ratowała Żydów. Rzecz o Irenie Sendlerowej. Warszawa: Żydowski Instytut Historyczny im. Emanuela Ringelbluma, 2014. ISBN 978-83-61850-39-7.
Krzysztof Komorowski (red.): Warszawa walczy 1939–1945. Leksykon. Warszawa: Fundacja Polska Walczy i Wydawnictwo Bellona, 2015, s. 680. ISBN 978-83-1113474-4.
Księga Sprawiedliwych wśród Narodów Świata. Ratujący Żydów podczas Holokaustu. Polska. Tom II. Kraków: Fundacja Instytut Studiów Strategicznych, 2009, s. 646–647. ISBN 978-83-87832-59-9.
Dariusz Libionka: Zagłada Żydów w Generalnym Gubernatorstwie. Lublin: Państwowe Muzeum na Majdanku, 2017. ISBN 978-83-62816-34-7.
Anna Mieszkowska, Matka dzieci Holocaustu. Historia Ireny Sendlerowej, Muza, Warszawa 2004, ​ISBN 83-7319-254-9​; wyd. II: 2005
Anna Mieszkowska: Dzieci Ireny Sendlerowej. Warszawa: Warszawskie Wydawnictwo Literackie Muza, 2011. ISBN 978-83-7758-021-9.
Anna Mieszkowska: Prawdziwa historia Ireny Sendlerowej. Warszawa: Wydawnictwo Marginesy, 2014. ISBN 978-83-64700-12-5.
Teresa Prekerowa: Konspiracyjna Rada Pomocy Żydom w Warszawie 1942–1945. Warszawa: Państwowy Instytut Wydawniczy, 1982. ISBN 83-06-00622-4.
Tomasz Szarota: Karuzela na placu Krasińskich. Studia i szkice z lat wojny i okupacji. Warszawa: Oficyna Wydawnicza „Rytm”, 2007. ISBN 978-83-7399-336-5.
Tomasz Szarota. Ostatnia droga Doktora. Rozmowa z Ireną Sendlerową „Jolantą”, kierowniczką referatu dziecięcego w „Żegocie”, o ostatnich dniach Janusza Korczaka. „Polityka”. 21 (2090), s. 94, 24 maja 1997. 
Feliks Tych, Monika Adamczyk-Garbowska (red. nauk.): Następstwa zagłady Żydów. Polska 1944–2010. Lublin: Wydawnictwo Uniwersytetu Marii Curie-Skłodowskiej i Żydowski Instytut Historyczny im. Emanuela Ringelbluma, 2012. ISBN 978-83-227-3263-2.
Jarosław Zieliński: Atlas dawnej architektury ulic i placów Warszawy. Tom 9. Langiewicza–Łukasińskiego. Warszawa: Biblioteka Towarzystwa Opieki nad Zabytkami, 2003. ISBN 83-88372-24-6.
Blog o Irenie Sendlerowej – projekt nagrodzony w programie edukacyjnym „36 Sprawiedliwych” – Programu Polsko-Izraelskich Spotkań Młodzieży PIYE przy Muzeum Historii Żydów Polskich

Iron Man 2 – amerykański fantastycznonaukowy film akcji na podstawie serii komiksów o superbohaterze o tym samym imieniu wydawnictwa Marvel Comics. Za reżyserię odpowiedzialny jest Jon Favreau, a za scenariusz Justin Theroux. W rolach głównych występują Robert Downey Jr., Gwyneth Paltrow, Don Cheadle, Scarlett Johansson, Sam Rockwell, Mickey Rourke i Samuel L. Jackson.
Sześć miesięcy po wydarzeniach w filmie Iron Man, główny bohater, Tony Stark, odmawia współpracy z rządem Stanów Zjednoczonych w sprawie przekazania technologii „Iron Man”. Równocześnie zmaga się z problemami zdrowotnymi, jakie powoduje reaktor łukowy w jego klatce piersiowej. W tym czasie rosyjski uczony, Ivan Vanko, zbudował podobny reaktor i zasilaną nim broń w celu realizacji zemsty przeciwko rodzinie Starków. Łączy on swoje siły z biznesowym rywalem Starka, Justinem Hammerem.
Produkcja ta jest kontynuacją filmu Iron Man z 2008 roku. Kolejna, trzecia część, zatytułowana Iron Man 3, miała premierę w 2013 roku. Film wchodzi w skład I Fazy Marvel Cinematic Universe i jest trzecią produkcją należącą do tej franczyzy.
Światowa premiera odbyła się 26 kwietnia 2010 roku, a polska premiera 30 kwietnia tego samego roku. Film zarobił 624 miliony dolarów przy budżecie 200 milionów.
W rosyjskich mediach pojawia się informacja dotycząca ujawnienia przez Tony’ego Starka swojej tożsamości jako Iron Man. Ivan Vanko, którego ojciec Anton właśnie zmarł, zaczyna budowę miniaturowego reaktora łukowego, podobnego do tego, który stworzył Stark. Pół roku później Stark jest gwiazdą, korzysta ze zbroi Iron Mana w celach pokojowych i odmawia sprzedaży swoich projektów zbroi dla armii.
Rdzeń reaktora łukowego, który utrzymuje Starka przy życiu i zasila jego zbroję, stworzony jest z palladu i powoli zatruwa jego organizm. Próbuje on bezskutecznie znaleźć jego zamiennik. Stark powołuje swoją osobistą asystentkę, Pepper Potts, na stanowisko prezesa Stark Industries, a na jej miejsce zatrudnia Natalie Rushman. On sam zaś wybiera się na zawody Monaco Historic Grand Prix, w których postanawia wziąć udział. W trakcie wyścigu zostaje zaatakowany przez Vanko, uzbrojonego w zasilane przez reaktor bicze. Stark w zbroi Iron Mana pokonuje Vanko, który chciał udowodnić światu, że Iron Man nie jest niezwyciężony. Vanko zostaje aresztowany, jednak rywal Starka, Justin Hammer, szef Hammer Industries, pozoruje jego śmierć, pomaga mu uciec z więzienia i prosi go o pomoc w budowie pancerzy. W tym samym czasie odbywa się przyjęcie urodzinowe Starka, który jest przekonany, że jest jego ostatnim. Upija się i popisuje się wśród gości zbroją. Cała sytuacja nie podoba się Potts i jego przyjacielowi, pułkownikowi Jamesowi Rhodesowi. Rhodes zakłada jeden z prototypowych pancerzy i próbuje powstrzymać przyjaciela. Walka kończy się remisem, a Rhodes postanawia skonfiskować zbroję dla armii.
Nick Fury, dyrektor T.A.R.C.Z.Y. rozmawia ze Starkiem. Ujawnia, że Rushman jest tajną agentką organizacji, Natashą Romanoff, oraz że jego ojciec Howard Stark był jednym z jej założycieli i Fury znał go osobiście. Dalej wyjaśnia, że Anton Vanko wynalazł reaktor łukowy razem ze Starkiem, a kiedy próbował go sprzedać dla zysku, Howard Stark doprowadził do jego deportacji, a sowieci wysłali go do gułagu. Fury przekazuje Starkowi stare materiały ojca, w których odkrywa zakodowaną informację o stworzeniu nowego pierwiastka. Z pomocą swojego komputera J.A.R.V.I.S.-a, Stark syntetyzuje go i umieszcza nowy pierwiastek w swoim reaktorze łukowym, zastępując nim dotychczasowy pallad. Stark dowiaduje się, że Ivan Vanko nadal żyje.
Na Expo, Hammer prezentuje opancerzone drony stworzone przez Vanko oraz zmodyfikowaną zbroję Starka, którą używa Rhodes. Stark pojawia się w zbroi Iron Mana i próbuje ostrzec przyjaciela. W tym czasie Vanko przejmuje kontrolę zarówno nad dronami jak i Rhodesem w zbroi, następnie atakuje Iron Mana i uczestników Expo. Hammer zostaje aresztowany, a Romanoff i ochroniarz Starka, Happy Hogan, udają się do fabryki Hammera, aby powstrzymać Vanko. Ten jednak ucieka. Romanoff udaje się zwrócić kontrolę Rhodesowi nad jego zbroją. Stark i Rhodes pokonują Vanko i jego drony. Vanko ginie podczas detonacji swojej zbroi.
Kiedy Nick Fury spotyka się ze Starkiem i informuje go, że T.A.R.C.Z.A. ze względu na jego trudną osobowość, będzie współpracowała z nim tylko w charakterze konsultanta, w wiadomościach pojawia się materiał z szalejącym Hulkiem. Stark i Rhodes otrzymują medale za bohaterstwo.
W scenie po napisach agent Phil Coulson informuje T.A.R.C.Z.Ę. o odkryciu młota na dnie krateru na pustyni w Nowym Meksyku.
W filmie występują również: Paul Bettany jako J.A.R.V.I.S., komputerowa sztuczna inteligencja stworzona przez Starka, która zarządza posiadłością i zbrojami Tony’ego; Jon Favreau jako Harold „Happy” Hogan, osobisty ochroniarz i szofer Starka; Clark Gregg jako Phil Coulson, agent T.A.R.C.Z.Y.; Leslie Bibb jako Christine Everhat, reporterka Vanity Fair; John Slattery jako ojciec Tony’ego, Howard Stark; Garry Shandling jako senator Stern, Yevgeni Lazarev jako ojciec Ivana, Anton Vanko oraz Olivia Munn jako Chess Roberts, reporterka na Stark Expo. Davin Ransom zagrał Tony’ego Starka jako dziecko. W rolach cameo pojawiają się: twórca komiksów Marvela, Stan Lee jako on sam (często mylono to wcielenie z Larrym Kingiem) oraz reporterka Christiane Amanpour i korespondent polityczny Bill O’Reilly.
W 2007 roku Jon Favreau wyjawił, że jego intencją jest stworzenie trylogii z Obadiahem Stanem jako złoczyńcą w drugiej części. Ostatecznie Stane stał się głównym przeciwnikiem w pierwszej części i zastąpił Mandaryna.
Film został zapowiedziany w 2008 roku zaraz po premierze pierwszej części. Studio wyznaczyło datę premiery na 30 kwietnia 2010 roku. W lipcu 2008 roku poinformowano, że Favreau powróci na stanowisko reżysera, a Justin Theroux napisze scenariusz.
W październiku 2008 roku Fevreau wyjawił, że w sequelu ważniejszą rolę odegra T.A.R.C.Z.A. oraz zamierza ukazać problem z alkoholem u Starka.
W październiku 2008 roku Don Cheadle został obsadzony w roli Jamesa Rhodesa zamiast Terrence’a Howarda, który zagrał tę postać w pierwszym filmie. W tym samym miesiącu potwierdzono również, że Robert Downey Jr. powróci w tytułowej roli, a Samuel L. Jackson powróci jako Nick Fury. W styczniu 2009 roku Sam Rockwell dołączył do obsady jako Justin Hammer, a Paul Bettany potwierdził, że powróci jako głos J.A.R.V.I.S.'a. Marvel rozpoczął negocjacje z Emily Blunt w sprawie obsadzenia jej w roli Czarnej Wdowy. W marcu tego samego roku do obsady dołączyli Mickey Rourke jako Ivan Vanko i Scarlett Johansson jako Czarna Wdowa, a w kwietniu tego samego roku Garry Shandling i Clark Gregg. W czerwcu 2009 roku poinformowano, że John Slattery zagra Howarda Starka, a Olivia Munn pojawi się w filmie w nieujawnionej roli. Ostatecznie wycięto aktorkę z filmu i zmieniono jej rolę podczas dodatkowego okresu zdjęciowego.
Zdjęcia do filmu rozpoczęły się 6 kwietnia 2009 roku w Pasadenie. W maju zdjęcia odbywały się w bazie wojskowej Edwards Air Force Base. Początkowo film miał być kręcony również w Monako podczas Grand Prix Monako 2009, jednak zgodę wycofano i sceny zostały nakręcone w Downey Studios w Kalifornii. Zdjęcia zakończyły się w 18 lipca 2009 roku.
Za zdjęcia do filmu odpowiadał Matthew Libatique, za scenografię – J. Michael Riva, a za kostiumy – Mary Zophres.
Dodatkowe zdjęcia do filmu odbyły się w lutym 2010 roku. Scenę po napisach wyreżyserował Kenneth Branagh. Za montaż odpowiadali Dan Lebental i Richard Pearso. Za efekty specjalne odpowiadał Janek Sirrs, a zajmowały się nimi studio produkcyjne Industrial Light & Magic. Film został nakręcony w technologii 2D i został przekonwertowany na technologie 3D oraz IMAX.
W lipcu 2009 roku ujawniono, że muzykę do filmu skomponuje John Debney. W marcu 2010 roku poinformowano, że wspólnie z Debneyem pracować będzie nad nią Tom Morello. Ścieżka dźwiękowa, zatytułowana Iron Man 2: Original Motion Picture Score została wydana 20 lipca 2010 roku również przez Columbia Records.
Pod koniec stycznia 2010 roku zapowiedziano wydanie albumu koncepcyjnego pod tytułem Iron Man 2, zawierającego 15 utworów zespołu AC/DC. Został on wydany przez Columbia Records 19 kwietnia 2010 roku. W filmie wykorzystani tylko dwa utwory Shoot to Thrill i Highway to Hell. Piosenka Back in Black była użyta w pierwszym filmie. 26 stycznia 2010 roku premierę miał klip do piosenki Shoot to Thrill, do stworzenia którego wykorzystano fragmenty trasy koncertowej zespołu i sceny z filmu. 
W filmie wykorzystano również utwory, które nie znalazły się na wydanych albumach: Should I Stay or Should I Go i The Magnificent Seven zespołu The Clash; California Love wykonywaną przez 2Paca, Dr. Dre i Rogera Troutmana; Another One Bites the Dust grupy Queen; It Takes Two Roba Base’a i DJ E-Z Rocka; Robot Rock duetu Daft Punk; Groove Holmes zespołu Beastie Boys czy Pickin’ Up the Pieces grupy Average White Band.
Pierwszy zwiastun został pokazany podczas San Diego Comic-Conu w 2009 roku, gdzie na panelu pojawiła się zarówno obsada jak i ekipa produkcyjna. Pierwszy kinowy zwiastun wyświetlony został podczas premiery filmu Sherlock Holmes, a dostępny w sieci był od 16 grudnia 2009 roku. Kolejny zwiastun zaprezentował Robert Downey Jr. podczas swojego występu w talk-show Jimmy Kimmel Live! 7 marca 2010 roku. Partnerami promocyjnymi były firmy Symantec, Dr Pepper, Burger King, 7-Eleven, Audi, LG Electronics i Hershey.
Gra komputerowaSega wydała grę wideo Iron Man 2 30 kwietnia 2010 roku w Europie, a 4 maja tego samego roku w USA. Scenariusz gry został napisany przez Matta Fractiona na podstawie historii Invincible Iron Man i stanowi kontynuację wydarzeń z filmu. Don Cheadle i Samuel L. Jackson użyczają głosów War Machine i Nicka Fury’ego, powtarzając swoje role z filmu. W tytułowej roli Roberta Downeya Jr. zastąpił głosem Eric Loomis. Gra została wydana na konsolach: PlayStation 3, Wii i Xbox 360 oraz przenośnych konsolach: PlayStation Portable, Nintendo DS, iOS i BlackBerry PlayBook.
Komiksy powiązaneW kwietniu 2010 roku Marvel Comics wydało komiks powiązany Iron Man 2: Public Identity, za którego scenariusz odpowiadali Joe Casey i Justin Theroux, a za rysunki Barry Kitson i Ron Lim. Natomiast w październiku tego samego roku wydano Iron Man 2: Agents of S.H.I.E.L.D. ze scenariuszem Joego Caseya i rysunkami Tima Greena, Felixa Ruiza i Matta Campa. W 2010 roku w ramach partnerstwa z firmą Audi został wydany również inspirowany komiks Iron Man 2: Fist of Iron. W listopadzie 2012 roku została wydana adaptacja filmu Iron Man 2 ze scenariuszem Christosa Gage'a i rysunkami Ramona Rosanasa.
Książka / Przewodnik25 listopada 2015 roku wydano cyfrowo Guidebook to the Marvel Cinematic Universe: Marvel’s Iron Man 2, który zawiera fakty dotyczące filmu, porównania do komiksów oraz informacje dotyczące produkcji. Fizycznie przewodnik został wydany 5 kwietnia 2017 roku w publikacji zbiorczej Marvel Cinematic Universe Guidebook: The Avengers Initiative.
Światowa premiera miała miejsce w El Capitan Theatre w Los Angeles 26 kwietnia 2010 roku, podczas której pojawiła się obsada i ekipa produkcyjna filmu, a także zaproszeni specjalni goście, między innymi aktorzy z innych produkcji Filmowego Uniwersum Marvela. 28 kwietnia rozpoczęto wyświetlanie filmu dla szerszej publiczności w dziesięciu krajach, między innymi w Szwajcarii, Egipcie, Francji, Kazachstanie, Norwegii i Serbii. W Polsce pokazy dla szerszej publiczności rozpoczęły się 30 kwietnia, a w USA 7 maja tego samego roku.
Film został wydany 28 września 2010 roku na DVD i Blu-ray w USA, a w Polsce został wydany 5 października tego samego roku. 2 kwietnia 2013 roku został wydany również w dziesięciodyskowej wersji kolekcjonerskiej Marvel Cinematic Universe: Phase One – Avengers Assembled, która zawiera wszystkie filmy I Fazy Filmowego Uniwersum Marvela.
Do 2013 roku dystrybutorem filmu było Paramount Pictures, a w Polsce United International Pictures Sp z o.o.; gdzie prawa do dystrybucji odkupił Disney.
Budżet filmu wyniósł 200 milionów dolarów. W Stanach Zjednoczonych i Kanadzie film podczas weekendu otwarcia zarobił 128 milionów dolarów. W sumie zarobił tam 312,4 miliona, a na świecie 624 miliony dolarów. W Polsce podczas weekendu otwarcia film zarobił 360 tysięcy dolarów, a łącznie zarobił 1,36 miliona.
Film uzyskał najwyższe otwarcie i jest trzecim filmem z najlepszym wynikiem w 2010 roku w Stanach Zjednoczonych. Natomiast na świecie uzyskał on siódme miejsce pod względem dochodów w 2010 roku.
W serwisie Rotten Tomatoes krytycy przyznali wynik 72% ze średnią ocen 6,5/10. Na portalu Metacritic film dostał od krytyków 57 punktów na 100.
Roger Ebert przyznał 3 gwiazdki na 4 i stwierdził, że: „Iron Man 2 jest dopracowanym, wysokooktanowym sequelem, nie tak dobrym jak pierwszy film, ale zbudowany jest ponownie na ekscentrycznym występie Roberta Downeya Jr.”. Frank Lovece z Film Journal International napisał: „W orzeźwiający i nieoczekiwany sposób w sequelu Iron Man nie odnajdujemy odmienionego człowieka.”. Brian Lowry z Variety stwierdził, że: „Iron Man 2 nie jest tak zabawny jak jego poprzednik, ale stanie się, kiedy dym opadnie.”. Kirk Honeycutt z The Hollywood Reporter ocenił: „Wszystko, zabawne i niesamowite w Iron Manie zniknęło wraz pojawieniem się sequela. W jego miejsce dostaliśmy film Iron Man 2, który jest pełny hałasu, zamieszania, wielu złoczyńców, nieistotnych akrobacji i błądzącej fabuły.”.
Łukasz Muszyński z portalu Filmweb stwierdził, że: „Iron Man 2 jest jednak dobrym filmem: naładowanym adrenaliną, dowcipnym i zrobionym z autentycznym „jajem”.”. Przemysław Drożdż z serwisu Stopklatka.pl napisał: „Iron Man nie dołączy do takiej ekstraklasy filmów jakTerminator 2 czy Mroczny rycerz. Sequeli które z nadspodziewanym sukcesem powalczyły z mitem części pierwszej i okazały się od niej po prostu lepsze. Ciągle jest to jednak kino akcji wysokich lotów (nomen omen) jak najbardziej warte polecenia.”. Dawid Rydzek z portalu NaEkranie.pl napisał: „Iron Man 2 to sequel całkowicie udany, co w sumie nie zdarza się tak często. Pod wieloma względami dorównuje swojemu poprzednikowi, może nawet go przewyższa.”.
Iron Man 3 – amerykańsko-chiński fantastyczno-naukowy film akcji z 2013 roku. Jest on inspirowany komiksem Iron Man: Extremis, który został wydany w ramach Wielkiej kolekcji komiksów Marvela. Za reżyserię odpowiedzialny jest Shane Black, który wraz z Drew Pearce’em napisał scenariusz. W głównych rolach występują: Robert Downey Jr., Gwyneth Paltrow, Don Cheadle, Guy Pearce, Rebecca Hall, Stephanie Szostak, James Badge Dale, Jon Favreau i Ben Kingsley.
Marvel One-Shot: Niech żyje król (ang.: Marvel One-Shot All Hail the King) – amerykański film krótkometrażowy z 2014 roku, który znajduje się na Blu-ray z filmem Thor: Mroczny świat w reżyserii i ze scenariuszem Drew Pearce’a. W rolach głównych występują: Ben Kingsley, Scoot McNairy, Lester Speight i Sam Rockwell. Opowiada ona historię o wydarzeniach, jakie mają miejsce po filmie Iron Man 3.
Mike O’Sullivan: Guidebook to the Marvel Cinematic Universe: Marvel’s Iron Man 2. W: Marvel Entertainment [on-line]. 2015. [dostęp 2015-11-25].

Iron Man – amerykański fantastycznonaukowy film akcji na podstawie serii komiksów o superbohaterze o tym samym imieniu wydawnictwa Marvel Comics. Za reżyserię odpowiedzialny jest Jon Favreau, a za scenariusz Hawk Ostby, Arthur Marcum, Matthew Hollaway i Mark Ferqus. W rolach głównych występują: Robert Downey Jr., Terrence Howard, Jeff Bridges, Shaun Toub i Gwyneth Paltrow.
Główny bohater, Tony Stark, przemysłowiec i inżynier, buduje bojowy egzoszkielet wspomagany i staje się korzystającym z tego pancerza superbohaterem zwanym „Iron Manem”.
Kontynuacja filmu, Iron Man 2, miała premierę w 2010 roku, a trzecia część, Iron Man 3, w 2013 roku. Film wchodzi w skład I Fazy Marvel Cinematic Universe i jest on produkcją rozpoczynającą tę franczyzę.
Światowa premiera odbyła się 14 kwietnia 2008 roku, a polska premiera 30 kwietnia tego samego roku. Film zarobił 585 milionów dolarów przy budżecie 140 milionów.
Geniusz, miliarder i playboy, Tony Stark, który odziedziczył po ojcu firmę zbrojeniową Stark Industries, znajduje się razem z przyjacielem, pułkownikiem Jamesem Rhodesem, w bazie wojskowej w Afganistanie, gdzie prezentuje swój najnowszy pocisk – „Jerycho”. Konwój, którym przewożony jest Stark, wpada w zasadzkę. Tony zostaje ciężko ranny, schwytany i uwięziony w jaskini przez grupę terrorystyczną Dziesięć Pierścieni. Współwięzień, Ho Yinsen, wszczepia mu w klatkę piersiową elektromagnes, aby ten blokował odłamkom granatu dostęp do serca. Lider Dziesięciu Pierścieni, Raza, oferuje Starkowi wolność w zamian za budowę pocisku „Jerycho”.
Stark i Yinsen, którzy zdają sobie sprawę, że Raza nie dotrzyma umowy, potajemnie budują miniaturową wersję źródła energii zwanego reaktorem łukowym do zasilania elektromagnesu Starka i zbroję do pomocy w ucieczce. Kiedy zbroja jest bliska ukończenia, członkowie Dziesięciu Pierścieni odkrywają zamiary Starka i atakują warsztat. Yinsen poświęca życie, aby dać Starkowi czas na założenie zbroi. Opancerzony Stark wydostaje się z jaskini, podpala broń należącą do Dziesięciu Pierścieni i odlatuje. Awaryjnie ląduje na pustyni, gdzie zostaje odnaleziony przez Rhodesa, i wraca do domu. Na konferencji prasowej informuje, że Stark Industries nie będzie już zajmować się produkcją broni. Przyjaciel jego ojca i dyrektor przedsiębiorstwa, Obadiah Stane, ostrzega Starka, że ta decyzja może zniszczyć firmę. W domu Stark buduje ulepszone wersje zbroi i reaktora, nie zdradzając szczegółów Stane’owi.
Podczas imprezy charytatywnej Stark Industries reporterka Christine Everhart informuje Starka, że jego broń, w tym „Jerycho”, została dostarczona Dziesięciu Pierścieniom. Stark dowiaduje się także, iż Stane stara się przejąć firmę. Stark leci w zbroi do Afganistanu i ratuje wioskę Yinsena, Gulmirę, ale w drodze powrotnej zostaje przechwycony przez dwa amerykańskie myśliwce; wyjawia wówczas Rhodesowi swoją tożsamość, prosząc, aby przerwano atak. W tym czasie grupa Dziesięć Pierścieni odnajduje szczątki pierwszej zbroi Starka na pustyni i spotyka się ze Stane’em. Ten ogłusza i zabija Razę i jego ludzi, po czym przejmuje zbroję. Virginia „Pepper” Potts na prośbę Starka włamuje się do systemu komputerowego firmy i odkrywa, że Stane zaopatruje terrorystów w broń i zatrudnił Dziesięć Pierścieni do zabicia Starka. Następnie spotyka się z agentem Philem Coulsonem z T.A.R.C.Z.Y. i informuje go o działaniach Stane’a.
Stane nie potrafi zbudować reaktora łukowego. Wkrada się więc do domu Starka i wyjmuje reaktor z jego piersi. Stark ratuje swoje życie, używając starego reaktora, zachowanego na pamiątkę. Potts i agenci T.A.R.C.Z.Y. próbują aresztować Stane’a, ale ten atakuje ich w zbroi. Stark walczy ze Stane’em i tłumaczy Potts, jak przeciążyć duży reaktor łukowy zasilający firmę. Przeciążenie wywołuje potężną falę elektromagnetyczną. Stark wrzuca Stane’a do reaktora, powodując eksplozję, w wyniku której Stane ginie. Następnego dnia Stark podczas konferencji prasowej ujawnia, że to on jest superbohaterem, którego media nazwały „Iron Manem”.
W scenie po napisach Nick Fury, dyrektor T.A.R.C.Z.Y., odwiedza Starka w domu i mówi mu, że Iron Man nie jest jedynym superbohaterem na świecie i że chce omówić z nim „Inicjatywę Avengers”.
W filmie występują również: Paul Bettany jako J.A.R.V.I.S., komputerowa sztuczna inteligencja stworzona przez Starka, która zarządza posiadłością i zbrojami Tony’ego; Jon Favreau jako Harold „Happy” Hogan, osobisty ochroniarz i szofer Starka; Clark Gregg jako Phil Coulson, agent T.A.R.C.Z.Y.; Leslie Bibb jako Christine Everhat, reporterka Vanity Fair; Faran Tahir jako Raza, członek grupy terrorystycznej Dziesięć Pierścieni oraz Gerard Sanders, który pojawia się na fotografii jako ojciec Tony’ego, Howard Stark. W rolach cameo pojawili się: twórca komiksów Marvela, Stan Lee jako Hugh Hefner, gitarzysta Rage Against the Machine, Tom Morello jako strażnik terrorystów, Jim Cramer zagrał samego siebie, a w scenie po napisach Samuel L. Jackson pojawił się jako Nick Fury, dyrektor T.A.R.C.Z.Y.
W kwietniu 1990 roku Universal Studios zakupiło prawa do postaci. Stuart Gordon został zatrudniony na stanowisku reżysera niskobudżetowego filmu na podstawie tej postaci. W 1996 roku 20th Century Fox odkupiło prawa od Universalu. W styczniu 1997 roku Nicolas Cage wyraził chęć zagrania tytułowej roli, a we wrześniu Tom Cruise. Jeff Vintar rozpoczął prace nad scenariuszem dla studia. W maju 1999 roku Jeffrey Caine został zatrudniony do poprawienia scenariusza, a w październiku tego samego roku zaproponowano stanowisko reżysera i scenarzysty Quentinowi Tarantino. Ostatecznie Fox sprzedał prawa New Line Cinema w grudniu 1999 roku z powodu zbyt dużej ilości projektów filmowych na podstawie superbohaterów z komiksów Marvela. Od lipca 2000 roku do napisania scenariusza zatrudniani byli kolejno: Ted Elliott, Terry Rossio i Tim McCanlies. W czerwcu 2001 roku New Line rozpoczęło negocjacje z Jossem Whedonem na stanowisko reżysera. W grudniu 2004 roku studio zatrudniło na tym stanowisku Nicka Cassavetesa z zamiarem premiery filmu w 2006 roku.
W 2005 roku New Line zwróciło prawa do Marvel Studios, które rozpoczęło projekt od zera i ogłosiło, że będzie to ich pierwsza niezależna produkcja. W kwietniu 2006 roku studio zatrudniło Jona Favreau na stanowisku reżysera. Arthur Marcum i Matt Holloway zostali zatrudnieni do napisania scenariusza, a Mark Fergus i Hawk Ostby do napisania innej jego wersji. Ostatecznie Favreau połączył obie wersje. Przy scenariuszu doradzali również scenarzyści komiksów: Mark Millar, Brian Michael Bendis, Joe Quesada, Tom Brevoort, Axel Alonso i Ralph Macchio. 
Favreau miał problem z wybraniem głównego złoczyńcy w filmie, największy przeciwnik Iron Mana, Mandaryn był dla niego za mało realistyczny. Stwierdził on, że będzie on lepszy przy kolejnych filmach. Zamiana złoczyńcy z Mandaryna na Stane'a została dokonana po obsadzeniu Jeffa Bridgesa w tej roli, który w początkowych założeniach miał być antagonistą w sequelu. Jako przeciwnika rozważano również Crimson Dynamo. Scena po napisach, która przedstawia Nicka Fury’ego została napisana przez Bendisa.
We wrześniu 2006 roku ujawniono, że w tytułowego bohatera wcieli się Robert Downey Jr., a w październiku, że Terrence Howard zagra Jamesa Rhodesa. W styczniu 2007 roku do obsady dołączyła Gwyneth Paltrow jako Pepper Potts, a w lutym Jeff Bridges jako Obadiah Stane.
Favreau nie wybrał wschodniego wybrzeża USA na miejsce akcji, żeby odróżnić się od wielu innych filmów o superbohaterach. Zdjęcia do filmu rozpoczęły się w 12 marca 2007 roku, gdzie przez pierwsze tygodnie były kręcone sceny niewoli Starka w Afganistanie. Zdjęcia te miały miejsce w Lone Pine i Olanchii w Kalifornii. Film był kręcony w kwietniu w bazie wojskowej Edwards Air Force Base, a w czerwcu w Nevadzie, gdzie zakończono zdjęcia pod koniec miesiąca.
Za zdjęcia do filmu odpowiadał Matthew Libatique, za scenografię – J. Michael Riva, a za kostiumy – Laura Jean ShannonZe względu na nieukończony scenariusz dialogi w filmie były w dużej mierze improwizowane, co zdaniem Favreau sprawiło, że film brzmiał bardziej naturalnie. Zbroję Iron Mana, Mark III zaprojektował twórca komiksów Adi Granov razem z Philem Saundersem. Stan Winston Studios zbudowało 360-kilogramową animatroniczną wersję zbroi Obadiaha Stana na potrzeby symulacji chodu, przy której do poruszenia ramienia potrzebnych było pięciu operatorów.
Za montaż odpowiadał Dan Lebental, za efekty specjalne – John Nelson, a zajmowało się nimi studio produkcyjne Industrial Light & Magic.
Do napisania muzyki do filmu został zatrudniony Ramin Djawadi, który jako dziecko był fanem Iron Mana. Początkowo miał ją skomponować współpracujący z Favreau przy innych produkcjach John Debney. Favreau postrzegał Iron Mana bardziej jako gwiazdę rocka niż superbohatera, dlatego zadecydował, że w filmie będzie dominować muzyka heavy metalowa. Djawadi skomponował ścieżkę dźwiękową za gitarze, a następnie przearanżował ją na orkiestrę. Przy aranżacjach pomagał Hans Zimmer i jego firma Remote Control Productions oraz gitarzysta Rage Against the Machine, Tom Morello, który zagrał również rolę cameo w filmie. W filmie wykorzystano również muzykę tytułową Iron Mana z serii animowanej The Marvel Super Heroes z 1966 roku, zaaranżowanej w big-bandowym stylu przez Johna O’Briena i Ricka Bostona. Soundtrack do filmu został wydany 29 kwietnia 2008 roku przez Lions Gate Records.
Zwiastun został zaprezentowany 3 lutego 2008 roku podczas Super Bowl XLII. Partnerami promocyjnymi były firmy Audi, Burger King, LG i 7-Eleven.
Gra komputerowa2 maja 2008 roku Sega wydała grę wideo Iron Man. Robert Downey Jr., Terrence Howard i Shaun Toub użyczają głosów Iron Manowi, Rhodesowi i Yinsenowi, powtarzając swoje role z filmu. Gra została wydana na konsolach: PlayStation 2, PlayStation 3, Wii i Xbox 360, na przenośnych konsolach: PlayStation Portable i Nintendo DS, na system operacyjny Microsoft Windows oraz na telefony komórkowe.
Komiksy powiązaneWe wrześniu 2008 roku Marvel Comics wydało komiks inspirowany Iron Man: Fast Friends, za którego scenariusz odpowiadał Paul Tobin, a za rysunki Ronan Cliquet. W tym samym miesiącu został wydany również limitowany komiks Iron Man: Security Measures, który był dostępny dla klientów sieci Walmart, którzy zakupili film. W styczniu 2010 roku została wydana adaptacja filmu Iron Man: I Am Iron Man ze scenariuszem Petera Davida; za rysunki odpowiadał Sean Chen.
Książka / Przewodnik28 października 2015 roku wydano cyfrowo Guidebook to the Marvel Cinematic Universe: Marvel's Iron Man, która zawiera fakty dotyczące filmu, porównania do komiksów oraz informacje produkcyjne. Fizycznie przewodnik został wydany 5 kwietnia 2017 roku w publikacji zbiorczej Marvel Cinematic Universe Guidebook: The Avengers Initiative.
Światowa premiera odbyła się 14 kwietnia 2008 roku w Greater Union na George Street w Sydney, podczas której pojawiła się obsada, zespół produkcyjny filmu oraz zaproszeni goście. Pokazy dla publiczności rozpoczęły się 30 kwietnia 2008 roku w ponad trzydziestu krajach na świecie, w tym w Polsce. W Stanach Zjednoczonych premiera odbyła się 2 maja tego samego roku.
Film został wydany 30 września 2008 roku na DVD i Blu-ray, w Polsce został wydany 7 października tego samego roku. 2 kwietnia 2013 roku został wydany również w dziesięciodyskowej wersji kolekcjonerskiej Marvel Cinematic Universe: Phase One – Avengers Assembled, która zawiera wszystkie filmy I Fazy Filmowego Uniwersum Marvela.
Do 2013 roku dystrybutorem filmu była firma Paramount Pictures, a w Polsce United International Pictures Sp. z o.o.; kiedy to prawa do dystrybucji odkupił Disney.
Budżet filmu wyniósł 140 milionów dolarów. W Stanach Zjednoczonych i Kanadzie film podczas weekendu otwarcia zarobił 98,6 miliona dolarów. W sumie zarobił tam 318,4 milionów, a na świecie 585 milionów dolarów. W Polsce podczas weekendu otwarcia film zarobił 249 tysięcy dolarów, łącznie zarobił niecały milion.
Film uzyskał trzecie miejsce z najwyższym otwarciem i jest drugim filmem z najlepszym wynikiem w 2008 roku w Stanach Zjednoczonych. Natomiast na świecie uzyskał on ósme miejsce pod względem dochodów w 2008 roku.
W serwisie Rotten Tomatoes krytycy przyznali filmowi wynik 94% ze średnią ocen 7,7/10. Na portalu Metacritic film dostał od krytyków 79 punktów na 100.
Todd McCarthy z Variety napisał: „W końcu ktoś znalazł sposób jak zarobić pewne pieniądze z filmu o współczesnej wojnie na Bliskim Wschodzie. Wystarczy wysłać tam superbohatera Marvela, aby skopać im tyłki.”. Kirk Honeycutt z The Hollywood Reporter stwierdził, że: „Iron Man może nie jest pierwszy na liście w stajni Marvel Comics, ale może być kinowym superbohaterem dla nas wszystkich.”. Anthony Oliver Scott z The New York Times ocenił, że jest „niezwykle dobry film o superbohaterze. Albo przynajmniej – bo z pewnością ma swoje problemy – film o superbohaterze, który jest dobry w niezwykły sposób.”. Natomiast Cristobal Giraldez Catalan z Bright Lights Film Journal napisał: „Iron Man jest daleki od fantazji playboya; to amerykańska polityka zagraniczna realizowana bez kontekstu (...) z reżyserską precyzją udowadnia antymuzułmańską retorykę Hollywood”.
Łukasz Muszyński z portalu Filmweb stwierdził, że film: „pozbawiony jest infantylizmu, trzyma dobre tempo i ma dopalacze w postaci skrzących humorem dialogów.” Tomasz Piętowski z serwisu Stopklatka.pl napisał: „Kolejna ekranizacja komiksu odświeża nam bohatera nieco już zapomnianego, który nie utkwił tak silnie w świadomości polskiego odbiorcy, nie stał się też ikoną naszych czasów, jak Superman czy Batman. Film wpisuje się w gatunek typowego kina rozrywkowego, nie należy więc szukać tutaj specjalnych innowacji w doborze środków ani też skomplikowanej treści. Mimo wszystko tytułowy heros to postać pełnokrwista, wiarygodna i ciekawa.”
Iron Man 2 – amerykański fantastycznonaukowy film akcji z 2010 roku. Za reżyserię odpowiedzialny jest Jon Favreau, a za scenariusz Justin Theroux. W rolach głównych występują: Robert Downey Jr., Gwyneth Paltrow, Don Cheadle, Scarlett Johansson, Sam Rockwell, Mickey Rourke i Samuel L. Jackson.
Iron Man 3 – amerykańsko-chiński fantastycznonaukowy film akcji z 2013 roku. Jest on inspirowany komiksem Iron Man: Extremis, który został wydany w ramach Wielkiej kolekcji komiksów Marvela. Za reżyserię odpowiedzialny jest Shane Black, który wraz z Drew Pearce’em napisał scenariusz. W głównych rolach występują: Robert Downey Jr., Gwyneth Paltrow, Don Cheadle, Guy Pearce, Rebecca Hall, Stephanie Szostak, James Badge Dale, Jon Favreau i Ben Kingsley.
Marvel One-Shot: Niech żyje król (ang.: Marvel One-Shot All Hail the King) – amerykański film krótkometrażowy z 2014 roku, który znajduje się na Blu-ray z filmem Thor: Mroczny świat w reżyserii i ze scenariuszem Drew Pearce’a. W rolach głównych występują: Ben Kingsley, Scoot McNairy, Lester Speight i Sam Rockwell. Opowiada ona historię o wydarzeniach, jakie mają miejsce po filmie Iron Man 3.
Mike O’Sullivan: Guidebook to the Marvel Cinematic Universe: Marvel's Iron Man. W: Marvel Entertainment [on-line]. 2015. [dostęp 2015-10-29].
