
Heinz-Harald Frentzen (ur. 18 maja 1967 roku w Mönchengladbach) – niemiecki kierowca wyścigowy. W latach 1994–2003 uczestniczył w wyścigach Formuły 1, a jego największymi osiągnięciami w tej serii było wicemistrzostwo świata w roku 1997 i trzecie miejsce w klasyfikacji kierowców w roku 1999. Łącznie w Formule 1 wygrał 3 wyścigi.
Karierę zaczynał w kartingu, mając trzynaście lat. W wieku 18 lat rozpoczął ściganie się w zawodach samochodów jednomiejscowych, debiutując w Niemieckiej Formule Ford 2000. W 1987 roku zdobył tytuł wicemistrzowski tej serii, a rok później wygrał mistrzostwa Niemieckiej Formuły Opel Lotus. W latach 1990–1991 bez powodzenia startował w Międzynarodowej Formule 3000. W 1992 roku zadebiutował w Japońskiej Formule 3000, i uczestniczył w zawodach tej serii do roku 1993.
W Formule 1 zadebiutował w sezonie 1994 w zespole Sauber. Po śmierci Ayrtona Senny otrzymał ofertę zastąpienia go w zespole Williams, ale nie skorzystał z niej. W Sauberze ścigał się do roku 1996. Przed sezonem 1997 przeszedł do Williamsa, zastępując ówczesnego mistrza świata, Damona Hilla. Oczekiwania wobec Frentzena były spore, ale Niemiec był w konflikcie z Patrickiem Headem i w pierwszym sezonie startów w Williamsie zdołał wygrać tylko jeden wyścig. Mimo to wskutek dyskwalifikacji Michaela Schumachera za incydent w Grand Prix Europy w klasyfikacji końcowej sezonu wśród kierowców Frentzen zajął drugie miejsce. W sezonie 1998 nastąpił regres formy zespołu i Frentzen przed sezonem 1999 przeszedł do zespołu Jordan. W sezonie 1999 wygrał dwa wyścigi i miał realne szanse na zdobycie tytułu mistrza świata, a sezon ostatecznie zakończył na trzeciej pozycji w klasyfikacji kierowców i został uznany za objawienie sezonu. W sezonie 2000 wskutek dużej awaryjności samochodu zdobył tylko 11 punktów. W połowie sezonu 2001 stracił pracę w zespole Jordan, po czym przeniósł się do zespołu Prost. Rok później startował w zespole Arrows, a podczas Grand Prix Stanów Zjednoczonych wrócił do zespołu Sauber. W Sauberze ścigał się także w sezonie 2003, zdobywając podium w swoim przedostatnim wyścigu.
Pod koniec 2003 roku ogłosił zakończenie startów w Formule 1. W latach 2004–2006 ścigał się bez większych sukcesów w serii DTM samochodami Opel i Audi. W 2008 roku zadebiutował w serii Speedcar. W 2010 roku ogłosił zakończenie kariery kierowcy wyścigowego, ale mimo to w latach 2011–2012 i 2014 uczestniczył w wyścigowej serii ADAC GT Masters.
Heinz-Harald Frentzen urodził się 18 maja 1967 roku w mieście Mönchengladbach w Niemczech Zachodnich. Był jedynym synem w rodzinie właściciela zakładu pogrzebowego Heinricha-Haralda Frentzena i jego żony hiszpańskiego pochodzenia, Angeli. To małżeństwo miało jeszcze dwie córki: Sylvię i Sonię.
Gdy Frentzen miał osiem lat, jego rodzice rozwiedli się. Jego ojciec później poślubił Meksykankę Arazelli, Angela natomiast wkrótce po rozwodzie powróciła do Hiszpanii. Heinrich-Harald Frentzen był później ojcem dwóch kolejnych córek: Nadine-Nicole oraz Samanthy.
W wieku 13 lat Frentzen zainteresował się braniem udziału w zawodach kartingowych. Jego starty finansował ojciec, który stał także na czele zespołu i był głównym mechanikiem. W 1981 roku Frentzen został kartingowym mistrzem Niemiec juniorów. Wtedy też po raz pierwszy spotkał się na torze z Michaelem Schumacherem. Jednakże do 1983 roku Schumacher pojawiał się tylko gościnnie, gdyż nie ukończył jeszcze 14 lat.
W 1984 roku Frentzen został wicemistrzem w kartingowej klasie 100 cm³. Dwa lata później przeniósł się do Niemieckiej Formuły Ford 2000.
Heinz-Harald Frentzen zaczął ścigać się w zawodach samochodów jednomiejscowych, gdy miał 18 lat. Przez pierwsze dwa lata jeździł w Niemieckiej Formule Ford 2000 w zespole Eifelland Racing-Albert Hamper. W drugim roku startów w tej serii zdobył tytuł wicemistrzowski.
W 1988 roku Frentzen przeniósł się do Niemieckiej Formuły Opel Lotus. Ścigał się tam w zespole byłego kierowcy Formuły 1 – Jochena Massa, o nazwie Jochen Mass Junior Team. Sezon 1988 był bardzo udany dla całego zespołu – Frentzen zdobył tytuł mistrzowski, a jego kolega z zespołu Marco Werner ukończył mistrzostwa na trzeciej pozycji. Dodatkowo Frentzen przejechał kilka wyścigów w Formule EFDA GM Lotus Euroseries. W ostatnich dwóch wyścigach pokonał Mikę Häkkinena, który następnie został mistrzem tej serii. Frentzen natomiast w klasyfikacji końcowej był szósty z 56 punktami.
W roku 1989 Frentzen otrzymał wsparcie ONS (Niemieckiego Narodowego Komitetu Sportów Motorowych) i przeniósł się do Niemieckiej Formuły 3, do zespołu Team JSK Baumanagement. Zwycięzca jednego z wyścigów miał otrzymać możliwość testu samochodu Formuły 1 – w wyścigu tym wygrał Michael Schumacher, wcześniej wypychając Frentzena z toru. Frentzen zajął w klasyfikacji ogólnej Niemieckiej Formuły 3 drugie miejsce, zdobywając 163 punkty – tyle samo co Schumacher, a punkt mniej od mistrza, Karla Wendlingera, który rok wcześniej został mistrzem Austriackiej Formuły 3. Również w 1989 roku Frentzen wystartował w jednym wyścigu Brytyjskiej Formuły 3 w zespole Watson's Hong Kong Team.
Sezon 1990 Frentzen spędził w Międzynarodowej Formule 3000 w zespole Eddie Jordan Racing. Kolegą zespołowym niemieckiego kierowcy był Eddie Irvine. Irvine zajął w klasyfikacji sezonu trzecie miejsce, natomiast Frentzen był szesnasty z trzema punktami. Frentzen był za to wyżej w klasyfikacji od Karla Wendlingera. Mistrz Formuły 3000 z sezonu 1990, Érik Comas, w sezonie 1991 zadebiutował w Formule 1 w zespole Ligier. Jeszcze w 1990 roku Frentzen wziął udział Mercedesem C11 w jednym wyścigu Mistrzostw Świata Prototypów w zespole Sauber, w którym to wyścigu stanął na podium.
W 1991 roku Frentzen nadal uczestniczył w zawodach Międzynarodowej Formuły 3000 po tym, gdy przeniósł się do zespołu Vortex Motorsport. Frentzen uzyskał w całym sezonie pięć punktów. Nie mając ciekawych ofert na rok 1992, podjął rywalizację w Porsche Carrera Cup. Wziął także udział w dwóch wyścigach Mistrzostw Świata Samochodów Sportowych. W czerwcu wziął udział w wyścigu 24h Le Mans, w którym to, ścigając się w zespole Euro Racing Lolą T92/10 wraz z Charlesem Zwolsmanem seniorem i Shunjim Kasuyą zajął trzynaste miejsce w klasyfikacji generalnej. Następnie otrzymał ofertę startów w Japońskiej Formule 3000 od Team Nova, który poszukiwał zastępcy dla kontuzjowanego Volkera Weidlera, który sam polecił Frentzena zespołowi. W sezonie 1992 Japońskiej Formuły 3000 Frentzen wziął udział w trzech wyścigach, zdobył jedno podium i zakończył sezon na czternastym miejscu, uzyskawszy pięć punktów. W tym samym roku w Japońskiej Formule 3000 debiutowali Roland Ratzenberger i Tom Kristensen.
W 1993 roku Frentzen kontynuował uczestnictwo w Japońskiej Formule 3000, a jego zespołowym kolegą był Mauro Martini – ubiegłoroczny mistrz serii. W sezonie Frentzen pokonał Martiniego o jeden punkt, zdobył jedno pole position, jedno podium i dwukrotnie ustanowił najszybsze okrążenie. W sierpniu Peter Sauber zabrał Frentzena na testy w Mugello, a wkrótce później podpisał z Frentzenem kontrakt na starty w zespole Sauber-Mercedes w Formule 1 w sezonie 1994. Jeszcze w 1993 roku Frentzen testował samochód Formuły 1 Tyrrell-Mugen wyposażony w opony Bridgestone.
W sezonie 1994 zespół Sauber używał modeli C13 napędzanych przez silniki Mercedes. Na początku sezonu kierowcą samochodu z numerem 29 był Karl Wendlinger, a kierowcą modelu mającego numer startowy 30 był Heinz-Harald Frentzen.
W Formule 1 Frentzen zadebiutował podczas Grand Prix Brazylii 1994. W swoim pierwszym Grand Prix w kwalifikacjach był piąty, podczas gdy jego zespołowy kolega Karl Wendlinger startował z siódmego miejsca. Wyścigu jednak Frentzen nie ukończył po tym, gdy na 16 okrążeniu wypadł z toru. Bardziej udana dla niemieckiego kierowcy okazała się następna eliminacja, odbywające się po raz pierwszy w historii Formuły 1 Grand Prix Pacyfiku. W kwalifikacjach Frentzen był jedenasty, ale podczas wyścigu wielu kierowców nie dojechało do mety i Frentzen finiszował na piątym miejscu, zdobywając pierwsze dwa punkty w historii swoich startów w Formule 1. W kwalifikacjach do Grand Prix San Marino zginął bliski przyjaciel Frentzena, Roland Ratzenberger. Frentzen natomiast do wyścigu zakwalifikował się na siódmym miejscu. Na takiej samej pozycji Niemiec wyścig ten ukończył. W wyścigu tym zginął Ayrton Senna i Williams skierował do Frentzena ofertę zastąpienia Brazylijczyka, ale niemiecki kierowca odrzucił ją, tłumacząc się lojalnością wobec Petera Saubera. Z Grand Prix Monako Frentzen się wycofał, ponieważ Karl Wendlinger miał groźny wypadek w trakcie treningów. Zespół Sauber wrócił na Grand Prix Hiszpanii. Do wyścigu o to Grand Prix Frentzen zakwalifikował się na 12 miejscu, ale z wyścigu odpadł na 22 okrążeniu na skutek awarii skrzyni biegów. Przed Grand Prix Kanady nowym partnerem zespołowym Frentzena został Andrea de Cesaris. Do wyścigu tego Frentzen zakwalifikował się na 10 pozycji, ale odpadł z niego już na szóstym okrążeniu na skutek wypadku. Do Grand Prix Francji Frentzen ponownie zakwalifikował się na piątym miejscu. W wyścigu Niemiec jechał na piątej pozycji, ale na 48 okrążeniu czwartemu Häkkinenowi zepsuł się silnik, przez co Frentzen awansował na czwarte miejsce i na takim też miejscu wyścig ukończył, dzięki czemu zdobył kolejne trzy punkty. W Grand Prix Wielkiej Brytanii Frentzen zakwalifikował się na 13 miejscu. Wyścig niemiecki kierowca ukończył na ósmej pozycji, a po dyskwalifikacji Michaela Schumachera za zignorowanie kary za nieregulaminowy manewr przesunął się na siódme miejsce. Do wyścigu o Grand Prix Niemiec Frentzen startował z dziewiątego miejsca. W wyścigu już na pierwszym zakręcie miała miejsce kolizja, w której wzięło udział dziewięciu kierowców, a podczas której Frentzen uderzył w Marka Blundella, po czym wpadł w pułapkę żwirową i nie mógł kontynuować jazdy. Za winnego spowodowania kolizji uznano Mikę Häkkinena i zdyskwalifikowano go na dwa wyścigi. W Grand Prix Węgier Frentzen zakwalifikował się na ósmym miejscu. Wyścigu nie ukończył na skutek awarii skrzyni biegów na 40 okrążeniu. Z powodu awarii Frentzen nie ukończył również trzech następnych wyścigów: o Grand Prix Belgii (uszkodzeniu uległa półoś na 11 okrążeniu), Włoch (na 23 okrążeniu zepsuł się silnik Mercedesa) oraz Portugalii (awaria dyferencjału na 32 okrążeniu). Do wyścigu o Grand Prix Europy na torze Jerez Frentzen zakwalifikował się na najwyższej jak dotychczas podczas jego startów w Formule 1, czwartej pozycji. Wyścig natomiast kierowca Saubera ukończył na szóstym miejscu. Do Grand Prix Japonii Frentzen startował z jeszcze wyższej, trzeciej pozycji, ale w deszczowym wyścigu ponownie finiszował na szóstym miejscu. Do ostatniego wyścigu sezonu, o Grand Prix Australii, Frentzen startował z 10 miejsca. Wyścig ten Frentzen ukończył, zajmując siódmą lokatę.
W całym sezonie Frentzen zdobył zatem siedem punktów, dzięki czemu zajął trzynaste miejsce w klasyfikacji generalnej kierowców.
Na sezon 1995 zespół Sauber zmienił dostawcę silników. Mercedes zaprzestał dostarczania silników szwajcarskiemu zespołowi i związał się z McLarenem, Sauber natomiast zdołał zapewnić sobie fabryczne silniki Forda – ECA Zetec-R o pojemności 3 litrów; na jednostkach Ford Zetec-R, oznaczonych EC (o pojemności 3,5 litra) w sezonie 1994 Michael Schumacher został mistrzem świata. Głównym sponsorem zespołu została ponadto firma Red Bull, której właściciel – Dietrich Mateschitz – wykupił część udziałów z zespole. Zespołowym partnerem Frentzena ponownie został Karl Wendlinger.
Do pierwszego wyścigu sezonu, o Grand Prix Brazylii, Frentzen zakwalifikował się na czternastym miejscu. Wyścigu jednak nie zdołał ukończyć z powodu awarii elektryki na 11 okrążeniu. W Grand Prix Argentyny Frentzen zakwalifikował się na dziewiątej pozycji, ale wyścig ukończył na piątym miejscu, zdobywając pierwsze punkty w sezonie. Przed Grand Prix San Marino odbywającym się na przebudowanym torze Imola dokonano znacznych zmian w samochodzie. W kwalifikacjach Frentzen był czternasty, a w wyścigu awansował na szóstą pozycję, zdobywając kolejny punkt. Kwalifikacje do Grand Prix Hiszpanii Frentzen ukończył na dwunastym miejscu, a w wyścigu był ósmy. Na Grand Prix Monako Wendlingera w zespole Sauber zastąpił Jean-Christophe Boullion. W kwalifikacjach do wyścigu Frentzen był czternasty, ale wyścig ponownie ukończył na punktowanej pozycji, finiszując szósty. Do Grand Prix Kanady Frentzen zakwalifikował się na dwunastym miejscu. Wyścigu, zakończonego pierwszym i jedynym zwycięstwem Jeana Alesiego, Niemiec z powodu awarii silnika na 27 okrążeniu nie ukończył. Do wyścigu o Grand Prix Francji Frentzen ponownie zakwalifikował się z dwunastym czasem, ale wyścig ukończył na 10 miejscu. Grand Prix Wielkiej Brytanii było kolejną eliminacją, w której w kwalifikacjach Frentzen był dwunasty. Wyścig kierowca z Mönchengladbach ukończył na punktowanym, szóstym miejscu. Do wyścigu o Grand Prix Niemiec Frentzen startował z 11 miejsca. Frentzen nie ukończył wyścigu na skutek awarii silnika (33 okrążenie), za to pierwszy raz w Formule 1 punktował Boullion, zdobywając dwa punkty za piąte miejsce. Do Grand Prix Węgier Frentzen zakwalifikował się z jedenastym czasem. Na ostatnim okrążeniu wyścigu jadący na trzeciej pozycji Rubens Barrichello miał problemy z elektryką, wskutek czego wyprzedziło go kilku kierowców – w tym Frentzen, który dzięki temu awansował na piąte miejsce. Różnica między trzecim na mecie Gerhardem Bergerem a szóstym Olivierem Panisem wynosiła 1,2 sekundy. W tym czasie zaczęły pojawiać się plotki, iż Frentzen może przejść do Williamsa (w miejsce Damona Hilla) lub McLarena (w miejsce Miki Häkkinena). Kwalifikacje do Grand Prix Belgii Heinz-Harald Frentzen ukończył na dziesiątym miejscu, ale w wyścigu był czwarty, tracąc do trzeciego Martina Brundle'a dwie sekundy. W kwalifikacjach do Grand Prix Włoch Frentzen był dziesiąty. W trakcie wyścigu przed Frentzenem znajdowali się między innymi kierowcy Jordanów – Rubens Barrichello i Eddie Irvine, ale obaj pod koniec wyścigu z powodu usterek mechanicznych musieli się wycofać. W ten sposób Frentzen awansował na trzecie miejsce i po raz pierwszy w swojej karierze stanął na podium w wyścigu Formuły 1. Było to również pierwsze podium zespołu Sauber w Formule 1. We wrześniu Frentzen podpisał kontrakt na kolejny rok z Sauberem, ucinając tym samym spekulacje, jakoby miał przejść do McLarena lub Williamsa. W kwalifikacjach do Grand Prix Portugalii Frentzen zajął najwyższą w sezonie, piątą pozycję. Wyścig ukończył jedno miejsce niżej, a jeden punkt zdobyty za szóste miejsce był ostatnim punktem Frentzena w sezonie 1995. Do wyścigu o Grand Prix Europy Frentzen startował z ósmego miejsca. Z wyścigu odpadł na osiemnastym okrążeniu po kolizji z Pedro Dinizem. W kwalifikacjach do Grand Prix Pacyfiku, który to wyścig został na skutek trzęsienia ziemi w Kobe przeniesiony z kwietnia na październik, Frentzen ponownie zajął ósme miejsce, natomiast w wyścigu był siódmy. Na Grand Prix Japonii do zespołu Sauber wrócił Karl Wendlinger. W sesjach kwalifikacyjnych do tego wyścigu Frentzen uzyskał ósmy czas i również na ósmej pozycji ukończył wyścig. W kwalifikacjach do ostatniego wyścigu sezonu – Grand Prix Australii Frentzen był szósty. Po odpadnięciu takich kierowców, jak David Coulthard, Jean Alesi, Michael Schumacher czy Gerhard Berger Frentzen awansował na drugą pozycję. Frentzen próbował zdublować Marka Blundella, ale Brytyjczyk nie chciał go przepuścić; po udanym manewrze dublowania Frentzen pokazał Blundellowi środkowy palec. Jadącemu na drugiej pozycji Niemcowi na 40 okrążeniu zepsuła się skrzynia biegów i Frentzen musiał wycofać się z wyścigu.
W sezonie 1995 Frentzen uzyskał 15 punktów i w klasyfikacji generalnej kierowców zajął dziewiąte miejsce. Sauber-Ford natomiast w klasyfikacji konstruktorów był siódmy, z 18 punktami.
W sezonie 1996 samochody Sauber nadal były napędzane przez silniki Forda. Wendlingera w szwajcarskim zespole zastąpił Johnny Herbert, który w sezonie 1995 wygrał Benettonem dwa wyścigi.
Pierwszym wyścigiem sezonu było Grand Prix Australii, po raz pierwszy w historii Formuły 1 odbywające się na torze Albert Park. W kwalifikacjach, odbywających się według nowego formatu (jedna godzinna sesja w sobotę zamiast dwóch sesji: w piątek i sobotę), Heinz-Harald Frentzen uzyskał dziewiąty czas. Podczas okrążenia rozgrzewkowego przed wyścigiem, w samochodzie Frentzena zepsuła się elektryka i Niemiec musiał skorzystać z zapasowego samochodu. Mimo to Frentzen ukończył wyścig na ósmym miejscu. Po tym wyścigu Frentzen zyskał przydomek „Fantastycznie Latającego”. Kwalifikacje do Grand Prix Brazylii Frentzen ukończył na dziewiątym miejscu. W wyścigu już po trzech okrążeniach jechał na szóstej pozycji. Następnie trzykrotnie z rzędu ustanowił najszybszy czas okrążenia, a na siedemnastym okrążeniu słabszym samochodem wyprzedził Michaela Schumachera, jednak przed końcem okrążenia Schumacher odzyskał pozycję. Frentzen jednak nie ukończył wyścigu, ponieważ na 37 okrążeniu zepsuł się silnik Forda. W kwalifikacjach do Grand Prix Argentyny Frentzen zajął jedenastą pozycję, co było związane z tym, iż na skutek nieudanej konstrukcji tylnego spojlera na to Grand Prix Saubery ślizgały się. Wczesną część wyścigu Frentzen spędził za jadącymi wolniej kierowcami Jordanów i McLarenów. Gdy przez krótki czas nie jechał za nimi, ustanowił szósty w wyścigu czas okrążenia. Na 33 okrążeniu po próbie wyprzedzenia Davida Coultharda z zespołu McLaren Frentzen wpadł w poślizg i wycofał się z wyścigu. Przed czwartą eliminacją sezonu, Grand Prix Europy, Ford zapowiedział, że dokonał poprawek w mającym niedostatki mocy silniku. Mimo tego Frentzen kwalifikacje ukończył na dziesiątym miejscu, a Herbert – na dwunastym. W trakcie wyścigu Frentzen jechał za Miką Häkkinenem. Po błędzie fińskiego kierowcy awansował na punktowane, szóste miejsce, ale wycofał się z wyścigu osiem okrążeń przed metą na skutek problemów z hamulcami i skrzynią biegów. Do wyścigu o Grand Prix San Marino Frentzen ponownie startował z dziesiątej pozycji, ale wyścigu słabo spisującym się Sauberem nie ukończył wskutek awarii hamulców na 33 okrążeniu. Kwalifikacje do Grand Prix Monako Frentzen ukończył na dziewiątym miejscu. W trakcie wyścigu od drugiego okrążenia Frentzen walczył o pozycję z Eddiem Irvinem. Na osiemnastym okrążeniu Niemiec wjechał w tył samochodu Irvine'a i uszkodził spojler, ale obaj kierowcy zdołali kontynuować jazdę, chociaż Frentzen musiał zjechać na pit-stop wymienić spojler. Później tak skomentował to wydarzenie:
W trakcie wymiany spojlera Frentzenowi zmieniono opony na mokre, chociaż ze względu na przesychający tor poprosił mechaników o wymianę opon na slicki. Komentatorzy Formuły 1 podkreślali, że gdyby Frentzen nie musiał zjeżdżać na wymianę spojlera bądź gdyby założono mu slicki, prawdopodobnie wygrałby wyścig. Po pit-stopie Frentzen zaczął ustanawiać najszybsze czasy okrążeń, chociaż wtedy na torze ścigało się już tylko dwunastu kierowców. Po 70 okrążeniu w wyścigu brało udział tylko czterech kierowców, a ostatnią, czwartą pozycję, zajmował Frentzen. Pod koniec przedostatniego okrążenia wyścigu Frentzen, widząc, że nie ma już szans na zajęcie trzeciego miejsca, zjechał do boksów i zakończył wyścig. Niemiec w ten sposób ukończył wyścig na czwartej pozycji i zdobył pierwsze w sezonie punkty. Do następnego wyścigu, o Grand Prix Hiszpanii, Frentzen startował z jedenastej pozycji. Podczas sesji rozgrzewkowej Frentzen rozbił samochód i musiał skorzystać z zapasowego modelu. W wyścigu Frentzen zajął czwartą pozycję, zdobywając w sezonie kolejne trzy punkty. W kwalifikacjach do Grand Prix Kanady Frentzen uzyskał dwunasty czas. W wyścigu utrzymywał się przed Davidem Coulthardem, ale na dwudziestym okrążeniu zepsuła mu się skrzynia biegów. W kwalifikacjach do Grand Prix Francji Frentzen ponownie był dwunasty. Podczas rozgrzewki w samochód Frentzena uderzył Damon Hill, wskutek czego do wyścigu Frentzen był zmuszony wystartować zapasowym samochodem. W trakcie wyścigu na 57 okrążeniu Frentzenowi zablokowała się przepustnica i wjechał w pułapkę żwirową, kończąc wyścig. Do wyścigu o Grand Prix Wielkiej Brytanii Frentzen startował z jedenastego miejsca, a sam wyścig ukończył na ósmej pozycji. W kwalifikacjach do Grand Prix Niemiec, odbywającego się na szybkim torze Hockenheimring, Frentzen był trzynasty. Niemiecki kierowca wyraził zadowolenie z tej pozycji, co było związane z tym, iż silniki Forda nie były konkurencyjne. W wyścigu Frentzen był ósmy. W kwalifikacjach do Grand Prix Węgier Frentzen był dziesiąty, ale wyścigu nie ukończył z powodu awarii elektryki na 51 okrążeniu. Do wyścigu o Grand Prix Belgii Frentzen startował z jedenastego miejsca. Podczas wyścigu na pierwszym zakręcie doszło do kolizji Panisa, Frentzena i Herberta, po której wszyscy trzej kierowcy wycofali się z wyścigu. W kwalifikacjach do Grand Prix Włoch Frentzen był trzynasty. Na jednym z okrążeń kwalifikacyjnych, na zakręcie Lesmo, Frentzen miał groźnie wyglądający wypadek. W trakcie wyścigu, na drugiej szykanie ósmego okrążenia Frentzen uderzył w barierę z opon i wycofał się z wyścigu. Kwalifikacje do Grand Prix Portugalii Niemiec ukończył na jedenastym miejscu. W wyścigu Frentzen wystartował źle, ale mimo to zdołał finiszować na siódmym miejscu. W kwalifikacjach do ostatniego wyścigu sezonu – Grand Prix Japonii Frentzen był siódmy, co stanowiło najlepszą pozycję kwalifikacyjną kierowcy Saubera w sezonie 1996. Frentzen przyznał, że nie oczekiwał tego, ale gdy tor przesychał (początek kwalifikacji odbywał się na mokrej nawierzchni), samochód spisywał się coraz lepiej. W trakcie wyścigu na pierwszym zakręcie Frentzen wyprzedził Jacques’a Villeneuve'a i awansował na piątą pozycję, jednakże pojechał zbyt szeroko i wjechał w żwir, wskutek czego wyprzedzili go obaj kierowcy Jordanów. W trakcie wyścigu Frentzen próbował wyprzedzić wolniejszego Barrichello, co się nie udawało. W pewnym momencie Frentzenowi przebiła się opona i przez to zjechał na pit-stop wcześniej niż Barrichello; gdy Barrichello zakończył swój pit-stop, wyjechał za Frentzenem. Pod koniec wyścigu walkę o szóstą pozycję z Niemcem stoczył Olivier Panis, który dwukrotnie przeciął szykanę próbując wyprzedzić Frentzena, ale później już nie podejmował ataków. Ostatecznie Frentzen zakończył wyścig na szóstym miejscu, zdobywając jeden punkt.
W całym sezonie Niemiec zdobył siedem punktów, przez co zajął dwunaste miejsce w klasyfikacji generalnej kierowców.
Na sezon 1997 Frentzen przeniósł się do Williamsa, gdzie zastąpił mistrza świata, Damona Hilla, chociaż wcześniej mówiono także, iż Niemiec może przejść do McLarena lub Stewarta. Williamsy były wtedy napędzane silnikami Renault, a kolegą zespołowym niemieckiego kierowcy był Jacques Villeneuve. Oczekiwania wobec Frentzena, szczególnie w niemieckich mediach, były wysokie. Szybko okazało się jednak, że Frentzen nie może porozumieć się z dyrektorem technicznym, Patrickiem Headem, przez co czuł się wyobcowany.
W kwalifikacjach do pierwszej eliminacji sezonu – Grand Prix Australii, Frentzen był drugi, ale do zdobywcy pole position, Villeneuve'a, stracił prawie dwie sekundy. Na pierwszym okrążeniu wyścigu Eddie Irvine spowodował kolizję z Johnnym Herbertem i Jakiem Villeneuvem, wskutek której Frentzen wyszedł na prowadzenie. Wskutek stosowania innych, szybciej zużywających się hamulców (AP) niż większość konkurentów (Brembo) Williams w przeciwieństwie do nich zdecydował się nie na jeden, a na dwa pit-stopy. Po swoim pierwszym pit-stopie Frentzen wyjechał za Davidem Coulthardem i Michaelem Schumacherem, ale wskutek pogłębiających się problemów z hamulcami nie był w stanie ich wyprzedzić. Po tym, gdy Coulthard i Schumacher zjechali na swoje pit-stopy, Frentzen objął prowadzenie, a na 40 okrążeniu zjechał na swój drugi pit-stop; po wyjeździe z boksów ponownie był trzeci. Po wyjeździe z boksów Frentzen zbliżał się do prowadzącej dwójki, ale klocki hamulcowe w Williamsie FW19 zużywały się coraz bardziej. Na pierwszej szykanie 56 okrążenia, trzy okrążenia przed metą, w samochodzie Frentzena eksplodowała tarcza hamulcowa i Frentzen wyjechał poza tor, kończąc wyścig. Niemca sklasyfikowano na ósmym miejscu. Gdy w trakcie kwalifikacji do Grand Prix Brazylii Frentzen ustanawiał swoje najszybsze okrążenie, Giancarlo Fisichella miał wypadek i wywieszono czerwoną flagę. Wskutek tego Frentzen uzyskał dopiero ósmy czas kwalifikacyjny. W wyścigu Frentzen miał słaby start, wskutek czego jechał za wolniejszymi Jordanami, Damonem Hillem i Davidem Coulthardem. Następnie dzięki dobrej strategii wyprzedził ich, ale pod koniec wyścigu miał problem ze skrzynią biegów i po wyprzedzeniu przez Fisichellę ukończył wyścig na dziewiątym miejscu. Już przed trzecią eliminacją sezonu, o Grand Prix Argentyny, pojawiły się opinie, że Frentzen nie wytrzymuje presji ze strony Villeneuve'a. Niemiec zakwalifikował się na drugiej pozycji, 0,798 sek. za zdobywcą pole position, Jakiem Villeneuvem. W trakcie rozgrzewki przed wyścigiem w samochodzie Frentzena zepsuł się przewód paliwowy i w wyścigu Niemiec musiał skorzystać z zapasowego samochodu. Na pierwszym okrążeniu miała miejsce kolizja między Davidem Coulthardem i Michaelem Schumacherem, wskutek czego na cztery okrążenia wyjechał samochód bezpieczeństwa. Frentzen, jadący na drugim miejscu, wycofał się na siódmym okrążeniu na skutek problemów ze sprzęgłem. Do Grand Prix San Marino startował z drugiego miejsca. Na starcie wyścigu Michael Schumacher wyprzedził Frentzena. Na 24 okrążeniu do boksów zjechał Michael Schumacher, a na 27 – Frentzen. Gdy Frentzen wyjechał z boksów, znalazł się tuż przed Schumacherem. Na 41 okrążeniu Villeneuve wycofał się z powodu awarii skrzyni biegów. Frentzenowi pod koniec wyścigu znacznie zużyły się hamulce, ale zdołał utrzymać się przed Schumacherem i wygrał swój pierwszy wyścig Formuły 1. W ostatnich minutach kwalifikacji do Grand Prix Monako Frentzen ustanowił najlepszy czas i po raz pierwszy w swojej karierze wywalczył pole position. W wyścigu prowadzenie od początku objął jednak Michael Schumacher. Zła taktyka i założenie slicków na wyścig, w którym cały czas intensywnie padało spowodowało, że podczas swojego pit-stopu na 37 okrążeniu Niemiec tracił już jedno okrążenie do lidera. Na 40 okrążeniu Niemiec miał wypadek i wycofał się z wyścigu. Kwalifikacje do Grand Prix Hiszpanii Frentzen ukończył na drugiej pozycji. W wyścigu Frentzen wystartował źle i w trakcie pierwszego okrążenia spadł na szóste miejsce. Opony w samochodzie Frentzena zużywały się zbyt szybko, wskutek czego był zmuszony trzykrotnie zjeżdżać do boksów. Wyścig ukończył na ósmej pozycji, walcząc o nią z Giancarlo Fisichellą. Do Grand Prix Kanady Frentzen startował z czwartego miejsca. Na szóstym okrążeniu wyścigu został wyprzedzony przez Ralfa Schumachera, a następnie zjechał do boksów z powodu uszkodzenia opony. Ostatecznie Frentzen w wyścigu przerwanym na 55 okrążeniu z powodu wypadku Oliviera Panisa wywalczył czwartą pozycję. Kwalifikacje do Grand Prix Francji Niemiec ukończył na drugim miejscu. Na takim też miejscu ukończył wyścig. W kwalifikacjach do Grand Prix Wielkiej Brytanii 1997 Niemiec także był drugi. Przed wyścigiem, pod koniec okrążenia rozgrzewkowego, Frentzenowi zepsuł się samochód i start opóźniono. Frentzen zatem zgodnie z przepisami startował z ostatniego miejsca. Na zakręcie Becketts na pierwszym okrążeniu Frentzen zderzył się z Josem Verstappenem i wycofał się z wyścigu. Verstappen tak skomentował kolizję:
W kwalifikacjach do Grand Prix Niemiec Frentzen zajął piąte miejsce. Na pierwszym zakręcie wyścigu doszło do kolizji między Frentzenem i Irvinem, na skutek której został uszkodzony również samochód Coultharda. Frentzen uszkodził dwa koła i przód samochodu. Niemiec zdołał wprawdzie zjechać do boksów, ale wycofał się na drugim okrążeniu z powodu uszkodzeń zawieszenia powstałych na skutek kolizji. W kwalifikacjach do Grand Prix Węgier Frentzen był szósty, ponieważ startował w nich na oponach wykonanych z twardej mieszanki. Frentzen wycofał się z wyścigu na 30 okrążeniu. Na jego ostatnim okrążeniu przed stopem centralna część łącznika do tankowania – która jest sprężyną – cofnęła się i katapultowała, na skutek czego paliwo wyciekło ze zbiornika i dostało się do tyłu samochodu (m.in. do rur wydechowych), przez co spowodowało wybuch ognia. W kwalifikacjach do Grand Prix Belgii Frentzen rozbił samochód. Zdołał jednak wywalczyć siódmą pozycję startową. Początek wyścigu odbywał się w mokrych warunkach i kierowcy rozpoczęli wyścig za samochodem bezpieczeństwa. Frentzen startował na oponach przeznaczonych na mokrą nawierzchnię, ale już na ósmym okrążeniu dokonał wymiany na slicki. Przed drugim pit-stopem (na 24 okrążeniu) był czwarty. Następnie do końca wyścigu ścigał Mikę Häkkinena i ukończył wyścig na czwartym miejscu. Häkkinen został później zdyskwalifikowany, ponieważ paliwo używane w jego samochodzie podczas sesji treningowych nie było zgodne z próbkami FIA. Wskutek tej dyskwalifikacji Frentzen w oficjalnych wynikach wyścigu znalazł się na trzecim miejscu. Do Grand Prix Włoch Frentzen startował z drugiego miejsca. W wyścigu Frentzen podążał za Jeanem Alesim, a przed Coulthardem. Na pit-stop Frentzen zjechał na 29 okrążeniu. Coulthard natomiast zjechał na pit-stop później, a po wyjeździe z niego został liderem i wygrał wyścig; drugi był Alesi, a trzeci Frentzen. Do Grand Prix Austrii Frentzen zakwalifikował się na czwartym miejscu. W wyścigu wystartował słabo i został wyprzedzony przez obu kierowców Stewarta. Później Frentzen zdołał ich wyprzedzić i wyścig ukończył na trzecim miejscu. Kwalifikacje do Grand Prix Luksemburga Frentzen ukończył z trzecim czasem. W pierwszym zakręcie wyścigu Jacques Villeneuve potrącił kołami samochód Frentzena, przez co spadł na trzynastą pozycję. W wyścigu, który ukończyło dziesięciu kierowców, Frentzen był trzeci. Do wyścigu o Grand Prix Japonii Frentzen ruszał z szóstego miejsca, ponieważ na swoim najszybszym okrążeniu kwalifikacyjnym popełnił błąd. Na starcie wyścigu Frentzen wyprzedził Gerharda Bergera i awansował na piątą pozycję. Po serii pit-stopów rywali niemiecki kierowca na krótko został liderem, a po swoim pit-stopie wyjechał na czwartej pozycji, za Irvinem, Schumacherem i Villeneuvem. Irvine pozwolił się wyprzedzić Schumacherowi, a następnie blokował Villeneuve'a. Irvine zjechał do boksów na 32 okrążeniu, a Frentzen na 37, dzięki czemu po wyjeździe z pit-stopu znalazł się przed Irvinem. Ostatecznie Frentzen ukończył wyścig na drugim miejscu, co zapewniło Williamsowi tytuł mistrza świata w klasyfikacji konstruktorów. W kwalifikacjach do Grand Prix Europy Villeneuve, Schumacher i Frentzen ustanowili dokładnie taki sam czas (1:21.072), ale według regulaminu w takich sytuacjach o kolejności startowej decyduje kolejność w klasyfikacji kierowców, tak więc Frentzen startował z trzeciej pozycji. W trakcie wyścigu na starcie Frentzen wyprzedził Villeneuve'a, ale na ósmym okrążeniu oddał Kanadyjczykowi pozycję. Gdy Schumacher i Villeneuve zjechali do boksów, Frentzen objął prowadzenie w wyścigu. Jednakże po pit-stopach Frentzena, Coultharda i Häkkinena Niemiec spadł za kierowców McLarenów. W trakcie wyścigu Schumacher spowodował kolizję z Villeneuvem, wskutek której wycofał się, a Villeneuve'owi uszkodził się samochód. Za ten manewr Schumacherowi odebrano wszystkie punkty w sezonie 1997. Frentzen jadąc natknął się na wracającego na tor po incydencie z Schumacherem Villeneuve'a i próbując uniknąć kolizji z nim, wyjechał poza tor i musiał zjechać na nieplanowany pit-stop, dlatego też wyścig ukończył na szóstej pozycji.
Na sezon 1998 Williams utrzymał skład kierowców z sezonu 1997. Dostawcą silników została firma Mecachrome, która w rzeczywistości dostarczała stare silniki Renault. Z zespołu odszedł projektant Adrian Newey i samochód Williams FW20 był pierwszym od 1989 roku samochodem Williamsa skonstruowanym bez udziału Neweya.
W kwalifikacjach do Grand Prix Australii Frentzen uplasował się na szóstej pozycji. W trakcie wyścigu został wyprzedzony przez Giancarlo Fisichellę, ale dzięki lepszej taktyce po wyjeździe z boksów znalazł się przed Fisichellą. Fisichella następnie wyprzedził Frentzena, ale na 44 okrążeniu wycofał się z powodu uszkodzenia tylnego spojlera, dzięki czemu Frentzen awansował na trzecie miejsce i taką też pozycję zajął w wyścigu. Do następnego wyścigu, Grand Prix Brazylii, Niemiec startował z trzeciego miejsca. W wyścigu Frentzena pomimo złego startu naciskał Michael Schumacher. Obaj kierowcy zjeżdżali dwukrotnie do boksów, ale mechanicy Ferrari spisywali się lepiej, dzięki czemu Schumacher wyprzedził Frentzena. Frentzen ukończył wyścig na piątym miejscu, wyprzedzony jeszcze przez Alexandra Wurza, który zjechał na pit-stop tylko raz. Do Grand Prix Argentyny Frentzen zakwalifikował się na szóstym miejscu, a w wyścigu był dziewiąty. W Grand Prix San Marino Frentzen startował z dziewiątego miejsca, a wyścig ukończył na piątej pozycji. Do następnego wyścigu, o Grand Prix Hiszpanii, Frentzen startował z trzynastego pola, a wyścig ukończył na ósmym miejscu. W kwalifikacjach do Grand Prix Monako Frentzen był piąty. Na starcie wyprzedził go jednak Alexander Wurz, a na 10 okrążeniu po kolizji z Irvinem Frentzen wycofał się z wyścigu. Do Grand Prix Kanady Frentzen zakwalifikował się na siódmym miejscu. Na 21 okrążeniu odpadł z wyścigu, ponieważ wyjeżdżający z boksów Michael Schumacher wypchnął go z toru. Między Grand Prix Kanady i Grand Prix Francji odbyły się śródsezonowe testy; w trakcie jednego z nich Frentzen miał groźnie wyglądający wypadek. W kwalifikacjach do Grand Prix Francji Frentzen był ósmy. Na 69 okrążeniu miał wypadek i w wyścigu został sklasyfikowany na piętnastej pozycji. Do wyścigu o Grand Prix Wielkiej Brytanii Frentzen startował z szóstego miejsca. Na szesnastym okrążeniu Niemiec miał wypadek i nie ukończył wyścigu. W kwalifikacjach do Grand Prix Austrii Frentzen zajął siódme miejsce. Na siedemnastym okrążeniu wyścigu Frentzen wycofał się z powodu awarii silnika. Do wyścigu o Grand Prix Niemiec Frentzen startował z dziesiątego miejsca, a wyścig ukończył miejsce wyżej. W kwalifikacjach do Grand Prix Węgier Frentzen był siódmy, a wyścig ukończył na piątym miejscu. Wkrótce po wyścigu Frentzen trafił do szpitala w Wiedniu, gdzie spędził kilka dni z powodu zatrucia pokarmowego. Do Grand Prix Belgii Frentzen zakwalifikował się na dziewiątej pozycji. Na starcie deszczowego wyścigu doszło do karambolu z udziałem 13 samochodów, a wyścig ukończyło ośmiu kierowców. W tych okolicznościach Frentzen dojechał na metę jako czwarty. W kwalifikacjach do Grand Prix Włoch niemiecki kierowca był dwunasty, a w wyścigu – siódmy. W kwalifikacjach do Grand Prix Luksemburga Frentzen był siódmy. Pod koniec wyścigu walczył o czwarte miejsce z Eddiem Irvinem, ale nie zdołał wyprzedzić kierowcy Ferrari i ukończył wyścig na piątym miejscu. W kwalifikacjach do ostatniego wyścigu sezonu – Grand Prix Japonii – Frentzen był piąty. Na ostatnim zakręcie wyścigu Damon Hill wyprzedził Frentzena, przez co Niemiec także w wyścigu zajął piątą pozycję.
Po sezonie 1998 Williams zrezygnował z usług Frentzena, po czym mówiło się, że Niemiec wróci do Saubera. Jednakże niemieckim kierowcą zainteresował się Eddie Jordan, wskutek czego Frentzen przeszedł do zespołu Jordan Grand Prix. Samochód zespołu na sezon 1999, Jordan 199, był napędzany przez silniki Mugen Honda, a partnerem zespołowym Frentzena był Damon Hill.
Do pierwszego wyścigu sezonu, o Grand Prix Australii, Frentzen zakwalifikował się z piątym czasem. Podczas okrążenia rozgrzewkowego w samochodach Michaela Schumachera i Rubensa Barrichello zgasły silniki i kierowcy ci musieli startować z ostatniego rzędu, wskutek czego Frentzen startował z trzeciego miejsca. Przed pierwszym zakrętem Eddie Irvine wyprzedził Frentzena, wskutek czego niemiecki kierowca spadł na czwarte miejsce. W trakcie wyścigu odpadli poprzedzający Irvine'a i Frentzena kierowcy McLarenów, wskutek czego Irvine awansował na pierwszą, a Frentzen na drugą pozycję, i na takich też miejscach kierowcy ci ukończyli wyścig. W kwalifikacjach do Grand Prix Brazylii Frentzen uzyskał ósmy czas. Frentzen zdołał jednak dojechać do mety na trzecim miejscu, ponieważ zjeżdżał do boksów tylko raz, podczas gdy niektórzy konkurenci – dwa razy. Do Grand Prix San Marino Frentzen zakwalifikował się na siódmym miejscu. W trakcie 46 okrążenia w samochodzie Eddiego Irvine'a zepsuł się silnik i wyciekł olej. Na plamę oleju najechał jadący na czwartym miejscu Heinz-Harald Frentzen, wpadł w poślizg i rozbił samochód, kończąc wyścig. Kolejną eliminacją sezonu było Grand Prix Monako, a Frentzen w kwalifikacjach do wyścigu o to Grand Prix zajął szóstą pozycję. Przez długi czas w wyścigu Niemiec jechał za Rubensem Barrichello, ale na swój pit-stop Frentzen zjechał kilka okrążeń po Barrichello, dzięki czemu po wyjeździe z niego znalazł się przed Brazylijczykiem. Później Barrichello odpadł z wyścigu, a Frentzen ukończył go na czwartym miejscu. Do Grand Prix Hiszpanii Frentzen startował z ósmego miejsca. Z wyścigu Niemiec, jadąc wówczas na ósmej pozycji, wycofał się na 36 okrążeniu wskutek uszkodzenia półosi. W kwalifikacjach do Grand Prix Kanady Frentzen zajął szóste miejsce. Na starcie wyścigu wyprzedził go Giancarlo Fisichella. Po odpadnięciu Rubensa Barrichello i Michaela Schumachera oraz spadnięciu na dalszą pozycję Davida Coultharda Frentzen jechał na trzeciej pozycji, za Fisichellą. Fisichella próbując zdublować walczących o pozycję Oliviera Panisa i Marka Gené źle wjechał w zakręt, co wykorzystał Frentzen i wyprzedził Włocha. Na 66 okrążeniu uszkodzeniu uległy hamulce w samochodzie Niemca, przez co miał wypadek i wycofał się z wyścigu. Na skutek tego wypadku w następnej eliminacji sezonu, Grand Prix Francji, Frentzen jechał ze złamaną nogą, nie wiedząc o tym. W deszczowych kwalifikacjach do Grand Prix Francji Frentzen był piąty. Na pierwszym okrążeniu Frentzen wyprzedził startującego z trzeciej pozycji Oliviera Panisa i awansował na czwarte miejsce. Na piętnastym okrążeniu Niemiec został wyprzedzony przez Mikę Häkkinena. Kilka okrążeń później zaczął padać deszcz i kierowcy zaczęli zmieniać opony na deszczowe. Na 38 okrążeniu Häkkinen popełnił błąd i spadł na siódme miejsce, ale okrążenie później Michael Schumacher wyprzedził Frentzena, który wskutek tego ponownie jechał na trzecim miejscu. Po pit-stopie Schumachera Frentzen awansował na drugą pozycję, ale po wyprzedzeniu przez Häkkinena na 57 okrążeniu spadł na trzecie miejsce. Na osiem okrążeń przed końcem Häkkinen i Barrichello zjechali na drugi pit-stop, Frentzen natomiast nie musiał zjeżdżać z uwagi na to, że podczas swojego pit-stopu zatankowano mu więcej paliwa; dzięki tej taktyce wygrał wyścig. Na konferencji prasowej po wyścigu Niemiec o taktyce jednego pit-stopu powiedział:
W kwalifikacjach do Grand Prix Wielkiej Brytanii Frentzen był piąty, a w wyścigu po walce z Ralfem Schumacherem zajął czwarte miejsce. Kwalifikacje do Grand Prix Austrii Niemiec ukończył na czwartym miejscu. Na starcie wyścigu został wyprzedzony przez Rubensa Barrichello. Barrichello odpadł jednak z wyścigu na 56 okrążeniu, dzięki czemu Frentzen zajął w wyścigu czwartą pozycję. Do Grand Prix Niemiec Frentzen startował z drugiego miejsca. Po trzecim okrążeniu Frentzen jechał na piątej pozycji, a poprzedzali go Häkkinen, Coulthard, Salo i Barrichello. Po uszkodzeniu samochodu przez Coultharda i odpadnięciu Barrichello Frentzen awansował na trzecie miejsce. Frentzen zjechał na pit-stop na 20 okrążeniu, a jadący tuż za nim Eddie Irvine okrążenie później, przez co zdołał wyjechać z boksów przed Frentzenem. Na 26 okrążeniu Häkkinenowi pękła opona, dzięki czemu Frentzen dojechał do mety na trzeciej pozycji. W kwalifikacjach Grand Prix Węgier Frentzen był piąty. Na starcie wyścigu Niemiec wyprzedził Davida Coultharda. Frentzen na swój pierwszy pit-stop zjechał na 29 okrążeniu, a Coulthard – trzy okrążenia później, przez co wyjechał z boksów przed Frentzenem. Ostatecznie Frentzen ukończył wyścig na czwartym miejscu. Do Grand Prix Belgii Frentzen startował z trzeciego miejsca. Na takiej też pozycji niemiecki kierowca ukończył wyścig. W kwalifikacjach do Grand Prix Włoch Frentzen był drugi. Na starcie wyścigu Frentzen został wyprzedzony przez Alessandro Zanardiego i spadł na trzecie miejsce, jednakże wkrótce potem zdołał wyprzedzić Włocha i podążał za Miką Häkkinenem. Po przejechaniu połowy dystansu wyścigu Häkkinen wpadł w poślizg i się wycofał, przez co prowadzenie w wyścigu objął Frentzen. Niemiec pozycję tę utrzymał także po swoim pit-stopie na 35 okrążeniu, kiedy to wyjechał przed Ralfem Schumacherem i wygrał drugi w sezonie wyścig. Po tym wyścigu Frentzen zaczął być rozważany jako jeden z kandydatów do tytułu mistrza świata. Przed Grand Prix Europy Frentzen powiedział, że chciałby w kwalifikacjach do tego wyścigu wystartować z drugiego rzędu. Tymczasem kwalifikacje Niemiec ukończył na pierwszym miejscu, uzyskując drugie w karierze pole position. Po starcie wyścigu Frentzen utrzymał prowadzenie. W trakcie wyścigu zaczął padać deszcz i wtedy Frentzen zaczął zyskiwać dużą przewagę nad pozostałymi kierowcami. Na 32 okrążeniu Frentzen zjechał na pit-stop. Tuż po wyjeździe z boksów zatrzymał się na torze i wycofał z wyścigu. Przyczyną niemożności kontynuowania jazdy było zgaśnięcie silnika poprzez przypadkowe wciśnięcie przez Niemca przycisku w kierownicy odpowiadającego za tę funkcję. Do debiutującego w kalendarzu Grand Prix Malezji Frentzen zakwalifikował się na czternastym miejscu. Wyścig Niemiec ukończył na szóstej pozycji. Do ostatniego wyścigu sezonu, o Grand Prix Japonii, Frentzen startował z czwartej pozycji. Na starcie wyścigu Frentzena wyprzedził Olivier Panis. Jednakże na 20 okrążeniu Francuzowi zepsuł się samochód, a Frentzen nie zyskał żadnej pozycji w stosunku do kwalifikacji i ukończył wyścig na czwartym miejscu.
W klasyfikacji generalnej kierowców Frentzen był trzeci z 54 punktami, podczas gdy zespołowy kolega Frentzena, Damon Hill, był dwunasty z 7 punktami. Występy Frentzena były uznawane przez dziennikarzy sportowych za największą sensację sezonu.
Po występach Niemca w sezonie 1999 był on uznawany za jednego z faworytów do tytułu w sezonie 2000. Modelem zespołu na sezon 2000 był Jordan EJ10, a samochody Jordan nadal były napędzane przez silniki Mugen Honda. Kończącego karierę kierowcy Formuły 1 Damona Hilla w zespole Jordan zastąpił Jarno Trulli. Frentzen mówił przed sezonem, że oczekuje dobrych wyników.
Pierwszą eliminacją sezonu było Grand Prix Australii. Frentzen w kwalifikacjach zajął piąte miejsce, chociaż nie był zadowolony z faktu, iż nie pokonał kierowców Ferrari i przyznał, że gdyby nie spory ruch pod koniec kwalifikacji, ustanowiłby lepszy czas. Na starcie Niemiec wyprzedził Rubensa Barrichello i awansował na czwarte miejsce. W trakcie wyścigu z powodu awarii silników wycofali się kierowcy McLarenów (David Coulthard na 12, a Mika Häkkinen na 19 okrążeniu), dzięki czemu Frentzen awansował na drugie miejsce. Po zjechaniu na pit-stop Michaela Schumachera Frentzen objął prowadzenie w wyścigu. Na 36 okrążeniu Niemiec zjechał na pit-stop, który jednak ze względu na problemy z pompą paliwową trwał ponad 23 sekundy. Na 40 okrążeniu Frentzen wycofał się z wyścigu, ponieważ w jego samochodzie działał tylko jeden bieg. Do Grand Prix Brazylii Frentzen startował z siódmej pozycji, ponownie wyrażając jednocześnie niezadowolenie z powodu niemożności pokonania kierowców Ferrari. Wyścig Frentzen ukończył na czwartej pozycji dzięki taktyce jednego pit-stopu, a po zdyskwalifikowaniu Davida Coultharda za nieregulaminowy przedni spojler został sklasyfikowany na trzecim miejscu. W kwalifikacjach do Grand Prix San Marino Niemiec był szósty. W wyścigu Frentzen wystartował słabo, a na piątym okrążeniu wycofał się z powodu awarii skrzyni biegów. Do wyścigu o Grand Prix Wielkiej Brytanii Frentzen startował z drugiego miejsca. Na starcie wyścigu Frentzen utrzymał swoją pozycję. Na 24 okrążeniu Frentzen zjechał na pit-stop. Po wypadnięciu Barrichello na 36 okrążeniu i pit-stopie Michaela Schumachera dwa okrążenia później Frentzen objął prowadzenie w wyścigu. Na 41 okrążeniu Niemiec zjechał na swój drugi pit-stop, a po pit-stopach kierowców Williamsów znalazł się na czwartej pozycji. 51 okrążenie Frentzen przejechał około siedem sekund wolniej niż zwykle. Na 55 okrążeniu wycofał się z powodu awarii skrzyni biegów i w wyścigu został sklasyfikowany na 17 miejscu. Kwalifikacje do Grand Prix Hiszpanii niemiecki kierowca ukończył na ósmym miejscu. Dzięki odpadnięciu z wyścigu Jensona Buttona w końcowej jego fazie Frentzen ukończył Grand Prix Hiszpanii na szóstym miejscu. Do Grand Prix Europy Niemiec zakwalifikował się na dziesiątej pozycji. Z wyścigu wycofał się jednak już na trzecim okrążeniu z powodu awarii silnika. Do wyścigu o Grand Prix Monako Niemiec startował z czwartego miejsca. Na starcie wyścigu Frentzen został wyprzedzony przez Häkkinena, ale na skutek wypadku Pedro de la Rosy na zakręcie Loews wznowiono start. Gdy powtórzono start, Frentzen utrzymał czwartą pozycję. Po odpadnięciu Michaela Schumachera i Jarno Trullego niemiecki kierowca awansował na drugą pozycję i utrzymał ją po swoim pit-stopie na 53 okrążeniu. Na 71 okrążeniu na zakręcie Ste Devote jadący na drugim miejscu Frentzen miał wypadek i wycofał się z wyścigu. Po wyścigu powiedział:
W kwalifikacjach do Grand Prix Kanady Frentzen był piąty. Po drugim okrążeniu wyścigu był siódmy, a na 33 okrążeniu wycofał się z powodu problemów z hamulcami. W kwalifikacjach do Grand Prix Francji Frentzen uzyskał ósmy czas. Po starcie wyścigu wyprzedził Ralfa Schumachera i Eddiego Irvine'a i awansował na szóste miejsce. Na 22 okrążeniu Frentzen odbył pit-stop, a trzy okrążenia później został wyprzedzony przez Jarno Trullego. Na 41 okrążeniu Frentzen zjechał na drugi pit-stop. Po swoim pit-stopie Ralf Schumacher wyjechał przed Frentzenem, który wtedy znajdował się na ósmej pozycji. Po wycofaniu się Michaela Schumachera Frentzen awansował na siódme miejsce i na takiej też pozycji ukończył wyścig. W kwalifikacjach do Grand Prix Austrii Frentzen ścigał się samochodem z oponami wykonanymi z twardej mieszanki, ponieważ na oponach wykonanych z miękkiej mieszanki jego samochód prowadził się źle; było to przyczyną tego, że wywalczył dopiero piętnasty czas. Po dwóch kolizjach na starcie wyjechał samochód bezpieczeństwa, a Frentzen awansował na ósme miejsce. Na piątym okrążeniu Frentzen był już piąty, ale pod koniec tego okrążenia wycofał się z powodu wycieków oleju. Czas Heinza-Haralda Frentzena z początku deszczowych kwalifikacji do Grand Prix Niemiec został anulowany, ponieważ Niemiec ominął pierwszą szykanę i wyprzedził kierowców, którzy jechali przed nim. Ostatecznie Frentzen startował do wyścigu z 17 miejsca, chociaż nie zgadzał się z decyzją sędziów. Po starcie Barrichello wyprzedził Frentzena, który pierwsze okrążenie ukończył jako szesnasty. Jednakże po 14 okrążeniach Niemiec był szósty i taką też pozycję utrzymał po swoim pit-stopie. Następnie Frentzen znalazł się przed Coulthardem, który obrał złą taktykę. Na 34 okrążeniu Coulthard wyprzedził jednak kierowcę Jordana. Pod koniec wyścigu zaczęło padać i niektórzy kierowcy postanowili zmienić opony na deszczowe, ale nie zrobił tego między innymi Frentzen. Po zjeździe do boksów Coultharda Frentzen awansował na drugie miejsce, które stracił dwa okrążenia później na rzecz Miki Häkkinena. Na 40 okrążeniu w samochodzie Frentzena zepsuła się skrzynia biegów i nie ukończył on wyścigu. Do Grand Prix Węgier Frentzen startował z szóstego miejsca i na takiej też pozycji ukończył wyścig. W kwalifikacjach do wyścigu o Grand Prix Belgii Frentzen był ósmy. W wyścigu natomiast był szósty. Kwalifikacje do Grand Prix Włoch Niemiec zakończył z ósmym czasem. W wyścigu, przed drugą szykaną pierwszego okrążenia Frentzen za późno zaczął hamować, skutek czego uderzył w samochód Jarno Trullego, a także zahaczył o samochody Rubensa Barrichello i Davida Coultharda; w tym karambolu wziął udział jeszcze Pedro de la Rosa. Na skutek tego karambolu zginął członek obsługi toru, Paolo Ghislimberti, który został raniony odłamkami samochodów i dostał ataku serca. W kwalifikacjach do Grand Prix Stanów Zjednoczonych Niemiec zajął siódme miejsce. Po starcie wyścigu spadł jednak na dziewiąte miejsce. Mokry początkowo tor zaczął przesychać i niektórzy kierowcy zjechali do boksów wymienić opony na nowe, przeznaczone na suchą nawierzchnię – wskutek tego Frentzen awansował na drugie miejsce. Na 14 okrążeniu Frentzen zjechał na pit-stop, a po jego odbyciu spadł na trzecie miejsce. Jedno okrążenie później kierowca Jordana został jednak wyprzedzony przez Ralfa Schumachera. Po odpadnięciu Miki Häkkinena i Ralfa Schumachera Frentzen jechał na drugiej pozycji, a tuż za nim podążał Rubens Barrichello. Barrichello zjechał na swój drugi pit-stop później niż Frentzen i po wyjeździe z boksów utrzymał drugą pozycję. Ostatecznie Frentzen ukońćzył wyścig na trzecim miejscu. Do Grand Prix Japonii Frentzen startował z ósmego miejsca. Na początku wyścigu Niemiec spadł na 11 miejsce. Na 30 okrążeniu Frentzen wycofał się z wyścigu z powodu awarii skrzyni biegów. W kwalifikacjach do ostatniego wyścigu sezonu 2000 – Grand Prix Malezji, Frentzen uplasował się na 10 miejscu. Na siódmym okrążeniu Frentzen zjechał do boksów na wymianę opon. Okrążenie później ponownie zjechał do boksów i wycofał się wskutek problemów z elektryką.
Frentzen zajął w ogólnej klasyfikacji sezonu dziewiąte miejsce, zdobywszy 11 punktów, zespół Jordan natomiast w klasyfikacji konstruktorów był szósty. Te wyniki były uznawane przez ekspertów Formuły 1 za bardzo niezadowalające w porównaniu do sezonu 1999; wskazywano także na regres zespołu Jordan. Frentzen wskazywał, że główną przyczyną takiego stanu rzeczy była wysoka zawodność samochodów, wyrażał również nadzieję na lepsze wyniki w sezonie 2001.
Mimo plotek pojawiających się jeszcze w 1999 roku, że w sezonie 2001 Frentzen będzie jeździł w zespole Jaguar, niemiecki kierowca został w Jordanie. Wskazywano, iż główną przyczyną takiego stanu rzeczy mógł być fakt, iż od sezonu 2001 Honda zobowiązywała się dostarczać silniki zespołowi Jordan. Partnerem zespołowym Frentzena pozostał Jarno Trulli.
W kwalifikacjach do pierwszego wyścigu sezonu, o Grand Prix Australii, Niemiec był czwarty. Na starcie wyścigu Frentzen wyprzedził Rubensa Barrichello i awansował na trzecie miejsce. Na trzecim okrążeniu Barrichello zderzył się z Frentzenem przy próbie wyprzedzenia go. Wskutek tego Frentzen znalazł się na poboczu i spadł na 16 miejsce, ale zdołał kontynuować wyścig. Po 20 okrążeniach Frentzen był już dziesiąty. Ostatecznie Niemiec finiszował na piątym miejscu. W kwalifikacjach do Grand Prix Malezji Heinz-Harald Frentzen był dziewiąty. Podczas okrążenia rozgrzewkowego silnik w samochodzie Niemca nie chciał rozwijać większych obrotów, jednakże z powodu błędu Giancarlo Fisichelli przerwano start, dzięki czemu mechanicy Jordana usunęli usterkę. Na skutek incydentu między Ralfem Schumacherem a Jarno Trullim podczas powtórzonego startu Frentzen awansował na piąte miejsce. Wkrótce potem zaczęło padać i niektórzy kierowcy zjechali do boksów zmienić opony na deszczowe; dzięki temu na piątym okrążeniu Frentzen jechał na drugiej pozycji. Po 13 okrążeniach Frentzen był siódmy. Następnie na torze zaczęło przesychać i Frentzen zjechał na pit-stop w celu zmiany opon na przeznaczone na suchą nawierzchnię. Między 38 a 43 okrążeniem pit-stopy odbyli między innymi kierowcy poprzedzający Frentzena: Ralf Schumacher, Jarno Trulli i Jos Verstappen, dzięki czemu Frentzen awansował na czwartą pozycję i z takim rezultatem ukończył wyścig. Do Grand Prix Brazylii Frentzen zakwalifikował się na ósmym miejscu. Na 64 okrążeniu jadący na trzeciej pozycji Niemiec wycofał się z wyścigu z powodu problemów z elektryką. W kwalifikacjach do Grand Prix San Marino Niemiec był dziewiąty, a wyścig ukończył na szóstym miejscu. Kwalifikacje do Grand Prix Hiszpanii Frentzen ukończył na dziewiątym miejscu. Na starcie Frentzen miał problemy z systemem odpowiadającym za zautomatyzowany start – launch control, wskutek czego spadł na ostatnie miejsce. Frentzen jeszcze na pierwszym okrążeniu rozpoczął serię wyprzedzań, m.in. Tarso Marquesa, Jensona Buttona i Fernando Alonso. Na szóstym okrążeniu Frentzen podjął próbę wyprzedzenia Pedro de la Rosy i znalazł się nieco przed Hiszpanem, który jednak zahaczył o tylne prawe koło samochodu Frentzena, wskutek czego nastąpiła kolizja i obaj kierowcy wycofali się z wyścigu. W kwalifikacjach do Grand Prix Austrii Niemiec był jedenasty. Na starcie jednak w samochodzie Niemca zepsuła się skrzynia biegów i Frentzen wycofał się z wyścigu. Kierowca tak skomentował to wydarzenie:
Do wyścigu o Grand Prix Monako niemiecki kierowca startował z 13 miejsca. Na początku wyścigu Frentzen spadł na 15 miejsce, ale później odzyskał trzynastą lokatę. Na 50 okrążeniu Frentzen, jadący wtedy na siódmej pozycji, miał wypadek w tunelu i wycofał się z wyścigu. W kwalifikacjach i wyścigu o Grand Prix Kanady Niemiec nie brał udziału, ponieważ w piątkowej sesji treningowej miał wypadek, po którym źle się czuł, miał zawroty głowy i problemy z koncentracją; zastąpił go Ricardo Zonta. Przed Grand Prix Europy Frentzen przedłużył kontrakt z zespołem Jordan na następny rok. W kwalifikacjach do tego Grand Prix Niemiec był ósmy. Na początku wyścigu Frentzen spadł na 10 miejsce, a po pierwszym pit-stopie był czternasty. Na 49 okrążeniu Frentzen, jadący na ósmej pozycji, wpadł w poślizg wskutek awarii systemu kontroli trakcji i wycofał się z wyścigu. W kwalifikacjach do Grand Prix Francji Niemiec był siódmy, a wyścig ukończył na ósmym miejscu. Kwalifikacje dp Grand Prix Wielkiej Brytanii zakończył na piątym miejscu. Na starcie spadł na ósmą pozycję, a po awarii samochodu Ralfa Schumachera awansował lokatę wyżej, kończąc wyścig na siódmym miejscu.
Po tym wyścigu, pod koniec lipca, został usunięty z zespołu Jordan, co miało związek z kłótnią między Frentzenem a Eddiem Jordanem; wymówienie o pracę Frentzen dostał faksem. Początkowo za przedterminowe rozwiązanie kontraktu Frentzen podał Jordana do sądu, ale w grudniu 2002 roku doszło do ugody. Po odejściu z Jordana Frentzen przeszedł do zespołu Prost Grand Prix. Jego partnerami zespołowymi był Luciano Burti, którego później zastąpił Tomáš Enge. Silniki napędzające model AP04, oznaczone Acer, w rzeczywistości były silnikami konstrukcji Ferrari.
W nowym zespole Frentzen zadebiutował podczas Grand Prix Węgier. W kwalifikacjach do tego Grand Prix Niemiec był szesnasty. Na 64 okrążeniu Frentzen, jadący wtedy na trzynastej pozycji, miał wypadek i wycofał się z wyścigu. W deszczowych kwalifikacjach do Grand Prix Belgii Frentzen był czwarty. Jednakże przed rozpoczęciem wyścigu w jego samochodzie zgasł silnik, przez co w powtórzonym starcie ruszał z ostatniego miejsca. Dzięki taktyce jednego pit-stopu Frentzen ukończył wyścig na dziewiątym miejscu. Do Grand Prix Włoch Frentzen startował z dwunastego miejsca. Na 29 okrążeniu Niemcowi, jadącemu wtedy na dziewiątej pozycji, zepsuła się skrzynia biegów, zmuszając go do wycofania się z wyścigu. Kwalifikacje do Grand Prix Stanów Zjednoczonych Frentzen ukończył z piętnastym czasem. W wyścigu Niemiec był dziesiąty. W kwalifikacjach do Grand Prix Japonii Frentzen był piętnasty. Na początku wyścigu miała miejsce kolizja między Frentzenem i de la Rosą. W jej wyniku w samochodzie Niemca uszkodzony został przedni spojler, którego odłamki utknęły pod samochodem Frentzena. Z tego powodu Frentzen musiał powoli przejechać jedno okrążenie i zjechać na pit-stop, po zakończeniu którego tracił już prawie jedno okrążenie do lidera. Ostatecznie Niemiec ukończył wyścig na dwunastym miejscu.
Frentzen w sezonie 2001 zdobył 6 punktów, przez co zajął w klasyfikacji generalnej kierowców 13 miejsce.
Przed rozpoczęciem sezonu 2002 usługami Frentzena był zainteresowany zespół Minardi. Niemiec przeszedł jednak ostatecznie do zespołu Arrows, przy czym jednym z warunków było wykupienie za milion dolarów ważnego kontraktu Josa Verstappena. Samochody Arrows A23 były napędzane przez silniki Cosworth. Partnerem Frentzena w zespole był Enrique Bernoldi.
Pierwszym wyścigiem sezonu było Grand Prix Australii. W kwalifikacjach Frentzen uzyskał piętnasty czas. Podczas startu do okrążenia rozgrzewkowego w samochodzie Frentzena zgasł silnik i bolid został zepchnięty do garażu, gdzie próbowano go uruchomić. Po dwóch okrążeniach udało się w końcu uruchomić silnik, ale Niemiec wyjechał z boksów w momencie, gdy było to niedozwolone i na dziewiętnastym okrążeniu ujrzał czarną flagę, co oznaczało wykluczenie go z wyścigu. W kwalifikacjach do Grand Prix Malezji Frentzen był jedenasty. Tuż przed startem wyścigu w samochodzie Frentzena zepsuł się system launch control, na skutek czego jego samochód został zepchany do boksów, gdzie usunięto usterkę. Frentzen z boksów wyjechał na ostatnim miejscu, ze stratą jednego okrążenia do lidera. Wyścig Niemiec ukończył na 11 miejscu. Do Grand Prix Brazylii Frentzen startował z osiemnastego miejsca. Na 26 okrążeniu wyścigu Niemiec wycofał się z powodu uszkodzenia tylnego zawieszenia. W kwalifikacjach do Grand Prix San Marino Frentzen był trzynasty. Na 26 okrążeniu Frentzen, jadący wtedy na dziewiątej pozycji, wycofał się z wyścigu. Kwalifikacje do Grand Prix Hiszpanii niemiecki kierowca ukończył z dziesiątym rezultatem. Pięć okrążeń przed końcem wyścigu Frentzen wyprzedził Jarno Trullego, dzięki czemu awansował na szóste miejsce; na takim właśnie miejscu Niemiec skończył ten wyścig, zdobywając pierwszy w sezonie punkt dla siebie i swojego zespołu. Do Grand Prix Austrii Frentzen zakwalifikował się na jedenastym miejscu. Podczas pierwszego okrążenia wyścigu w samochód Frentzena wjechał najpierw Enrique Bernoldi, a później Jacques Villeneuve. Po zderzeniu z Villeneuvem Frentzen spadł na 21 miejsce. Na 15 okrążeniu Niemiec na ostatnim zakręcie wpadł w poślizg i zatrzymał się na prostej startowej tyłem do kierunku jazdy. Frentzen zdołał jednak nawrócić samochód, ale spadł na ostatnie miejsce. Wyścig Niemiec ukończył na jedenastej pozycji, a za nim finiszował tylko Mark Webber. W kwalifikacjach do Grand Prix Monako Frentzen był dwunasty. Na początku wyścigu Frentzen awansował na 10 miejsce, a po 19 okrążeniu był już ósmy. Frentzen miał zaplanowany tylko jeden pit-stop, ale na 48 okrążeniu musiał zjechać ponownie, ponieważ nie wlano mu odpowiedniej ilości paliwa. Mimo to Niemiec zdołał ukończyć wyścig na szóstym miejscu. Kwalifikacje do Grand Prix Kanady Frentzen ukończył na 19 miejscu. Na starcie spadł na przedostatnie miejsce i w wyścigu również zdołał wyprzedzić tylko Aleksa Yoonga, co oznaczało, że ukończył wyścig na 13 miejscu. Do wyścigu o Grand Prix Europy Frentzen wywalczył 15 pole startowe. Wyścig ukończył na 13 pozycji, podczas gdy Bernoldi na dziesiątej mimo faktu, że w trakcie wyścigu dwukrotnie otrzymał od zespołu nakaz przepuszczenia Frentzena. W kwalifikacjach do Grand Prix Wielkiej Brytanii Niemiec był 16. W wyścigu Frentzen radził sobie jednak lepiej, ale na 21 okrążeniu, jadąc wtedy na siódmej pozycji, wycofał się z powodu awarii silnika. Podczas kwalifikacji do Grand Prix Francji zespół Arrows nakazał Frentzenowi i Bernoldiemu celowo uzyskać czas gorszy niż 107% czasu zdobywcy pole position, by kierowcy ci nie zakwalifikowali się do wyścigu. Miało to związek z tym, że zespół poprzez spór z byłymi udziałowcami chciał maksymalnie ograniczyć aktywną działalność, natomiast za niestawienie się na sesję kwalifikacyjną FIA byłaby zobowiązana nałożyć na zespół wysoką karę pieniężną. W kwalifikacjach do Grand Prix Niemiec Frentzen uzyskał 15 czas. Na starcie wyścigu w samochodzie Niemca zgasł silnik i mechanicy zepchali go do boksów. Zdołano uruchomić silnik, ale w momencie wyjazdu z boksów Frentzen miał już trzy okrążenia straty do lidera. Na 19 okrążeniu Niemiec wycofał się z wyścigu wskutek awarii układu hydraulicznego.
Po Grand Prix Niemiec Frentzen za porozumieniem stron odszedł z zespołu Arrows. Pojawiły się plotki, że Frentzen może jeździć dla któregoś z takich zespołów, jak Jordan, Jaguar, Toyota bądź Sauber, sam Frentzen ogłosił także, że chciałby poprowadzić Forda Focusa WRC w Rajdowych Mistrzostwach Świata. Ostatecznie Frentzen przeszedł do zespołu Sauber, w którym wziął udział w Grand Prix Stanów Zjednoczonych w zastępstwie Felipe Massy. Do wyścigu o to Grand Prix Frentzen zakwalifikował się na 11 miejscu. Wyścig Niemiec ukończył na 13 pozycji.
W sezonie 2003 Frentzen ścigał się w zespole Sauber. Samochody tego zespołu były ówcześnie napędzane opartymi na jednostkach Ferrari silnikami Petronas. Samochodem zespołu w sezonie 2003 był model C22, a kierowcami Heinz-Harald Frentzen i Nick Heidfeld. Frentzen opisywał później model C22 jako niezbyt dobry, mający problemy z aerodynamiką samochód, który dobrze spisywał się tylko w deszczu.
W kwalifikacjach do Grand Prix Australii Frentzen był czwarty. Wyścig natomiast zdołał ukończyć na szóstym miejscu. Kwalifikacje do Grand Prix Malezji Niemiec ukończył na 13 pozycji. Na starcie wyścigu Frentzen nie mógł ruszyć z miejsca ze względu na kłopoty ze skrzynią biegów, przez co spadł na ostatnie miejsce. Wyścig niemiecki kierowca ukończył na dziewiątym miejscu. Do Grand Prix Brazylii Frentzen zakwalifikował się z 14 rezultatem. Z uwagi na to, że przed wyścigiem zaczęło padać, Frentzen skorzystał z zapasowego samochodu, który był lepiej przygotowany do jazdy po mokrej nawierzchni i miał napełniony do pełna zbiornik paliwa. Wskutek tego Niemiec startował z boksów. Na 23 okrążeniu Frentzen wpadł w poślizg i spadł na ostatnie miejsce, ale zdołał kontynuować jazdę. W chaotycznym i przerwanym przed czasem wyścigu Niemiec został sklasyfikowany na piątej pozycji. Do Grand Prix San Marino Frentzen startował jako czternasty, a wyścig ukończył na jedenastym miejscu. W kwalifikacjach do Grand Prix Hiszpanii Frentzen był dziesiąty. Z wyścigu wycofał się na 39 okrążeniu z powodu uszkodzenia przedniego zawieszenia. Kwalifikacje do Grand Prix Austrii niemiecki kierowca zakończył z piętnastym czasem. W trakcie wyścigu dwukrotnie powtarzano start. Za trzecim startem w samochodzie Frentzena na skutek uszkodzenia sprzęgła zgasł silnik, a na przygotowanie zapasowego auta, dostosowanego do Nicka Heidfelda, nie było czasu. Wskutek tego Frentzen nie był w stanie jechać dalej. W kwalifikacjach do Grand Prix Monako Frentzen ponownie był piętnasty. Na starcie wyścigu Frentzen miał problemy z ruszeniem z miejsca i spadł na ostatnią pozycję. Jednakże w połowie pierwszego okrążenia Frentzen odzyskał piętnaste miejsce. Próbując pokonać szykanę Piscine Frentzen wjechał w nią zbyt szybko, wskutek czego uderzył w barierę ochronną, uszkodził samochód i wycofał się z wyścigu. Kwalifikacje do Grand Prix Kanady Niemiec ukończył na dziesiątym miejscu. Na pierwszym okrążeniu wyścigu Frentzen spadł na trzynaste miejsce, a na siódmym wycofał się z powodu awarii elektroniki. Wyścig o Grand Prix Europy Frentzen ukończył na dziewiątym miejscu. Do Grand Prix Francji Niemiec startował z 16 miejsca, a wyścig ukończył na 12 pozycji. W kwalifikacjach do Grand Prix Wielkiej Brytanii Frentzen był czternasty. Na starcie wyścigu Niemiec miał problemy z ruszeniem i spadł na ostatnie miejsce. Wyścig Niemiec drugi raz z rzędu ukończył jako dwunasty. Kwalifikacje do Grand Prix Niemiec Frentzen ukończył, zajmując 14 miejsce. Na pierwszym zakręcie Ralph Firman uderzył w tył samochodu Frentzena. Mimo to Niemiec zdołał dojechać do boksów, ale jego samochód był zbyt uszkodzony, by dało się go naprawić w krótkim czasie, i Frentzen wycofał się z wyścigu. W kwalifikacjach do Grand Prix Węgier Heinz-Harald Frentzen był siedemnasty. W samochodzie Frentzena wystąpiły problemy z komunikacją radiową i Niemiec nie wiedział, że kończy mu się paliwo. W związku z tym na 48 okrążeniu Frentzen wycofał się z powodu braku paliwa. Kwalifikacje do Grand Prix Włoch Frentzen ukończył na 14 miejscu. Na 51 okrążeniu w samochodzie Frentzena zepsuł się układ przeniesienia napędu i Niemiec nie dojechał do mety, a został sklasyfikowany na 13 pozycji. Do Grand Prix Stanów Zjednoczonych Frentzen startował z 15 miejsca. Na starcie Frentzen awansował o dwa miejsca. Między 15 a 18 okrążeniem kilku kierowców – w tym Frentzen – zdecydowało się zjechać na pit-stop, ale tylko Frentzen założył opony przejściowe. Była to dobra taktyka, gdyż zaczął padać deszcz i niektórzy kierowcy musieli zjechać na pit-stop jeszcze raz, a Frentzen znalazł się w czołówce wyścigu. Na 49 okrążeniu Frentzen prowadził w wyścigu i był to pierwszy przypadek w historii Formuły 1, że kierowca zespołu Sauber prowadził w wyścigu. Wyścig Frentzen ukończył na trzecim miejscu. Do wyścigu o Grand Prix Japonii Niemiec startował z 12 pola. Na dziewiątym okrążeniu wyścigu doszło do kolizji Ralfa Schumachera i Frentzena, wskutek której kierowca Saubera zjechał do boksów. Okrążenie później w samochodzie Frentzena zepsuł się silnik i Niemiec wycofał się z wyścigu.
Peter Sauber następnie zwolnił Frentzena i Heidfelda, angażując w ich miejsce Giancarlo Fisichellę i Felipe Massę. Frentzen wyjawił, że „po dziś dzień” nie rozumie powodów tej decyzji. W październiku pojawiły się informacje, jakoby zatrudnieniem Frentzena zainteresowany był zespół Jordan, ale z powodu wygórowanych żądań finansowych Jordana Niemiec nie powrócił do swojego byłego zespołu. W grudniu 2003 roku ogłosił, że wycofuje się z Formuły 1.
Był zgłoszony do 160 Grand Prix. Wygrał trzy wyścigi, trzykrotnie był drugi, a dwunastokrotnie – trzeci. Wywalczył dwa pole positions, a sześć razy ustanowił najszybsze okrążenie. 60 razy nie ukończył wyścigu, dwa razy się nie zakwalifikował, a raz został zdyskwalifikowany. Prowadził w wyścigu przez 150 okrążeń w 13 wyścigach, w sumie 751 kilometrów.
Wraz z Markiem Webberem jest posiadaczem rekordu największej ilości wyścigów ukończonych z rzędu na trzeciej pozycji (4, między Grand Prix Belgii a Grand Prix Luksemburga 1997).
Po rozważeniu kilku opcji, w tym startów w serii IRL, w 2004 przeniósł się do serii DTM, ścigając się Oplem Vectrą. W sezonie 2004 zdobył trzy punkty i zajął 14 miejsce w klasyfikacji kierowców. W sezonie 2005 był najlepszym kierowcą Opla, kończąc sezon na ósmym miejscu z 17 punktami i trzecim miejscem na torze w Brnie. W sezonie 2006 dołączył do Audi. Przed drugim wyścigiem na torze Hockenheimring wywalczył swoje pierwsze pole position w DTM. W trakcie wyścigu miał wypadek, po którym doznał wstrząśnienia mózgu i został przewieziony do szpitala, gdzie spędził kilka dni. Następnie odszedł z zespołu Audi, oświadczając, że nie otrzymał od zespołu odpowiedniego wsparcia.
W 2008 roku wziął udział w wyścigu 24h Le Mans. Ścigał się Astonem Martinem DBR9 w zespole Aston Martin Racing wraz z Andreą Piccinim i Karlem Wendlingerem. Kierowcy ci zajęli 16 miejsce w klasyfikacji wyścigu.
W 2008 roku Frentzen dołączył do serii Speedcar. W drugim sezonie swoich startów w tej serii zajął czwarte miejsce w klasyfikacji kierowców.
W sierpniu 2010 roku ogłosił zakończenie kariery kierowcy wyścigowego. W 2011 roku ogłosił, że powraca do ścigania poprzez uczestnictwo Chevroletem Corvette GT3 w serii ADAC GT Masters, gdzie współdzielił samochód ze Svenem Hannawaldem. W sezonie 2011 zajął w klasyfikacji generalnej 31 miejsce z 16 punktami, a jego najlepszym rezultatem było czwarte miejsce podczas drugiego wyścigu na Red Bull Ringu. W październiku 2011 roku zapowiedział, że wraz z Josem Verstappenem, Hansem-Joachimem Stuckiem i Arminem Schwarzem weźmie udział w grudniowych zawodach Race of Champions Legends. Zawody te (które odbyły się w nieco zmienionym składzie) Frentzen wygrał.
Pod koniec 2011 roku ogłosił dołączenie do nowo utworzonej, hinduskiej serii wyścigowej i1 Super Series. Jednocześnie w 2012 roku wystąpił gościnnie w serii Porsche Carrera Cup Australia. W 2012 roku kontynuował także uczestnictwo w serii ADAC GT Masters, nadal reprezentując zespół Callaway; jego partnerem był Andreas Wirth. W 2013 roku Frentzen nie uczestniczył już w żadnej serii wyścigowej. W roku 2014 rywalizował w serii ADAC GT Masters, ścigając się Mercedesem SLS AMG GT3 w barwach zespołu HTP Motorsport; partnerował mu Luca Stolz. Począwszy od rundy na Slovakiaringu Niemca zastąpił w zespole Mathias Lauda.
W 2014 roku Frentzen miał przeprowadzoną operację kolana, co było następstwem jego wypadku z czasów Formuły 1. Wskutek tego Niemiec zdecydował się nie ścigać w roku 2015.
Corinna Betsch, obecna żona Michaela Schumachera, przez cztery i pół roku (w latach 1987–1991) była partnerką Frentzena. Od 1999 roku Frentzen jest żonaty z Tanją Nigge, z którą ma trzy córki: Leę (ur. 2000), Sarah (ur. 2003) i Fenję (ur. 2006).
Wystąpił w filmie dokumentalnym Flying Finn First at Finish (w 1998 roku) oraz dwóch programach rozrywkowych: Wetten, dass..? (w 1999 roku) oraz Verstehen Sie Spaß? (w 2004 roku).
W maju 2006 roku w pobliżu Awinion we Francji Frentzen przekroczył dozwoloną prędkość o 85 km/h, za co zabrano mu prawo jazdy i skonfiskowano samochód.
W 2008 roku wybudował HHF Hybrid Concept Car – samochód oparty na Gumpercie Apollo, wyposażony w silnik 3,3 l V8 o mocy 520 KM i dodatkowy silnik elektryczny o mocy 136 KM. Frentzen wystawił zespół w wyścigu 24h Nürburgring pod nazwą Hybrid Racing AG i wziął udział w tym wyścigu, a jego zmiennikami byli Dirk Müller, Marcel Engels i Dominik Schwager. Zespół ukończył wyścig, ale nie został sklasyfikowany z powodu dwukrotnej wymiany skrzyni biegów.
W 2010 roku był czwartym sędzią podczas Grand Prix Europy. Tę samą funkcję pełnił rok później podczas Grand Prix Europy i Grand Prix Singapuru.
Po zakończeniu kariery skupił się na prowadzeniu rodzinnego przedsiębiorstwa pogrzebowego, w którym między innymi jest kierowcą karawanu.
Mieszkał w Monte Carlo, ale w 2014 roku powrócił do Niemiec, zamieszkując z rodziną w Neuss. Jego hobby to bieganie, jazda na rowerze, jedzenie i sporty wodne, a do jego ulubionych gatunków muzycznych należą funk, soul i rap. Ma 178 cm wzrostu, waży 65 kg.
Heinz-Harald Frentzen opisywany jest jako kierowca lojalny, wrażliwy, mający poczucie humoru i ironiczny, a jego sposób wysławiania się określany jest jako „nie-niemiecki”. Miesięcznik F1 Racing zwrócił uwagę, że kluczową sprawą dla Frentzena było znalezienie odpowiednich ustawień samochodu, co Niemiec często robił na własną rękę. Eddie Jordan w swojej autobiografii An Independent Man przyznał, że Frentzen wykonał „świetną” pracę przy Jordanie 199. Frentzen jest ponadto przytaczany jako przykład kierowcy, którego wyniki w Formule 1 nie odzwierciedlały jego rzeczywistego talentu.
Peter Sauber w 2005 roku powiedział, że Frentzen był najbardziej kluczowym kierowcą dla jego zespołu. Przyznał jednocześnie, że Niemiec potrzebował do pracy specyficznej atmosfery i w Williamsie nie odnosił zadowalających wyników, ponieważ był w konflikcie z Patrickiem Headem. Powiedział także:
W 1998 roku Christopher Hilton napisał biografię niemieckiego kierowcy pt. Heinz-Harald Frentzen: Back on the Pace (Haynes Publishing, ISBN 1859604099). Z kolei fiński muzyk Tapio Lempivaara nagrał piosenkę poświęconą kierowcy.

Klub Sportowy HEKO Czermno – polski klub piłkarski z Czermna w województwie świętokrzyskim. Istniał w latach 1998–2011.
Klub występował w siedmiu poziomach ligowych. Zmagania rozpoczął w klasie B w 1998 roku, a następnie regularnie uzyskiwał awanse do wyższych lig. W 2003 wywalczył promocję do III ligi, a w sezonie 2004/2005 zwyciężył w tych rozgrywkach i uzyskał awans do II ligi. W niej HEKO wygrało 10 meczów i uplasowało się na 12 miejscu, następnie zaś przegrało baraż o utrzymanie ze Stalą Stalowa Wola. W sezonie 2006/2007 klub został wycofany z III ligi i znalazł się w klasie A. Do 2011 roku występował w niższych ligach, następnie został rozwiązany.
HEKO rozgrywało mecze w roli gospodarza na stadionie w Czermnie, którego pojemność wynosi 2,5 tys. miejsc. W spotkaniach trzecioligowych średnia frekwencja wynosiła 605 kibiców, natomiast mecze w II lidze obserwowały średnio 1032 osoby (maksymalnie 2,5 tys. – trzy razy, minimalnie 200 – raz).
W 1974 roku, na fali sukcesów reprezentacji Polski w piłce nożnej (mistrzostwo olimpijskie, trzecie miejsce w mistrzostwach świata), w Czermnie powstał Ludowy Zespół Sportowy. Klub borykał się z wieloma problemami, m.in. natury finansowej, i po ośmiu latach od założenia został rozwiązany. W 1997 roku z inicjatywy Marioli i Henryka Koniecznych, właścicieli istniejącej od lipca 1990 firmy HEKO, zajmującej się produkcją owiewek samochodowych, powstał zespół LZS HEKO. W sezonie 1997/1998 z powodzeniem brał on udział w rozgrywkach gminy Fałków.
Henryk Konieczny decyzję o założeniu klubu piłkarskiego w Czermnie, motywował m.in. faktem, że w miejscowości tej mieszkali jego rodzice. O początkach piłki nożnej we wsi wypowiedział się w sposób następujący: „Z biegiem lat, gdy firma się rozrastała, a moi pracownicy coraz częściej kopali futbolówkę, złożyłem drużynę zakładową. To był początek futbolu w tej miejscowości. Potem poszło z górki”.
17 sierpnia 1998 roku prezes klubu Henryk Konieczny zgłosił w Piotrkowskim Okręgowym Związku Piłki Nożnej drużynę do klasy B. W debiutanckim sezonie w tych rozgrywkach HEKO zwyciężyło i awansowało do wyższej ligi. Rok później klub wygrał rozgrywki klasy A, zajmując pierwsze miejsce z przewagą jednego punktu nad Unią-Concordią Piotrków Trybunalski. Ponadto zdobył puchar Polski na szczeblu okręgu – w półfinale wygrał 4:3 z WOY Bukowiec Opoczyński, natomiast w meczu finałowym, rozegranym na boisku w Gomunicach, pokonał 3:2 GKS II Bełchatów (gole dla HEKO strzelili Andrzej Dec, Sebastian Maciejczyk i Michalski). Drużyna prowadzona wówczas przez Waldemara Ceckiego w kolejnym sezonie reprezentowała województwo piotrkowskie na szczeblu centralnym – 9 sierpnia 2000 roku przegrała w I rundzie z drugoligowym Polarem Wrocław 1:3; honorową bramkę zdobył Andrzej Dec.
W 2000 roku klub został przekształcony z LZS na Klub Sportowy HEKO, zaś zmiany administracyjne spowodowały, że drużyna znalazła się w Świętokrzyskim Związku Piłki Nożnej. Piłkarze z Czermna rozpoczęli sezon w klasie okręgowej od zwycięstwa 1:0 ze Spartą Kazimierza Wielka. Kolejne mecze potwierdziły wysokie aspiracje klubu – wygrał on m.in. 5:0 z Bucovią Bukowa, 4:0 z Piastem Osiek, 7:0 z Piaskowianką Piaski i 4:0 z Partyzantem Wodzisław. Ostatecznie drużyna uplasowała się na drugim miejscu w tabeli, tracąc 12 punktów do Wiernej Małogoszcz. W bezpośrednich spotkaniach ze zwycięzcą rozgrywek HEKO zaprezentowało się jednak lepiej – w pojedynku rundy jesiennej przegrało co prawda 2:3, lecz wiosną zwyciężyło w domowym meczu 4:0.
Druga lokata zajęta przez HEKO dała czermnianom awans do IV ligi świętokrzyskiej. W niej drużyna zadebiutowała sierpniowym meczem z Czarnymi Połaniec, który zakończył się wygraną 3:0. Pod koniec kwietnia 2002 roku zespół odniósł najwyższe zwycięstwo w sezonie 2001/2002 – pokonał w Czermnie w obecności 400 widzów 7:0 Spartę Dwikozy. W całych rozgrywkach klub należał do czołówki, co potwierdziło zajęcie czwartego miejsca. W trakcie letniego okna transferowego drużyna została wzmocniona i w 2003 roku wywalczyła promocję do III ligi. Z 34 rozegranych meczów piłkarze HEKO wygrali 28 i drugi w tabeli GKS Nowiny wyprzedzili o 21 punktów. W całych rozgrywkach strzelili 91 goli, a do najwyższych zwycięstw należały wygrane 4:0 ze Starem Starachowice, 7:1 z Łysicą Bodzentyn, 5:0 z Orliczem Suchedniów, 4:0 z Piastem Chęciny, 4:0 z MKS Końskie, 4:0 z Zenitem Chmielnik, 13:1 ze Świtem Ćmielów i 5:0 z Naprzodem Jędrzejów. Duży udział w uzyskaniu awansu miał napastnik Arkadiusz Stępień, który z 27 golami na koncie został królem strzelców IV ligi.
W początkowym okresie działalności klubu, trzon zespołu stanowili pracownicy firmy zarządzanej przez Henryka Koniecznego. Po awansie do ligi okręgowej nie radzili sobie oni już tak dobrze. Do drużyny dołączyli więc lepsi zawodnicy z pobliskich miejscowości, m.in. z Końskich i Skarżyska-Kamiennej. W 2002 roku do klubu trafił pierwszy zawodnik, który miał za sobą występy w I lidze. Był nim Sebastian Synoradzki, który w latach 1994–1998 rozegrał w barwach Rakowa Częstochowa 100 meczów i strzelił w nich dwa gole.
10 sierpnia 2003 roku HEKO w swoim debiucie w III lidze zremisowało bezbramkowo z Sandecją Nowy Sącz. Pierwszą wygraną odnotowało w czwartej kolejce, pokonując 1:0 w meczu wyjazdowym Siarkę Tarnobrzeg po golu strzelonym przez Grzegorza Piechnę. Początkowo klub znajdował się w dolnych rejonach tabeli, jednakże po rozegraniu kilku spotkań sytuacja zmieniła się. HEKO zaczęło odnosić zwycięstwa – w rundzie wiosennej pokonało m.in. mające drugoligowe aspiracje Stal Rzeszów (2:0) i Koronę Kielce (3:1). Dzięki dobrym występom zespół niespodziewanie znalazł się w gronie faworytów do awansu. Prezesowi Henrykowi Koniecznemu udało się w krótkim czasie zbudować mocną ekipę, walczącą z determinacją i mającą wspólne cele. Na trzecioligowych boiskach wyróżnił się Grzegorz Piechna, który z dorobkiem 23 goli został królem strzelców.
W sezonie 2003/2004 HEKO zajęło trzecie miejsce, lecz drużynie został przyznany walkower za mecz z Hetmanem Zamość (wystąpiło w nim dwóch nieuprawnionych do gry zawodników). Spowodowało to, że klub z Czermna znalazł się na drugiej pozycji, która dawała możliwość gry w barażu. Zespół z Zamościa odwołał się jednak od decyzji przyznania walkowera i Polski Związek Piłki Nożnej pozytywnie rozpatrzył jego prośbę. Ostatecznie więc drugą lokatę zajęła Stal Rzeszów.
Przed rozpoczęciem sezonu 2004/2005 kadra zespołu została osłabiona. Grzegorz Piechna, Jakub Grzegorzewski i Zbigniew Wojtaszek odeszli do Korony Kielce, natomiast Cezary Stefańczyk zasilił RKS Radomsko. Eksperci twierdzili, że klub z Czermna będzie walczył o utrzymanie się w III lidze. W pierwszych sześciu meczach HEKO odniosło dwa zwycięstwa (2:1 z Sandecją Nowy Sącz i 2:1 z Hetmanem Zamość), zanotowało dwa remisy oraz przegrało 0:2 z Motorem Lublin i 0:4 Hutnikiem Kraków na stadionie Suche Stawy. W siódmej kolejce klub pokonał 3:1 Wierną Małogoszcz i od tego spotkania do końca rundy nie poniósł już żadnej porażki. Zwycięstwa w ośmiu kolejnych meczach (m.in. 4:2 z Kmitą Zabierzów i 2:0 ze Stalą Rzeszów) sprawiły, że HEKO stało się jednym z głównych kandydatów do awansu. Po rundzie jesiennej zajmowało bowiem pierwsze miejsce w tabeli i miało przewagę czterech punktów nad drugimi Tłokami Gorzyce.
W przerwie zimowej klub nie dokonał znaczących wzmocnień. W pierwszym wiosennym meczu przegrał na wyjeździe z Tłokami Gorzyce 1:3, następnie zremisował 1:1 z ostatnią w tabeli Polonią Przemyśl. Później HEKO odniosło efektowne zwycięstwo nad Hetmanem Zamość (3:0), jednak pod koniec kwietnia 2005 roku uległo 0:2 Kmicie Zabierzów, co spowodowało, że zespół spadł z pierwszego miejsca. Na pięć kolejek przed końcem sezonu Andrzeja Deca na stanowisku trenera zastąpił Paweł Kozłowski. Pod wodzą nowego szkoleniowca HEKO nie przegrało żadnego spotkania i plasując się na pierwszej pozycji uzyskało promocję do II ligi. Wyróżniającym się zawodnikiem był zdobywca 10 goli (w tym dziewięciu wiosną), Paweł Zawistowski. Okazał się on graczem uniwersalnym – grał zarówno w pomocy jak i ataku. Awans zespołu okazał się dużą niespodzianką, gdyż do tamtej pory jeszcze nigdy w historii drużyna z tak małej miejscowości nie znalazła się w II lidze.
HEKO promocję do II ligi wywalczyło wygrywając 5:0 w przedostatniej kolejce z Pogonią Staszów, choć piłkarze z Czermna świętowali awans już po zwycięstwie 2:0 z Wisłą II Kraków. Stało się tak dlatego, że w maju została cofnięta trzecioligowa licencja staszowskiej drużynie. Mecz miał się nie odbyć, jednak na początku czerwca Najwyższa Komisja Odwoławcza PZPN cofnęła decyzję o przyznaniu walkowera i ostatecznie spotkanie zostało rozegrane.
20 czerwca 2005 roku nowym trenerem HEKO został Janusz Białek. Do drużyny dołączyli m.in. Marcin Mańka, Marcin Boguś, Adrian Sobczyński, Marcin Folc i Nigeryjczyk Philip Umukoro. Zespół przygotowywał się do rozgrywek głównie na własnych obiektach, w jednym z meczów kontrolnych pokonał 2:1 pierwszoligową Koronę Kielce. Do sezonu 2005/2005 klub przystąpił z myślą o utrzymaniu statusu drugoligowca.
W debiutanckim meczu HEKO zmierzyło się 29 lipca 2005 roku z innym świętokrzyskim zespołem, KSZO Ostrowiec Św.. Na stadionie rywala piłkarze z Czermna umiejętnie bronili się przez całe spotkanie i zdobyli punkt. W drugiej kolejce, również w meczu wyjazdowym, zmierzyli się z Zawiszą Bydgoszcz. Trener Janusz Białek, podobnie jak w spotkaniu przeciwko KSZO, zastosował defensywną taktykę. Pomimo tego, iż beniaminek stworzył zaledwie trzy dogodne sytuacje do zdobycia gola, wygrał 1:0. W 32. minucie Marcin Folc oddał strzał w kierunku bramki, który obronił bramkarz rywali. Wybił piłkę jednak tak niefortunnie, że ta trafiła w Łukasza Tupalskiego i odbijając się od niego wpadła do bramki. Zwycięstwo w meczu z Zawiszą spowodowało, że klub po dwóch ligowych kolejkach zajmował w tabeli trzecie miejsce.
W trzeciej kolejce HEKO rozegrało swój pierwszy mecz w II lidze w Czermnie – zmierzyło się w nim z Jagiellonią Białystok i przegrało 0:1 po golu strzelonym głową przez Jacka Markiewicza, choć miało kilka dogodnych sytuacji do zdobycia bramki, m.in. przy stanie 0:0 swoich szans nie wykorzystali Marek Drozd, Marcin Folc i Grzegorz Cheda. W kolejnym spotkaniu, przeciwko Podbeskidziu Bielsko-Biała (1:1), HEKO strzeliło swoją pierwszą bramkę w II lidze (nie wliczając gola samobójczego w meczu z Zawiszą). Zdobył ją Krystian Kanarski, który dobił strzał Philipa Umukoro. 11 września 2005 roku klub odniósł pierwsze zwycięstwo w Czermnie – w obecności 2,5 tys. widzów pokonał 3:1 Lechię Gdańsk po golach zdobytych przez Krzysztofa Trelę, Pawła Zawistowskiego i Marcina Folca. Tydzień później zespół zremisował bezbramkowo we Wrocławiu ze Śląskiem, który w drugiej połowie nie wykorzystał rzutu karnego.
2 października 2005 roku HEKO odniosło najwyższe zwycięstwo w II lidze. W domowym meczu pokonało 4:0 Finishparkiet Nowe Miasto Lubawskie. W spotkaniu tym gole strzelili Dariusz Walęciak, Krzysztof Trela, Krystian Kanarski i Marcin Folc. Tydzień później klub bezbramkowo zremisował w Radomiu z Radomiakiem, a w następnej kolejce przegrał 2:3 z Piastem Gliwice. Porażka z tą drużyną zakończyła passę ośmiu spotkań bez przegranej. W przedostatnim meczu rundy jesiennej HEKO zwyciężyło 1:0 Świt Nowy Dwór Mazowiecki po golu strzelonym na początku pojedynku przez Krystiana Kanarskiego. W ostatnim spotkaniu zremisowało 2:2 z Górnikiem Polkowice, choć dwukrotnie prowadziło i przez większość meczu przeważało.
W rundzie jesiennej drużyna nieco rozczarowała swoją defensywną grą i brakiem skuteczności. Czermnianie dobrze spisywali się w spotkaniach wyjazdowych, w których przegrali raz przy siedmiu remisach. Po pierwszej rundzie HEKO zajmowało 11 miejsce. W przerwie zimowej doszło do zmiany trenera. Prezes Henryk Konieczny zwolnił Janusza Białka, którego następcą został Józef Antoniak. Kadra zespołu została wzmocniona. Do drużyny dołączyli m.in. mający za sobą występy w I lidze w barwach Odry Wodzisław Śląski Bartłomiej Socha oraz Białorusin Jewgienij Branowickij.
Do rudny wiosennej piłkarze HEKO przygotowywali się na obozie kondycyjnym w Chorzowie. Ze względu na złą pogodę pierwszy mecz w lidze zawodnicy z Czermna rozegrali dopiero 1 kwietnia 2006 roku. Zmierzyli się w nim z Podbeskidziem Bielsko-Biała i wygrali 2:1, pomimo tego, że w całym spotkaniu oddali cztery strzały; dodatkowo rywale przeważali przez większość pojedynku. Trzy dni później w zaległym meczu z Jagiellonią Białystok zremisowali 0:0, następnie zaś przegrali 0:1 w Łodzi z Widzewem, dla którego jedynego gola zdobył strzałem z dystansu w doliczonym czasie gry Bartłomiej Grzelak. 
Kolejne trzy spotkania zostały rozegrane w Czermnie, co spowodowało, że jeszcze przed ich rozpoczęciem, klub liczył na zdobycie kilku punktów. Drużyna przegrała jednak z Zawiszą Bydgoszcz (2:4), następnie uległa Zagłębiu Sosnowiec (1:2) i na koniec zremisowała bezbramkowo z KSZO Ostrowiec Św.. Później, w spotkaniu z Lechią Gdańsk, czermnianie zremisowali 1:1, takim samym wynikiem zakończył się mecz ze Śląskiem Wrocław. Następnie drużyna przegrała 2:4 z Ruchem Chorzów. Po serii ośmiu spotkań bez wygranej, zespół odniósł dwa zwycięstwa – pokonał 2:1 Finishparkiet Nowe Miasto Lubawskie oraz 1:0 Radomiaka Radom. 
W kolejnych trzech meczach klub nie zdobył żadnego punktu, nie strzelił również żadnej bramki. 31 maja 2006 roku HEKO wygrało 4:0 ze Szczakowianką Jaworzno, wyrównując tym samym rekord najwyższego zwycięstwa w II lidze z rundy jesiennej. W kolejnym spotkaniu piłkarze z Czermna zwyciężyli 4:3 Świt Nowy Dwór Mazowiecki, a trzy gole strzelił w tym pojedynku Marcin Folc. Rozgrywki ligowe HEKO zakończyło spotkaniem z Górnikiem Polkowice, które wygrało 2:1, choć po czerwonej kartce dla Marcina Mańki w 85. minucie, funkcję bramkarza pełnił obrońca Marek Drozd.
Defensywna gra drużyny we wiosennych pojedynkach nie przyniosła spodziewanych efektów. Ostatecznie HEKO z dorobkiem 43 punktów uplasowało się w tabeli na 12 miejscu, które oznaczało grę w barażu o utrzymanie się w II lidze. W nim drużyna z Czermna spotkała się z drugim zespołem III ligi grupy 4, Stalą Stalowa Wola. W pierwszym spotkaniu, rozegranym w Stalowej Woli, przegrała 0:1 po bramce Janusza Iwanickiego. Pojedynek rewanżowy odbył się w Czermnie i zakończył zwycięstwem HEKO 2:1. Gole dla gospodarzy strzelili w tym meczu Marcin Folc i Krystian Kanarski; Krzysztof Trela nie wykorzystał zaś w 70. minucie rzutu karnego. Wynik ten dał jednak awans Stali, gdyż stalowowolski zespół zdobył jedną bramkę w spotkaniu wyjazdowym.
Jeszcze przed meczami barażowymi działacze zdegradowanej z Orange Ekstraklasy Polonii Warszawa wystąpili z propozycją przeniesienia HEKO do stolicy. Prezes klubu z Czermna Henryk Konieczny spotkał się w tej sprawie z przedstawicielami stołecznej drużyny i prowadził z nimi rozmowy. Nie zakończyły się one jednak powodzeniem. Konieczny przed rozpoczęciem rundy wiosennej sezonu 2005/2006 myślał także o przeniesieniu drużyny do Oświęcimia, gdzie posiadał drugą fabrykę swojej firmy. Wycofał się z tego pomysłu, gdyż w tej miejscowości popularnością cieszy się hokej na lodzie (zob. Unia Oświęcim). Jedną z opcji były również Starachowice.
Uwaga: Literą „j” oznaczono zawodników występujących jedynie w rundzie jesiennej, natomiast literą „w” grających tylko w rundzie wiosennej.
Po przegranym barażu o utrzymanie się w II lidze z klubu odszedł trener Józef Antoniak, kilku piłkarzy rozwiązało umowy, natomiast kilkunastu rozpoczęło treningi z innymi zespołami. HEKO miało przystąpić do rywalizacji w III lidze, jednak prezes Henryk Konieczny nie zgłosił drużyny do rozgrywek. Spowodowało to, że w sezonie 2006/2007 klub rozpoczął grę w klasie A. W niej piłkarze z Czermna należeli do czołówki, co potwierdzały wysokie zwycięstwa (m.in. 6:0 z Lechią II Strawczyn, 8:0 z Tęczą Gowarczów, 6:0 ze Zrywem Łopuszno i 6:0 z Górnikiem Miedzianka), i o awans walczyli z Partyzantem Radoszyce. Na finiszu główny rywal mocno naciskał, lecz HEKO utrzymało prowadzenie, a po wyjazdowym zwycięstwie 4:0 z Samsonem Samsonów w ostatniej kolejce, zapewniło sobie awans do klasy okręgowej. Ponadto napastnik Konrad Kowalewski z 25 golami na koncie został królem strzelców klasy A.
Po rundzie jesiennej sezonu 2007/2008, w której HEKO wygrało m.in. 13:1 z Marolem Jacentów, klub z Czermna zajmował drugą lokatę, tracąc jeden punkt do liderującej Moravii Morawica. Wiosną utrzymał wysoką dyspozycję, nie przegrał żadnego meczu i zakończył rozgrywki na pierwszym miejscu, wyprzedzając Spartakusa Razem Daleszyce i Hetmana Włoszczowa. 7 stycznia 2007 roku obradujące w Warszawie walne zgromadzenie sprawozdawczo-statutowe PZPN przyjęło nową strukturę piłkarskich rozgrywek od sezonu 2008/2009 – cztery ligi centralne, od ekstraklasy przez pierwszą, dwie grupy drugiej do ośmiu grup trzeciej ligi. HEKO znalazło się więc w IV lidze, stanowiącej piąty poziom rozgrywkowy. Zajęło w niej szóste miejsce, tracąc 11 punktów do Juventy Starachowice, która wywalczyła awans.
W rundzie wiosennej sezonu 2009/2010 HEKO odniosło dziewięć zwycięstw – wygrało m.in. 5:1 ze Spartą Dwikozy i 6:0 z Neptunem Końskie. W marcu 2010 roku klub poinformował, że wiosną nie przystąpi do rozgrywek. Jako powód podał odejście kilku czołowych piłkarzy oraz brak juniorów, mogących rywalizować z powodzeniem w IV lidze. W sezonie 2010/2011 zespół został zgłoszony do rywalizacji w klasie B. Odniósł w niej 10 zwycięstw (najwyższe – 5:0 – na początku kwietnia 2011 w meczu z Lubrzanką II Kajetanów), zanotował cztery remisy i poniósł sześć porażek. Ostatecznie uplasował się na piątym miejscu w stawce 11 drużyn.
Latem 2011 roku HEKO nie zgłosiło się do rozgrywek. Jego miejsce w klasie B miał zająć nowo powstały Klub Sportowy Czermno. Miał on kontynuować tradycje HEKO, jednak z początkiem września rozwiązał swoją działalność, wycofując z rozgrywek ligowych wszystkie drużyny młodzieżowe oraz zespół seniorów. Powodem zaistniałej sytuacji była odmowa bezpłatnego przerejestrowania zawodników z HEKO do KS Czermno przez Świętokrzyski Związek Piłki Nożnej.
Klub występował w siedmiu poziomach ligowych. Najdłużej – cztery sezony – grał w piątym poziomie. Przez dwa lata rywalizował w III lidze – rozegrał w niej 60 meczów, z których 35 wygrał, 15 zremisował i 10 przegrał.
W II lidze HEKO rozegrało 34 meczów, z których 10 wygrało, 13 zremisowało i 11 przegrało. W klasyfikacji wszech czasów tego poziomu rozgrywkowego zajmuje 159 miejsce w stawce 193 drużyn. Ponadto w momencie awansu na zaplecze Orange Ekstraklasy zespół stał się klubem z najmniejszej miejscowości w historii II ligi – wieś Czermno miała w 2005 roku 613 mieszkańców. Blisko pobicia „rekordu” była w 2010 roku Termalica Bruk-Bet z siedzibą w liczącej 726 osób Niecieczy.
HEKO Czermno w pucharze Polski na szczeblu centralnym zadebiutowało w sezonie 2000/2001. Po raz drugi miało wziąć udział w tych rozgrywkach w 2006 roku, jednak wycofało się z nich i mecz I rundy z Widzewem Łódź został zweryfikowany jako walkower dla rywali.
HEKO Czermno jeden raz zdobyło puchar Polski na szczeblu okręgu – 14 czerwca 2000 roku zwyciężyło GKS II Bełchatów w finale PP prowadzonego przez Piotrkowski OZPN. Ponadto klub jeden raz zagrał w finale PP w grupie podlegającej Świętokrzyskiemu ZPN. W sezonie 2001/2002 okazał się gorszy w dwumeczu od Alitu Ożarów – najpierw przegrał na wyjeździe 1:2, natomiast dwa tygodnie później w spotkaniu domowym uległ 0:2.
HEKO rozgrywało swoje domowe mecze na stadionie w Czermnie. Obiekt posiada 2,5 tys. miejsc siedzących. Jego budowa została w całości sfinansowana przez właściciela klubu Henryka Koniecznego, czyniąc stadion pierwszym prywatnym obiektem tego typu w Polsce. Ze względu na szybkie awanse zespołu do wyższych lig, przed sezonem 2003/2004 stadion przeszedł modernizację. Zostały zamontowane profesjonalny monitoring i krzesełka, powstały również szatnie, następnie zaś loża prasowa ze stałym łączem internetowym. Wiosną 2004 roku planowano zadaszyć wybudowaną od podstaw trybunę, inwestycja ta nie doszła jednak do skutku. Zaplecze stanowi odnowa biologiczna, w której skład wchodzą solanki, sauna i bicze wodne.
Inauguracyjny mecz III ligi z Sandecją Nowy Sącz w sierpniu 2003 roku obejrzało 1,4 tys. kibiców. Wygrane 3:1 spotkanie z Koroną Kielce w październiku 2003 obserwowało 2 tys. osób. W drugoligowym sezonie 2005/2006 trzykrotnie na stadionie zasiadł komplet widzów (2,5 tys.) – było to w meczach z Widzewem Łódź (sierpień 2005), Lechią Gdańsk (wrzesień 2005) i ŁKS Łódź (październik 2005).
Za sezon 2005/2006 HEKO otrzymało nagrodę Fair Play za wzorowe wprowadzanie zasad bezpieczeństwa na stadionie w czasie spotkań piłkarskich. Pod uwagę brano również oprawy meczowe i zachowanie kibiców, a oceny dokonywali sędziowie i delegaci Polskiego Związku Piłki Nożnej obecni na meczach.
Uwaga: statystyka sezonu 2005/2006 nie uwzględnia meczu barażowego ze Stalą Stalowa Wola, który oglądało z trybun 400 widzów.
Trenerem, który prowadził zespół w 2000 roku w meczu pucharu Polski z Polarem Wrocław, był Waldemar Cecki. W pierwszej części sezonu 2001/2002 funkcję szkoleniowca pełnił reprezentant Polski Michał Gębura, z którym klub rozstał się w listopadzie 2001 roku. Od 2002 trenerem drużyny był Zbigniew Karbownik, którego w maju 2004 roku zastąpił jego dotychczasowy asystent i trener grup młodzieżowych Andrzej Dec.
Awans do II ligi z zespołem HEKO wywalczył Paweł Kowalski, choć przez większość sezonu drużynę prowadził wspomniany Andrzej Dec. Na zapleczu Orange Ekstraklasy funkcję szkoleniowców pełnili Janusz Białek (od czerwca do grudnia 2005) i Józef Antoniak (od grudnia 2005 do końca rozgrywek).
W 2006 roku Wydział Dyscypliny PZPN prowadził postępowanie wyjaśniające w sprawie zarzutów dotyczących nieuczciwego sędziowania w meczu HEKO ze Świtem Nowy Dwór Mazowiecki. Zgromadzone materiały przekazał Prokuraturze Okręgowej we Wrocławiu. W kwietniu 2010 funkcjonariusze Centralnego Biura Antykorupcyjnego zatrzymali prezesa klubu Henryka Koniecznego, następnie prokuratura we Wrocławiu postawiła mu pięć zarzutów korupcyjnych, dotyczących ustawiania wyników meczów HEKO w III lidze; mężczyzna został również tymczasowo aresztowany, po kilku dniach wpłacił kaucję w wysokości 30 tys. zł i został zwolniony.
Na początku października 2011 roku do Sądu Rejonowego dla Wrocławia Śródmieścia trafił akt oskarżenia, którym objęto 31 osób, w tym prezesa HEKO, kierownika drużyny, trenera oraz trzech zawodników klubu z Czermna. Pięciu ostatnich dobrowolnie poddało się karze i na początku lutego 2012 roku otrzymało kary pozbawienia wolności w zawieszeniu oraz grzywny. Dodatkowo wrocławski sąd kierownikowi, trenerowi i jednemu piłkarzowi zakazał działalności w profesjonalnej piłce nożnej. Akt oskarżenia dotyczył ustawienia wyników 10 meczów w okresie od 21 marca 2004 do 13 listopada 2005 roku.
W kwietniu 2012 roku prokuratura oskarżyła czwartego piłkarza HEKO, wcześniej przebywającego za granicą, o udział w ustawieniu wyniku trzecioligowego spotkania z Kmitą Zabierzów. Kilka dni później prezes klubu Henryk Konieczny dobrowolnie poddał się karze i został skazany na półtora roku pozbawienia wolności w zawieszeniu na dwa lata, grzywnę w wysokości 20 tys. zł oraz pięcioletni zakaz sprawowania funkcji w polskim sporcie.
W sezonie 2004/2005 do rozgrywek świętokrzyskiej klasy A przystąpił drugi zespół HEKO. Wygrał on dziewięć meczów, siedem zremisował i osiem przegrał. Strzelił 66 goli, w tym 14 w spotkaniu inauguracyjnym z Leśnikiem Zagnańsk (14:0). Ostatecznie zajął w tabeli szóste miejsce w stawce 13 drużyn. Wysoką skutecznością dysponował, grający również w pierwszym zespole, Arkadiusz Stępień, który w meczach z Partyzantem Radoszyce (7:1) i Victorią Górki Szczukowskie (7:1) zdobył po pięć bramek. W sezonie 2004/2005 HEKO II wystąpiło również w pucharze Polski na szczeblu okręgu, w którym przegrało w III rundzie z Hetmanem Włoszczowa (1:2).
W sezonie 2005/2006 HEKO II ponownie rywalizowało w klasie A. Zespół z Czermna wygrał 13 meczów i dziewięć przegrał. Z dorobkiem 39 punktów zakończył rozgrywki na szóstym miejscu. Zdobył również najwięcej goli ze wszystkich zespołów – strzelił 70 bramek, w tym 16 w spotkaniu z Leśnikiem Zagnańsk (16:0, osiem goli strzelił, występujący także w pierwszej drużynie, Przemysław Pałkus) i osiem w meczu z GKS Fałków (8:0). W pucharze Polski na szczeblu okręgu HEKO II ponownie odpadło z rywalizacji w III rundzie, tym razem przegrywając 1:3 z Wierną Małogoszcz.

Helicobacter pylori (w skrócie Hp, dawna nazwa Campylobacter pylori) – gram-ujemna, wyposażona w kilka witek bakteria o helikalnym kształcie, która zaliczana jest do pałeczek. Bakteria ta zasiedla powierzchnię komórek nabłonkowych błony śluzowej części przedodźwiernikowej żołądka.
Światowa Organizacja Zdrowia szacuje, że zainfekowanych tą bakterią jest ok. 70% ludzi w krajach rozwijających się i ok. 30% w krajach rozwiniętych. Jej obecność zwiększa ryzyko wystąpienia takich schorzeń jak zapalenie żołądka typu B (mogące prowadzić do powstania nowotworu) i wrzody trawienne. Obecnie wiadomo, że H. pylori odpowiada w przybliżeniu za 80% przypadków choroby wrzodowej żołądka i 90% przypadków choroby wrzodowej dwunastnicy. Jednakże u większości zakażonych osób choroba nie rozwija się; wysunięto wiele hipotez wyjaśniających ten fakt, ale żadna z nich nie uzyskała powszechnej aprobaty.
Uważa się, że helikalny kształt bakterii (od którego wzięła się nazwa rodzaju) ma jej ułatwiać ruch w warstwie śluzu.
Bakterie Helicobacter pylori zostały odkryte przez niemieckich naukowców w 1875, ale nie udało im się ich sztucznie wyhodować w laboratorium i szybko o nich zapomniano. W 1893 włoski badacz Giulio Bizzozero opisał bakterie helikalnego kształtu żyjące w kwaśnym środowisku żołądka psa. Po raz drugi, niezależnie od badania z 1875, bakterie te zostały zauważone przez Walerego Jaworskiego pracującego na Uniwersytecie Jagiellońskim w 1899. Zaobserwował on charakterystyczne spirale bakterii i nazwał je Vibrio rugula. Jako pierwszy zasugerował także, że mogą one powodować schorzenia żołądka, ale swoje obserwacje opublikował jedynie po polsku, w książce "Podręcznik chorób żołądka" i przeszły one niezauważone. W 1952 Kornberg opisał hydrolizę znakowanego węglem C-14 mocznika w żołądku kota. Zauważył również, że zjawisko to jest hamowane po podaniu antybiotyków. Obecnie wiadomo, że przyczyną rozkładu mocznika jest wydzielanie ureazy przez bakterie Helicobacter, a oparty na podobnej zasadzie test jest wykorzystywany od 1987 roku w diagnostyce zakażeń. W 1982, kiedy po raz pierwszy udało się wyhodować drobnoustrój, zauważono jego ogromne podobieństwo morfologiczne do rodziny Campylobacter, naukowcy nazwali więc wykryte bakterie organizmami podobnymi do Campylobacter (ang. CLO – Campylobacter-like organisms). Różnica dotyczyła jedynie licznych rzęsek, które w rodzinie Campylobacter są niezmierną rzadkością. Początkową nazwą było Campylobacter pyloridis (1984), zamienione w 1987 na Campylobacter pylori. Po zbadaniu genomu w 1989 szczepy zakwalifikowano ostatecznie do rodzaju Helicobacter. Początkowo nie było pewne, czy bakteria ma jakiekolwiek szkodliwe działanie. Aby to udowodnić, ochotnicy wypili zawiesinę zawierającą hodowlę bakterii. Wystąpiły u nich objawy ostrego zapalenia żołądka, co było ważnym dowodem na chorobotwórcze działanie H. pylori. Odkrycie jest przypisywane dwóm australijskim patologom z uniwersytetu w Perth, Barry'emu Marshallowi i Robinowi Warrenowi, którzy za to odkrycie zostali w 2005 uhonorowani Nagrodą Nobla w dziedzinie medycyny.
Stosunkowo szybko dostrzeżono powiązanie pomiędzy wrzodami i zapaleniem żołądka a obecnością bakterii w żołądku. Helicobacter pylori jest najważniejszą bakterią wśród flory żołądkowej człowieka. Odkryto również inne gatunki z rodzaju Helicobacter u ssaków i ptaków; niektóre z nich także mogą zakażać ludzi. Odkryto również, że niektóre gatunki z rodzaju Helicobacter zakażają wątroby pewnych ssaków, co prowadzi do chorób.
Niedawne badania wskazują, że różnorodność genetyczna H. pylori zmniejsza się wraz z odległością od Afryki Wschodniej, miejsca pochodzenia współczesnych ludzi. Przy pomocy danych o różnorodności genetycznej badacze stworzyli symulacje, które wskazują, że bakterie rozprzestrzeniły się z Afryki Wschodniej około 58000 lat temu. Wyniki wskazują, że zakażenie H. pylori u nowoczesnych ludzi występowało przed rozpoczęciem migracji z Afryki.
Od czasu zaklasyfikowania bakterii jako Helicobacter pylori odkryto dziesiątki innych gatunków z rodzaju Helicobacter, które bytują w przewodzie pokarmowym różnych zwierząt.
Bakterie H. pylori są podobne pod względem morfologicznym do bakterii Campylobacter, jednakże są od nich zazwyczaj większe. Długość bakterii wynosi 3–6 μm, a szerokość 0,6 μm. Drobnoustrój nie wytwarza przetrwalników.
Bakteria bytuje w warunkach niewielkiej dostępności tlenu na powierzchni błony śluzowej żołądka i dwunastnicy, rzadziej na błonie wyścielającej przełyk, wykazując dużą ruchliwość w śluzie pokrywającym błony. Ruchliwość ta wynika z faktu posiadania przez bakterię kilku, zazwyczaj do sześciu, pojedynczych witek. Nie ma jednomyślności w sprawie prawidłowej kwalifikacji bakterii pod względem wymagań tlenowych – jest ona zaliczana do mikroaerofilów albo do beztlenowców. Te rozbieżności prowadzą do różnic w warunkach hodowlanych stosowanych przez laboratoria mikrobiologiczne w celu zapewnienia bakteriom optymalnego środowiska do wzrostu. Badania dowiodły, że duże kolonie są w stanie wzrastać w szerokim zakresie stężeń tlenu. Helicobacter pylori wytwarza hydrogenazę, dzięki której może pozyskiwać energię z utlenienia cząsteczkowego wodoru (H2) wytwarzanego przez inne bakterie jelitowe. Może wytwarzać biofilmy, a także przechodzić z formy spiralnej do postaci ziarenkowca, co prawdopodobnie ułatwia jej przeżycie i rozprzestrzenianie się. Forma ziarenkowca nie została wyhodowana, ale odkryto ją w sieci wodociągowej w Stanach Zjednoczonych. Odkryto również, że ta forma może przylegać do komórek nabłonkowych żołądka in vitro.
Helicobacter pylori jest raczej wrażliwy na warunki zewnętrzne, potrafi jednak przeżywać w kwaśnym środowisku. Bakteria posiada pięć głównych rodzin białek błony zewnętrznej (OMP). Największa rodzina zawiera znane i domniemane adhezyny. Pozostałe cztery rodziny zawierają poryny, transportery żelaza, białka związane z rzęskami i białka o nieznanej funkcji. Podobnie jak inne typowe Gram-ujemne bakterie, błona zewnętrzna H. pylori składa się z fosfolipidów i lipopolisacharydu (LPS). Antygen O lipopolisacharydu może podlegać fukozylacji i przypominać antygeny grupowe krwi Lewisa znajdujące się na nabłonku żołądkowym. Zewnętrzna błona zawiera też glukozydy cholesterolu, który występuje u niewielkiej liczby innych bakterii.
Cechy biochemiczne mogą służyć do różnicowania bakterii w obrębie rodzaju. Zdolność do wytwarzania ureazy jest wykorzystywana w diagnostyce.
Czynniki wirulencji są to takie cechy bakterii, które pozwalają jej przełamywać naturalne systemy obronne organizmu. Treść żołądkowa ma odczyn kwaśny i posiada wyjątkowo niskie pH, wynoszące 2–4, które jest zabójcze dla większości bakterii. Cechy umożliwiające przeżycie w tym wybitnie trudnym środowisku to:
Wytwarzanie w dużych ilościach ureazy – enzymu katalizującego rozkład mocznika do amoniaku i dwutlenku węgla. Amoniak powoduje neutralizację kwasu solnego obecnego w soku żołądkowym i podwyższenie pH w bezpośrednim otoczeniu bakterii. Najmniejsze pH, przy którym obserwowany jest jeszcze wzrost bakterii in vitro wynosi 4,5; jeżeli jednak do podłoża zostanie dodany mocz (zawierający mocznik) wzrost jest widoczny nawet przy pH 3,5.
Rzęski – sześć rozmieszczonych biegunowo rzęsek umożliwia poruszanie się i wnikanie pod warstwę śluzową. Warstwa śluzowa chroni komórki żołądka przed działaniem kwasu solnego; w ten sposób bakteria korzysta z ochronnego systemu gospodarza. Dzięki nim bakteria jest bardzo ruchliwa. Charakterystyczne włókna rzęsek pokryte osłonką składają się z dwóch współpolimeryzowanych flagelin: FlaA i FlaB.
Pompa wypompowująca jony H+ z komórek. Blokowanie tych pomp przez niektóre leki (np. omeprazol) podnosi pH w żołądku, który jest środowiskiem życia drobnoustroju.
Układ antyoksydacyjny mający na celu neutralizację wolnych rodników wytwarzanych przez neutrofile. Jest on dość złożony, w jego skład wchodzą enzymy katalaza, dysmutaza ponadtlenkowa, niedawno odkryte antyoksydacyjne białka MdaB oraz NapA (Neutrophil-activating protein) oraz bardzo sprawny system naprawiający uszkodzenia DNA.
Cytotoksyny – kodowane w genach vacA (50% szczepów) i cagA (70% szczepów). Toksyna wakuolizująca (vacA) powoduje w komórkach nabłonkowych zlanie endosomów z lizosomami i sprzyja tworzeniu ogromnych wakuoli. Ułatwia ponadto swobodny przepływ mocznika do światła żołądka. Toksyna cytotoksyczna zaburza cytoszkielet komórek nabłonkowych i zwiększa adhezję bakterii do tak uszkodzonego nabłonka.
Zakażenie H. pylori występuje powszechnie na całym świecie, chociaż stwierdza się różnice w częstości infekcji w poszczególnych krajach. Regułą jest, że częściej zakażenia tą bakterią stwierdza się w krajach rozwijających się, gdzie dotyka co najmniej 70% osób, a tylko u ok. 30% populacji w krajach wysokorozwiniętych . Ocenia się, że w Polsce zakażonych jest ok. 84% osób dorosłych i ok. 32% osób do 18. roku życia.
Zakażenie bakterią następuje na drodze pokarmowej, najczęściej we wczesnym dzieciństwie przed osiągnięciem 10 roku życia i od tego czasu utrzymuje się przez całe życie, chociaż potwierdzono, że u części dzieci może dochodzić do samoistnego ustąpienia zakażenia. Uważa się, że do transmisji infekcji dochodzi z człowieka na człowieka i ustalono, że najczęściej matka zakaża dziecko.
Istnieje wiele wątpliwości co do drogi, poprzez którą najczęściej dochodzi do zakażenia. Rozważane są: gastro-oralna, oralno-oralna i fekalno-oralna.
Często do infekcji może dochodzić w wyniku kontaktu ze śliną zainfekowanej osoby (picie ze wspólnych butelek, jedzenie ze wspólnego talerza) lub poprzez jedzenie zanieczyszczonymi rękoma. Kontakt z małą ilością śliny, jaki występuje na przykład przy pocałunku, nie powoduje infekcji. Istnieje również możliwość przeniesienia zakażenia drogą kontaktu oralno-analnego.
W swoich badaniach Barry Marshall i Robin Warren udowodnili, że choroba wrzodowa jest chorobą zakaźną, w której bakteria jest podstawowym czynnikiem patogenetycznym. Ponadto wykazali związek zakażenia z kilkoma chorobami górnego odcinka przewodu pokarmowego, ale samo zakażenie H. pylori nie daje objawów patognomonicznych.
Po dostaniu się do żołądka bakterie H. pylori wywołują fazę ostrą zapalenia z uszkodzeniem nabłonka błony śluzowej, zmniejszoną produkcją śluzu oraz zmniejszeniem wydzielania kwasu solnego (hipochlorhydria). Uszkodzenie komórek nabłonka powodują związki produkowane przez H. pylori: amoniak, proteazy, cytotoksyna A, i niektóre fosfolipazy. Rzadko (głównie u dzieci) może dojść do zwalczenia zakażenia i samowyleczenia, ale częściej dochodzi do przewlekłej fazy zakażenia. Zakażenie H. pylori jest najczęstszą przyczyną przewlekłego zapalenia błony śluzowej żołądka.
Zakażenie wywołuje zmiany w błonie śluzowej żołądka – zapalenie błony śluzowej typu B. W ok. 80% przypadków nie ma wyraźnych objawów choroby, a poziomy gastryny oraz wydzielanie kwasu solnego przez błonę śluzową żołądka są prawidłowe.
Dwa szczególne typy zapalenia są związane z występowaniem chorób. W ok. 15% przypadków u ludzi produkujących duże ilości kwasu solnego dochodzi do zmian zapalnych w okolicy przedodźwiernikowej żołądka (antrum gastritis), które powodują zwiększenie wydzielania gastryny i kwasu solnego (którego wydzielanie jest dodatkowo wzmagane przez gastrynę), a co za tym idzie zagrożenie wystąpieniem owrzodzenia żołądka lub dwunastnicy. Kolonizacja okolicy wpustu jest korzystna dla H. pylori ze względu na pewne oddalenie od komórek okładzinowych trzonu żołądka, które produkują kwas solny
. W pozostałych ok. 5% przypadków powoduje zmiany zapalne w błonie śluzowej żołądka, które zlokalizowane są przede wszystkim w trzonie i dnie żołądka (pangastritis), a poziom gastryny jest zwiększony, natomiast stwierdza się hipochlorhydrię – ten typ zapalenia powiązany jest ze zwiększonym ryzykiem wystąpienia raka żołądka.
Przewlekłe zapalenie błony śluzowej związane z zakażeniem H. pylori powoduje atrofię błony śluzowej i pojawianie się ognisk metaplazji jelitowej.
Istnieje silny związek między zakażeniem H. pylori, a występowaniem choroby wrzodowej dwunastnicy. U zdecydowanej większości chorych stwierdza się to zakażenie (80-95%), a pozostałe przypadki wiążą się np. z przewlekłym zażywaniem niesteroidowych leków przeciwzapalnych lub hipergastrynemią z innych przyczyn. Eradykacja drobnoustroju doprowadza do wyleczenia i zapobiega nawrotom choroby. U podłoża powstawania owrzodzeń dwunastnicy może leżeć kilka mechanizmów, zależnych od infekcji H. pylori:
osłabienie procesów obronnych błony śluzowejU pacjentów z zakażeniem H. pylori stwierdza się zwiększone stężenie gastryny we krwi, zarówno podstawowe jak i po stymulacji oraz zmniejszone stężenie somatostatyny. Zależność pomiędzy występowaniem wrzodów a infekcją jest mniejsza u pacjentów z marskością wątroby.
Główne typy morfologiczne raka żołądka to typ jelitowy i typ rozlany. Przewlekła infekcja Helicobacter pylori ma dobrze udokumentowany wpływ na rozwój typu jelitowego, nie wpływając na drugi rodzaj morfologiczny raka. Rozbieżności w częstości występowania raka w różnych rejonach geograficznych mogą być tłumaczone innym genomem bakterii w różnych rejonach, nie wszystkie szczepy są tak samo wirulentne (w zależności od obecności genów vacA i cagA).
Długotrwała stymulacja układu immunologicznego w przebiegu infekcji Helicobacter pylori skutkuje ryzykiem rozwoju chłoniaków błony śluzowej żołądka. Z przeprowadzonych badań wynika, że bakteria ma wpływ na rozwój około 90% chłoniaków MALT (mucosa associated lymphatic tissue – nowotwór tkanki limfatycznej przewodu pokarmowego) żołądka, który jest najczęstszą lokalizacją tych nowotworów w całym przewodzie pokarmowym. Ryzyko rozwoju nowotworu jest większe, jeśli w genomie bakterii znajduje się gen vacA. Po eradykacji bakterii chłoniak ulega często regresji, o ile powstał na tle przewlekłej infekcji drobnoustrojem.
Zakażenie Helicobacter pylori powiązano w badaniach z wieloma chorobami spoza przewodu pokarmowego, takimi jak astma, przewlekła obturacyjna choroba płuc, rozstrzenie oskrzeli, choroba niedokrwienna serca, udar mózgu, choroba Raynauda, pierwotny ból głowy, zespół Sjögrena, zapalenie naczyń związane z IgA, autoimmunologiczna małopłytkowość, autoimmunologiczne zapalenie tarczycy, choroba Parkinsona, idiopatyczna chroniczna pokrzywka, trądzik różowaty, łysienie plackowate, opóźnianie wzrastania, marskość wątroby, ale nie są to dane przekonujące. Jedynymi stanami, w których należy zastosować eradykację to niedokrwistości z niedoboru żelaza o niewyjaśnionej etiologii oraz przewlekła idiopatyczna małopłytkowość samoistna.
Nie udowodniono, aby u dzieci bez choroby wrzodowej i przewlekłego zapalenia błony śluzowej żołądka i dwunastnicy eradykacja Helicobacter pylori mogła spowodować ustąpienie bólów brzucha, ani nie wykazano związku pomiędzy zakażeniem Helicobacter pylori a bólami brzucha. Istnieje hipoteza, iż zakażenie bakterią ma niewielki wpływ na powstanie raka jelita grubego. Dowiedziono, że infekcja wybitnie zmniejsza ryzyko wystąpienia podtypu gruczołowego raka przełyku oraz przełyku Barretta, nie ma jednak żadnego wpływu na rozwój raka płaskonabłonkowego. Wydaje się, że szczególnie ochronnie działają szczepy posiadające gen cagA.
W przypadku obecności bakterii w wątrobie, zwiększone jest ryzyko powstania raka wątrobowokomórkowego. Ponadto ten typ raka występuje częściej u osób zakażonych drobnoustrojem niż w grupie kontrolnej. Infekcja występuje częściej u osób z wirusowym zapaleniem wątroby typu C i prawdopodobnie przyspiesza rozwój marskości w jej przebiegu. Część badań nie potwierdza wpływu bakterii na choroby wątroby.
Zasugerowano wpływ Helicobacter pylori na choroby urologiczne, głównie nowotwory (duże badanie retrospektywne). Być może infekcja bakterią w dzieciństwie zapobiega rozwojowi astmy i alergii.
Badane są dwa powiązane mechanizmy, dzięki którym H. pylori mógłby promować rozwój raka. Jeden z nich opiera się na produkcji wolnych rodników w pobliżu H. pylori i zwiększaniu tempa zachodzenia mutacji komórek gospodarza. Drugim zaproponowanym mechanizmem jest "ścieżka perigenetyczna", która polega na wzmocnieniu przekształconego fenotypu komórki gospodarza poprzez zmiany w białkach komórki takich jak białka adhezyjne. Zasugerowano, że H. pylori wywołuje zapalenie i lokalnie podniesienie poziomów TNF-α i/lub interleukiny 6. Według zaproponowanego mechanizmu perigenetycznego sygnalizacyjne czynniki zapalne, takie jak TNF-α mogą zmieniać adhezję komórek nabłonka żołądkowego i prowadzić do rozproszenia i migracji zmutowanych komórek nabłonkowych bez potrzeby dodatkowych mutacji w genach supresorowych takich jak te, które kodują białka adhezyjne.
Warunkiem wstępnym do rozpoczęcia leczenia jest rozpoznanie zakażenia. Diagnostyka, w zależności od konieczności wykonania endoskopii, jest dzielona na inwazyjną lub nieinwazyjną.
zażywanie antybiotykówprzed jego wykonaniem. Z tego względu konieczne jest odstawienie ww. leków na 1–2 tygodnie przed terminem planowanego badania w kierunku H. pylori.
Badania inwazyjne polegają na wykonaniu gastroskopii z biopsją. Pobrany materiał może zostać poddany testowi na wytwarzanie ureazy, ocenie histopatologicznej lub założeniu hodowli. Bakterie nie są rozmieszczone równomiernie we wszystkich częściach żołądka – praktycznie zawsze zajęta jest okolica odźwiernika (część odźwiernikowa), stamtąd są również pobierane wycinki do badań. Zajęcie części wpustowej lub dna żołądka jest rzadkością. W przypadku przyjmowania inhibitorów pompy protonowej następuje przesunięcie kolonizacji ku górze, wtedy również zajęty jest zazwyczaj trzon z dnem.
Najtańszą metodą o bardzo wysokiej specyficzności i czułości jest poddanie materiału z biopsji testowi na wytwarzanie ureazy. Materiał wkładany jest do roztworu mocznika, a bakterie rozkładają go do amoniaku, co powoduje podwyższenie pH i zmianę zabarwienia. Test jest odczytywany po około kwadransie. Część autorów uważa ten sposób za bardziej czuły od badania histopatologicznego. Należy dodać, że istnieją badania, choć są one w zdecydowanej mniejszości, kwestionujące skuteczność testu ureazowego i preferujące inne metody diagnostyczne.
Materiał może być również poddany metodzie namnożenia fragmentu DNA bakterii (metoda PCR). Technika ta jest bardzo czuła – w jednym z badań korelacja pomiędzy wynikami PCR a wynikami otrzymanymi metodą tradycyjną wyniosła 100%.
Druga metoda, praktycznie nie stosowana w Europie, polega na połknięciu kapsułki zawieszonej na sznurku i trzymaniu jej w przewodzie pokarmowym przez kilka godzin. Po wyjęciu dokonuje się posiewu na podłoże selektywne. Zalety tej metody to niższa cena badania, brak konieczności posiadania przeszkolonego personelu oraz wyższy komfort pacjenta, jednak jest ona mniej dokładna i wymaga badania w laboratorium mikrobiologicznym, które jest kosztowne, czasochłonne i mało popularne. W przypadku kapsułki nie ma sensu wykonywanie testu na wytwarzanie ureazy, ponieważ enzym może wytwarzać także flora fizjologiczna gardła i jamy ustnej (wyniki fałszywie dodatnie). Badanie może być przeprowadzone wiele kilometrów od placówki, w której wykonano test, jeśli transport do laboratorium zostanie przeprowadzony prawidłowo.
Do badań nieinwazyjnych zalicza się ureazowy test oddechowy lub oparty na podobnej zasadzie test moczu, badanie śliny, krwi oraz kału.
Badanie to polega na wykrywaniu w surowicy krwi przeciwciał klasy IgG przeciwko Helicobacter pylori. Jest ono niespecyficzne (swoistość około 50%) i generuje pewną pulę wyników fałszywie ujemnych, dlatego czasami prowadzona jest dodatkowa diagnostyka przeciwciał klasy IgA we krwi, a badanie obu klas immunoglobulin polepsza wartość diagnostyczną testu. Badanie IgA, normalnie występującego w śluzówce przewodu pokarmowego, w materiale z biopsji nie ma jednak dużej wartości w rozpoznaniu infekcji. Ze względu na niskie koszty diagnostyka obecności przeciwciał we krwi może być uznana za wartościową w badaniach przesiewowych na obecność bakterii w organizmie. Poziom przeciwciał utrzymuje się na wysokich stężeniach także po udanym zakończeniu leczenia (około 6 miesięcy), nie może więc służyć do oceny skuteczności eradykacji.
Technika ta polega na podaniu do wypicia pacjentowi roztworu mocznika znakowanego radioaktywnym izotopem, który jest rozkładany przez obecne w błonie śluzowej żołądka bakterie H. pylori według równania:
H2N-CO-NH2 + H2O → 2 NH3 + CO2Istnieją dwie główne metody badania obecności bakteryjnej ureazy, przy czym pierwsza jest znacznie bardziej rozpowszechniona:
test oddechowy (ang. UBT – Urea Breath Test) – w cząsteczce mocznika znakowany jest atom węgla. Jeśli wyżej wymieniona reakcja zaszła, mocznik w żołądku ulegnie rozkładowi na znakowany radioaktywnym izotopem dwutlenek węgla oraz na amoniak. Część dwutlenku węgla będzie wydychana przez osobę badaną i będzie zawierał on znakowany węgiel (reakcja dodatnia). Brak obecności znakowanego CO2 w wydychanym powietrzu to wynik ujemny. Wynik jest otrzymywany po 15–30 minutach.
test moczu – w cząsteczce mocznika znakowany jest atom azotu. Jeśli reakcja zaszła, mocznik w żołądku ulegnie rozkładowi na dwutlenek węgla oraz na znakowany amoniak. Amoniak przechodzi do krążenia i jest szybko wydalany przez nerki. Jeśli reakcja jest dodatnia, w moczu obecny będzie znakowany azot. Wynik jest otrzymywany po wielu godzinach.Czułość testu oddechowego przekracza 90%, a specyficzność jest jeszcze wyższa. Może być on z powodzeniem stosowany w ocenie skuteczności leczenia przeciwbakteryjnego. Przed rozpoczęciem testu wskazane jest dokładne umycie zębów, języka i gardła, ponieważ flora fizjologiczna tam bytująca wytwarzając ureazę może generować wyniki fałszywie dodatnie (dodatni wynik testu przy braku Helicobacter pylori). W wątpliwych wypadkach można wykonać test dwukrotnie, przed i po umyciu jamy ustnej, a następnie porównać różnicę otrzymanych wyników.
Uważa się, że wiarygodność obu wariantów testu na wytwarzanie ureazy jest podobna. Istnieje również inny wariant testu ze znakowanym węglem w moczniku – część rozłożonego znakowanego CO2 przechodzi do krwiobiegu, a znakowanego węgla poszukuje się w tej metodzie we krwi, a nie w wydychanym powietrzu. Test oddechowy trwa krócej od gastroskopii z biopsją, przy podobnej skuteczności. Istnieją dwie możliwości znakowania węgla – 14C lub 13C – z których stosuje się obecnie głównie 13C. Pierwsza metoda jest tańsza (nie wymaga tak specjalistycznego analizatora), zasugerowano jednak, że może się to odbyć kosztem mniejszego bezpieczeństwa pacjenta. Ponieważ biologiczny okres półtrwania tego węgla w związkach organicznych jest krótki, istnieje potencjalne ryzyko napromieniowania organizmu. Napromieniowanie otrzymywane w trakcie badania jest porównywalne do promieniowania naturalnego otrzymywanego przez mieszkańców USA w ciągu miesiąca. Ze względu na konieczność posiadania specjalistycznego sprzętu, badanie to nie należy do najpopularniejszych.
Technika ta polega na próbie namnożenia specyficznego dla bakterii fragmentu DNA, kodującego toksyny – cagA i vacA. Zazwyczaj badana jest próbka kału, czułość testu na obecność tam DNA bakterii wynosi 50-60%. Genom drobnoustroju obecny jest także w ślinie, jej analiza ma jednak małą wartość diagnostyczną – rezultat jednego z badań to 11 wyników pozytywnych na 19 osób na pewno chorych, czułość w innym wyniosła 25%. Zaletami badania metodą PCR (kału lub śliny) jest bardzo wysoka swoistość (nie generuje wyników fałszywie dodatnich) oraz krótki czas czekania na wynik.
Zakładanie hodowli mikrobiologicznej jest niezmiernie rzadkie, w większości przypadków wykonywana jest ona w celach epidemiologicznych lub w celu ustalenia lekooporności szczepów występujących na danym rejonie. Wskazaniem do hodowli z wykonaniem antybiogramu jest co najmniej dwukrotna nieudana terapia eradykacyjna, choć nawet w tym wypadku posiew nie jest regułą. Większość standardowo używanych podłoży hodowlanych nie zapewnia wzrostu bakterii. Pożywki, na których uzyskuje się wzrost, to między innymi agar SATFM (Serum- and Animal Tissue-Free Medium), podłoża używane do hodowli Brucella z dodatkiem krwi, podłoża z cyklodekstryną, charcoal agar, Columbia agar czy podłoża wzbogacone wyciągiem z cyjanobakterii. Podłoże selektywne można uzyskać poprzez dodanie antybiotyków niedziałających na Helicobacter pylori lub poprzez specyficzny skład (np. CHBHP). Wzrost zaobserwowano także na wszystkich popularnych podłożach płynnych (wyjątkiem jest pożywka oparta na alfaketoglutaranie z wyciągiem z drożdży i wzbogacona surowicą), o ile zapewnione są odpowiednie warunki hodowli. Podłożem transportowym może być powszechnie używany agar czekoladowy, na którym większość bakterii jest obecna po trzech dniach, a niektóre nawet po dziewięciu.
Do udanej hodowli wymagane jest mikroaerofilne środowisko, zawierające 10% CO2 i 95% wilgotność. Posiew jest jedyną metodą w diagnostyce Helicobacter pylori o 100% swoistości. Jednakże czułość wynosi tylko 50%, co oznacza, że w połowie przypadków nie uzyskiwano wzrostu, mimo obecności bakterii w materiale. Szanse udanej hodowli maleją, jeżeli inokulum (początkowa ilość bakterii) było niskie. W przypadku dodania do hodowli H2O2, jeśli zawiera on H. pylori, powinno nastąpić intensywne pienienie spowodowane rozkładem przez układ antyoksydacyjny bakterii – patrz czynniki wirulencji; test ten jest jednak wybitnie niespecyficzny.
Najpopularniejszy sposób barwienia histopatologicznego, barwienie hematoksyliną i eozyną, nie zapewnia prawidłowej diagnostyki Helicobacter pylori. Interpretacja takiego preparatu wymaga dużego doświadczenia patologa. Barwienie metodą Giemsy oraz metodą Genta, przy podobnej czułości, zapewnia znacznie lepszą specyficzność. W jednym z badań dostrzeżono lekką przewagę metody Genta. Inną metodą, o wysokiej specyficzności i czułości, jest CLOtest.
Najlepszą metodą, wykrywającą nawet małe ilości bakterii jest barwienie immunohistochemiczne. Podczas analizy materiału należy początkowo ocenić cały preparat pod małym powiększeniem, wyszukując cech metaplazji lub anormalnego wyglądu skrawka. Bakteria, jeżeli jest obecna, lokalizuje się blisko wyściółki śluzowej żołądka, dlatego należy uważnie przejrzeć całą powierzchnię błony śluzowej. Drobnoustroje mogą być obecne zarówno w przypadku istnienia stanu zapalnego żołądka, jak i bez występowania jakichkolwiek jego cech. Ponieważ nie wszystkie obecne w żołądku bakterie to Helicobacter pylori, należy być ostrożnym z ostatecznym rozpoznaniem – najbardziej poprawnym sformułowaniem jest określenie bakterie podobne do H. pylori.
W przypadku ostrego zapalenia obecne są liczne neutrofile, jeśli staje się ono przewlekłe dostrzegalna jest ponadto atrofia, neoplazja i dysplazja komórek żołądka.
Celem leczenia jest całkowite usunięcie bakterii zagnieżdżonej w błonie śluzowej żołądka, co określa się mianem eradykacji. W zdecydowanej większości przypadków osób z bezobjawowym zakażeniem Helicobacter pylori nie jest ona rutynowo stosowana. W wypadku choroby wrzodowej eradykacja zapobiega nawrotom choroby i w istocie prowadzi do trwałego wyleczenia chorego; regresja występuje także w przypadku chłoniaka MALT, o ile wystąpił na tle zakażenia Helicobacter pylori.
Od samego początku zauważono, że standardowa terapia jednym antybiotykiem nie zapewniała sukcesu terapeutycznego, pomimo wrażliwości H. pylori in vitro na wiele antybiotyków. Po raz pierwszy terapię potrójną zastosował w 1987 gastroenterolog z Sydney Thomas Borody. Osiągnięty konsensus z Maastricht (1997) uznawał za skuteczną terapię, w której stosowano kombinację trzech leków przez siedem dni: inhibitor pompy protonowej, metronidazol/tynidazol oraz amoksycylinę. Drugi konsensus – kanadyjski z 1999 wprowadził dodatkowo klarytromycynę (obok amoksycyliny i metronidazolu, stosowanych zamiennie), która wykazywała najwyższą skuteczność wśród makrolidów. Według drugiego konsensusu z Maastricht (2000) powinno stosować się:
Leki pierwszego rzutu (terapia potrójna): sole bizmutu/inhibitor oraz klarytromycyna i metronidazol/amoksycylina.
Leki drugiego rzutu (terapia poczwórna): sole bizmutu, inhibitor, metronidazol, tetracyklina. Jeśli bizmut jest niedostępny, używa się wyłącznie trzech ostatnich leków.Według trzeciego konsensusu z Maastricht można stosować sole bizmutu także podczas pierwszej próby eradykacji.
Terapia potrójna jest skuteczna w około 80–90% przypadków, o ile jest prowadzona wśród szczepów o wysokiej wrażliwości na antybiotyki (brak wcześniejszych prób eradykacji). Eradykacja przy zastosowaniu placebo wynosi 0%.
inhibitory pompy protonowej (IPP, podawane w celu podwyższenia pH soku żołądkowego, co pozwala na zwiększenie liczby dzielących się, a tym samym bardziej podatnych na działanie antybiotyków bakterii)
esomeprazolProblemem leczenia zakażenia H. pylori jest reinfekcja, a także wzrastająca oporność tej bakterii na standardowo stosowane leki. Szczepy w Polsce są najczęściej oporne na metronidazol lub klarytromycynę. Przyjmuje się, że leczenie powinno trwać 1–2 tygodnie. Skuteczność jest większa, jeżeli czas trwania terapii trwa 10 dni (zamiast popularnego tygodnia). Szanse udanej eradykacji maleją po dwóch nieudanych próbach, świadczy to o obecności lekoopornych szczepów na stosowane antybiotyki i chemioterapeutyki. Aktualnie rozważana jest możliwość wprowadzenia jako standardu terapii poczwórnej lub terapii sekwencyjnej, ze względu na zmniejszającą się wrażliwość Helicobacter pylori na stosowane obecnie terapeutyki. Wykazano wyższą skuteczność terapii sekwencyjnej (Włochy) Terapia sekwencyjna polega na stosowaniu inhibitora pompy protonowej i amoksycyliny w dawce 1,0 przez 5 dni i następnie przez kolejne 5 dni inhibitora pompy protonowej, klarytromycyny i tynidazolu (oba w dawce 2 x 500 mg).
Oporność na antybiotyki jest uważana za główną przyczynę niepowodzenia terapeutycznego eradykacji, obok kwaśnego pH żołądka inaktywującego antybiotyki. W badaniu przeprowadzonym wśród ludności zamieszkującej południowo-wschodnią Anatolię, pierwotna oporność na klarytromycynę wyniosła 16,4% (nie stosowano wcześniej terapii antybiotykowej). Po 14 dniach stosowania standardowej terapii potrójnej, wśród pacjentów u których bakteria była pierwotnie wrażliwa na ten lek, oporność na klarytromycynę wyniosła 27,2% (oporność wtórna). Nie zanotowano korelacji pomiędzy częstszym występowaniem oporności a jakimikolwiek cechami organizmu (wiek, płeć, aktywność soku żołądkowego etc.). W innym badaniu pierwotnie opornych na klarytromycynę było 3% szczepów, a na metronidazol 30%.
Oporność na klarytromycynę (1998) wśród szczepów występujących w Europie jest najwyższa na południu (20%), a najniższa na północy (5%) kontynentu; średnia światowa wynosi około 10%. Obecnie niska wrażliwość Helicobacter pylori na ten antybiotyk, występująca w USA, praktycznie wyklucza go z terapii empirycznej. W eradykacji szczepów opornych na klarytromycynę zaproponowano zastosowanie lewofloksacynę. Oporność na klarytromycynę wiąże się prawdopodobnie ze zbyt częstym używaniem makrolidów. Wzrost zużycia leków z tej grupy w Japonii był dodatnio skorelowany ze wzrostem oporności Helicobacter pylori.
Oporność na nitroimidazole, na przykład na metronidazol czy tynidazol, polega na zmniejszeniu aktywności nitroreduktazy. Ta grupa antybiotyków jest aktywna jedynie po zredukowaniu we wnętrzu komórki, dlatego zahamowanie enzymu redukującego zmniejsza efekt terapeutyczny.
W niektórych badaniach wykazano, że spożycie brokułów może efektywnie zahamowywać wzrost H. pylori dzięki sulforafanowi będącemu jednym z aktywnych związków. Wykazano, że guma mastyksowa zabija H. pylori in vitro, jednakże badania przeprowadzone in vivo nie wykazały takiego działania. Trwają prace nad opracowaniem szczepionki przeciw zakażeniu H. pylori. Zastosowanie jej przyniosłoby możliwość profilaktyki zachorowań zarówno na chorobę wrzodową jak i raka żołądka.
Znanych jest kilka szczepów, a genomy dwóch zostały w pełni zsekwencjonowane. Genom szczepu "26695" składa się z 1,7 miliona par zasad z 1550 genami. Dwa zsekwencjonowane szczepy wykazują różnice w 6% nukleozydów. Inne szczepy Helicobacter pylori mają podobną wielkość genomu. Badania nad genomem H. pylori są skoncentrowane na wyjaśnieniu patogenezy i zdolności bakterii do wywoływania choroby. Około 29% loci znajduje się w kategorii "patogenezy" bazy genomu. Oba zsekwencjonowane szczepy mają wyspę patogenności Cag o rozmiarach w przybliżeniu 40 kbp (sekwencje genowe, którym przypisuje się odpowiedzialność za patogenezę), która zawiera ponad 40 genów. Wyspa chorobotwórczości jest zwykle nieobecna u H. pylori izolowanej od ludzi, którzy są jej nosicielami, ale pozostają bezobjawowi.
Adrian Lee, Francis Mégraud: Helicobacter pylori: techniques for clinical diagnosis & basic research. 1996. ISBN 0-7020-2225-X.
W sprawie wytycznych Polskiego Towarzystwa Gastroenterologii dotyczących postępowania w zakażeniu Helicobacter pylori
Blaser MJ., Atherton JC. Helicobacter pylori persistence: biology and disease.. „J Clin Invest”. Feb;113. 3, s. 321-33, 2004. DOI: 10.1172/JCI20925. PMID: 14755326 (ang.). 

Henry Wadsworth Longfellow (ur. 27 lutego 1807 w Portland, zm. 24 marca 1882 w Cambridge) – amerykański poeta, przedstawiciel romantyzmu, nazywany „królem poezji amerykańskiej”; także filolog, tłumacz i wykładowca, autor liryki kontemplacyjnej oraz dwóch narodowych eposów. Trzecia po George’u Washingtonie i Abrahamie Lincolnie największa postać panteonu narodowego Stanów Zjednoczonych, obok Walta Whitmana powszechnie uważany za najpopularniejszego poetę XIX wieku. Członek grupy literackiej znanej jako Fireside Poets, w której skład wchodzili także John Greenleaf Whittier, Oliver Wendell Holmes, James Russell Lowell i William Cullen Bryant. Jeden z prekursorów nowoczesnej filologii. 
Choć sam Longfellow − w przeciwieństwie do Walta Whitmana czy Ralpha Waldo Emersona − był zdecydowanym przeciwnikiem „literatury narodowej” na rzecz „literatury uniwersalnej i ponadnarodowej”, jego poezja odegrała znaczący wpływ na kształtowanie się tożsamości oraz folkloru Stanów Zjednoczonych, a on sam uznany został w Europie za pierwszego wielkiego klasyka zza Oceanu. Dość obfita twórczość Longfellowa miała przy tym ambicje moralizatorskie, reprezentując wobec młodego społeczeństwa amerykańskiego ideały pokoleń pionierów kolonizacji: kult ogniska domowego i życia rodzinnego zgodnego z zasadami Ewangelii, potrzebę wewnętrznego spokoju i harmonii pośród przeciwieństw losu, głębokiego zrozumienia przyrody oraz aktywizmu życiowego w duchu wiary, nadziei i miłości.
Henry Wadsworth Longfellow, za życia uznawany za najbardziej znaczącego twórcę swojego pokolenia, po śmierci stał się obiektem ostrej krytyki, która zarzucała mu brak oryginalności, wtórność w stosunku do zastanych wzorców europejskich oraz pisanie z myślą o czytelniczych masach. Mimo to poeta z Portland na trwałe zapisał się w tradycji Stanów Zjednoczonych jako jedna z najważniejszych figur; jego życie i twórczość stały się przy tym źródłem wielu amerykańskich przysłów oraz głównym tematem piosenek folkowych i country. Wiąże się z tym również powstanie zabytków kultury takich jak choćby Longfellow Bridge czy Longfellow's Wayside Inn, licznych pomników, narodowych pamiątek, a nawet nazw miast czy wsi.
Henry Wadsworth Longfellow urodził się 27 lutego 1807 w Portland, jako drugie z ośmiorga dzieci Stephena i Ziply Longfellowów, potomków starych rodzin osadników w Nowej Anglii kultywujących tradycje purytanizmu. Portland z czasów jego dzieciństwa była prowincją rolniczo-handlową, nieskażoną dotąd industrializacją ani progresem cywilizacyjnym, który w wielu obszarach Europy, a także Stanów Zjednoczonych stał się synem epoki oraz bezpośrednią przyczyną buntu romantycznego. Rodzinna osada Longfellowa „pełna czystych rzek, lasów [...] i ośrodków uniwersyteckich tętniących bogatym intelektualnym życiem, hołdująca tradycyjnym ideałom, konserwatywna obyczajowo, lecz wierząca w postęp człowieka i instytucji społecznych” odegrała znaczny wpływ na całą jego twórczość. W dojrzałych poematach amerykańskiego romantyka takich jak Evangeline czy The Courtship of Miles Standish powróci, zapamiętany właśnie w taki sposób, arkadyjski obraz Nowej Anglii.
W wieku trzech lat samodzielnie opanował alfabet, a w wieku lat pięciu rozpoczął edukację w Portland Academy. Wtedy też emocjonalnie i duchowo zaangażował się w dzieje, zakończonej niedługo przed jego narodzinami, wojny o niepodległość Stanów Zjednoczonych, której echa wciąż jeszcze unosiły się nad młodym pokoleniem amerykańskim. Choć Longfellowa uważa się zazwyczaj za poetę oderwanego od historii w sensie społecznym i politycznym, te wczesne porywy zaowocowały w późniejszym czasie kilkoma poematami. Ciekawostką jest, iż jeden z nich poświęcony został Kazimierzowi Pułaskiemu (zobacz: „Kazimierz Pułaski w poezji Longfellowa”). „W latach jego dzieciństwa musiały być jeszcze żywe wśród ludzi starszych wspomnienia twardej i heroicznej walki [...] Musiał nawet widywać weteranów tej partyzantki, a druga i ostatecznie decydująca wojna z Anglią toczyła się już za jego życia”. Jednocześnie szkoła średnia wzbudziła w nim głębokie zainteresowanie literaturą. Codzienna lektura Homera, Szekspira i Goethego szybko przerodziła się w pasję. Henry zapragnął także zostać pisarzem. Swoją pierwszą pieśń ułożył już w wieku trzynastu lat: patriotyczna i patetyczna Bitwa nad Stawem Lovella ukazała się w listopadowym numerze „Portland Gazette”. Chłopiec głośno mówił wówczas o swoim największym marzeniu − „przyszłym dostojeństwie w literaturze”.
W rok później zapisał się na studia uniwersyteckie na Bowdoin College, w Brunswick, stanie Maine. Los chciał, by jego kolegą z ławki został Nathaniel Hawthorne, przyszła osobowość literatury amerykańskiej. Chłopcy dzielili się swoimi literackimi spostrzeżeniami, zawierając trwałą przyjaźń. Pewnego dnia Hawthorne opowiedział Longfellowowi historię tragicznej miłości z dziejów deportacji Akadyjczyków, którą usłyszał od pewnego wiejskiego pastora. Opowieść wstrząsnęła przyszłym „braminem”, trwale zapisując się w jego pamięci. Taka jest geneza napisanej w ponad dwadzieścia pięć lat później, Ewangeliny, jednego z największych arcydzieł literatury XIX wieku.
W 1825 Longfellow objął katedrę języków obcych, z czym wiązało się otrzymanie wysokiego stypendium na studia zagraniczne. Pieniądze te przyszły poeta odkładał na planowane podróże naukowo-filologiczne po Europie, które miały przybliżyć go do uwielbianej przez siebie literatury oraz dać podwaliny pod rodzący się talent. Jesienią tego roku − pełnoletni już − Henry został absolwentem Bowdoin College.
Dzięki otrzymanemu stypendium oraz przychylnym opiniom wybitnych osobistości amerykańskich, w latach 1826-1829 Longfellow mógł oddać się intensywnym podróżom po Europie. Głównymi celami tych wojaży była Francja, Hiszpania, Włochy i Niemcy, gdzie chłopak z Portland miał szansę studiować filologię romańską i germańską. Jego zapał i miła powierzchowność pozwoliły mu z łatwością wnikać w tamtejsze kręgi kulturalne. Podczas paromiesięcznego pobytu w Madrycie spotkał się nawet ze starszym o czternaście lat święcącym tryumfy pisarzem prozy amerykańskiej, autorem Legendy o Sennej Kotlinie − Washingtonem Irvingiem, piastującym wówczas stanowisko ambasadora amerykańskiego w Hiszpanii.
Po powrocie do ojczyzny, Longfellow − mający już pewne spektrum porównawcze − przez sześć następnych lat zajął się gruntowną korektą oraz organizacją od podstaw studium języków nowożytnych na Bowdoin College. Jego praca spotkała się z ogólną aprobatą. Jak pisze Stanisław Helsztyński, „Pozyskał sobie przy tym sympatię uczniów swoją prostotą, szczerością i życzliwą, przyjacielską postawą wobec słuchaczy, od których niewiele się różnił swoim wiekiem. Znajomość zagadnień pozwalała mu na wykładach budzić entuzjazm dla kultur i literatur europejskich”, tym bardziej że stanowiły one w owym czasie prawdziwe urozmaicenie dotychczasowej wiedzy filologicznej. Poważano go tym bardziej, że będąc do reszty pochłoniętym wykładami, znajdywał również czas na popularyzację wiedzy na łamach czasopism.
14 września 1831 poślubił młodszą o pięć lat Mary Potter, przyjaciółkę jeszcze z czasów dziecinnych.
W 1835, dzięki publikacji wrażeń z europejskich podróży (tom szkiców Outre-Mer), Longfellow zwrócił na siebie uwagę władz oświaty oraz wzbudził głęboki szacunek ze strony kolegów z Harvard University. Jeszcze w tym samym roku uniwersytet zaproponował mu objęcie tamtejszej katedry języków nowożytnych pod warunkiem uprzedniego rocznego pobytu w Niemczech i krajach skandynawskich dla pogłębienia swojej wiedzy na temat literatury skandynawskiej i niemieckiej. Longfellow z radością przystał na propozycję. Opuszczając Stany Zjednoczone, zabrał ze sobą żonę oraz dwójkę przyjaciół.
Literackie podróże po Sztokholmie, Kopenhadze, a następnie Heidelbergu okazały się mieć decydujący wpływ na dalszy rozwój talentu literackiego Longfellowa, którego wrażliwość i wyobraźnia aż do końca syciły się klimatem tamtych miejsc. Przykładem tego może być opublikowana w sześć lat później ballada, Skeleton in Armor.
Niestety, pobyt w Rotterdamie przyniósł przyszłemu poecie jedno z najtragiczniejszych przeżyć jego życia. Mająca zaledwie dwadzieścia dwa lata Mary zmarła nagle z powodu przedwczesnego połogu. Unikający zbyt osobistego tonu Longfellow dość aluzyjnie utrwalił śmierć Mary w późniejszych wierszach takich jak Footsteps of Angels, Mezzo Cammin oraz Dwaj Anieli.
Echa tragedii jaka dotknęła Longfellowa oraz pamięć Mary Potter unosić się będą jeszcze w ostatnim jego obszerniejszym dziele, Pieśni o Hajawacie, napisanej już w kwiecie wieku.
Zmuszony dokończyć swą podróż, wysłał trumnę z ciałem żony do Cambridge, aby tam, na rodzimej ziemi, odprawiono jej ceremoniał pogrzebowy, a sam wyruszył do Niemiec, tym razem w jednak w nastroju żałobnym i pokutniczym. Osiadłszy na kilka miesięcy w Heidelbergu, zapoznał się z nowoczesnym idealizmem, który początkowo przyjął nazwę Sturm und Drang, a później − „szkoły romantycznej”. Pomimo rozpaczy, wciąż miał siłę wnikać w życie kulturalne kraju oraz tym samym pogłębiać potrzebną wiedzę. Uczestniczył nawet w słynnych wykładach Georga Wilhelma Friedricha Hegla oraz nawiązał osobiste kontakty z niemieckimi poetami oraz myślicielami takimi jak Friedrich Schiller czy August Wilhelm Schlegel.
W 1836 Longfellow wrócił do Ameryki: objął tym samym (jako najmłodszy spośród wykładowców) placówkę naukową na Harvard University. Choć początki były trudne, został „przyjęty życzliwie przez młodzież, która ceniła jego bezpretensjonalność, bezpośredniość, życzliwość i wytworny sposób obejścia”. Stanowisko profesora na Harvardzie dane mu było piastować do roku 1854.
W 1839, kiedy nieco złagodziła się już rozpacz po stracie Mary, Longfellow podjął pierwsze poważne kroki do objęcia parnasu. Niezbyt fortunnie, zaczął od prozy: ukazała się wówczas sentymentalna, na poły autobiograficzna powieść Hyperion. W kilka miesięcy później nastąpił jednak właściwy debiut literacki Longfellowa: już od momentu wydania otoczony podniosłą atmosferą legendy zbiorek Voices of the Night. Książka nawoływała do duchowej tężyzny, bohaterstwa i pokonywania oporów ze strony świata, jak gdyby na przekór tragicznej śmierci pierwszej żony autora, utrafiając tym samym w najcenniejsze ideały młodych Stanów Zjednoczonych − ideały niepodległościowe.
Podróże po Europie pozwoliły poecie nawiązać kolejne budujące znajomości, m.in. z Ferdinandem Freiligrathem czy Alfredem Tennysonem. Najserdeczniejsza zażyłość łączyła go jednak z Karolem Dickensem. Jednocześnie jego prywatny dom w jednej z najpiękniejszych okolic Cambridge, pierwotnie będący kwaterą George’a Washingtona − tzw. Craige House rozsławiony później na cały świat − stał się miejscem spotkań najwybitniejszych umysłów środowiska bostońskiego. „Uprzejma grzeczność profesora, jego nienaganne życie i spontaniczna przyjaźń opromieniały spotkania przyjaciół bostońskich, jak Ralph Waldo Emerson czy Nathaniel Hawthorne lub jak Karol Dickens”. Częstymi gośćmi byli również: Oliver Wendell Holmes, Charles Sumner, Charles Eliot Norton, James Russell Lowell, z czego kilku wraz z Longfellowem zdecydowało założyć grupę Fireside Poets zmierzającą do ożywienia ruchu literackiego Ameryki.
W międzyczasie zakochał się po raz drugi, jeszcze mocniej niż poprzednio: wybranką jego serca była Frances Appleton (nazywana przez niego pieszczotliwie: „Fanny”), siostra poety Thomasa Golda Appletona. Początkowo była to miłość nieszczęśliwa, ponieważ Frances nie odwzajemniała uczuć poety, dając tego jasny wyraz w zachowanych do dzisiaj listach. Mimo to, po siedmiu latach starań ze strony Longfellowa, zgodziła się zawrzeć z nim bliższą przyjaźń, czego finalnym efektem były zaślubiny w 1843.
Małżeństwo z Fanny było szczęśliwe. Henry miał z nią szóstkę dzieci, ponadto znaczne dochody z publikacji książek i zasług w dziedzinie filologii pozwoliły mu stać się całkowicie niezależnym finansowo. Zrezygnował zatem z dalszego obejmowania posady profesora na Harvardzie i zajął się rodziną. Jednocześnie, wraz z wydaniem coraz to kolejnych zbiorów wierszy, zyskiwał uznanie oraz poczytność, która wkrótce zdobyła mu miano najwybitniejszego poety, jakiego nosiła Ameryka. W szybkim czasie stał się jednym z pierwszych poetów Nowego Lądu, dla których źródłem utrzymania mogło być samo tylko pisanie. Juliusz Żuławski w swoim eseju wstępnym do nowych tłumaczeń wierszy Longfellowa napisał: „...to ta sytuacja − wynikająca z różnicy temperamentów różna ocena tej sytuacji − postawiła dwóch największych poetów amerykańskich − Longfellowa i Whitmana − na przeciwnych biegunach”.
W 1860 roku ukazał się trzeci zbiór Źdźbeł trawy Walta Whitmana (nakładem bostońskiej oficyny wydawniczej). Książka spotkała się z bardzo przychylną recenzją amerykańskiego filozofa transcendentalizmu − Ralpha Waldo Emersona, który zarzekał się dołożenia wszelkich starań zmierzających w stronę wdrożenia młodego Whitmana w ówczesną elitę literacką. Emerson był jednym z największych autorytetów Stanów Zjednoczonych XIX wieku, mimo to jednak nie udało mu się wprowadzić Whitmana do słynnego „Saturday Club”. Powodem był zdecydowany sprzeciw Longfellowa. Tak rozpoczął się okres sporów między dwoma poetami.
Poematy Whitmana mocno irytowały „bramina”, który zarzucał im zbyt śmiałe rozbijanie klasycznych struktur, nazywając je wręcz nieskładną pisaniną i odbierając miano poezji. Longfellowa gorszyła nieprzyzwoita − jak sam mawiał: demoralizująca − szczerość poszczególnych „źdźbeł”, zwłaszcza tych, których tematem uczynił Whitman sprawy tak drażliwe jak seksualność czy naturalne instynkty. Tym samym amerykański bard stawał w obronie nie tylko długowiecznych tradycji literackich, ale przede wszystkim dobrego smaku i moralności. Whitman z kolei zarzucał Longfellowowi brak „amerykańskości”, tudzież rozmaicie pojmowanej literackiej nowoczesności, wtórność, eklektyzm i stylistyczny regres w stronę skostniałych, przestarzałych form oraz zbytnią pruderię. Z tej racji skłóceni poeci przez kilka lat wzajemnie obdarowywali się krytycznymi publikacjami.
"Bramin” wiódł spokojne, pełne ciepła życie na łonie rodziny − do czasu kolejnej życiowej tragedii. „W to środowisko tak szczęśliwe padł dnia 9 czerwca 1861 grom z jasnego nieba. Żona poety, porządkując i lakując przy pomocy wosku i świecy pamiątki dziecięce, zaprószyła na ziemię ogień, który niespodzianie zajął jej lekką letnią sukienkę, i nieszczęśliwa stanęła w oka mgnieniu w płomieniach. Na krzyk jej wbiegł poeta i widząc, co się dzieje, rzucił się na ratunek, okrywając ją dywanem, by stłumić pożar. Na próżno”. Fanny zmarła jednak dopiero następnego dnia, jak mówią biografowie: w straszliwych cierpieniach. Również poeta doznał poważnych poparzeń dłoni i twarzy, które skutkowały później nadwrażliwością skóry, sprawiającą nieznośny ból przy goleniu. Z tego powodu Longfellow zapuścił brodę, nadającą mu patriarchalny wygląd. Nieszczęście to okazało się mieć daleko idące skutki w życiu Longfellowa. Przerwał oryginalną twórczość, by w kompletnym odizolowaniu od bieżących wydarzeń szukać ulgi w dziełach wielkich klasyków. Ciekawostką jest, iż w wielu przypadkach czerpał on z antologii Aleksandra Chodźki. „W czasie szalejącej wojny domowej, w której zginęły setki tysięcy [...], pięćdziesięcioparoletni „bramin” pracował w swojej cichej bibliotece nad Dantem”. Jego dom w Cambridge stał się swoistą twierdzą „niezmąconego romantyzmu”, a jedynym kontaktem z rzeczywistością na zewnątrz była troska o syna jako uczestnika wojny secesyjnej.
Z czasem poeta powrócił jednak do swojej oryginalnej twórczości. Nigdy nieopublikowany wiersz Krzyż ze śniegu świadczy o chwilowym załamaniu.
Pomimo tragicznej śmierci drugiej już żony, poezje jego nie straciły dawnego wezwania do nadziei i optymizmu. Choć wzbogacone o nieco bardziej melancholijny ton, ich głównym przesłaniem było zgłębianie tajemnicy śmierci, przemijania i cierpienia w perspektywie Boskiego planu zbawienia. Pojawiły się wręcz nowe zestawienia: przypływy i odpływy fal, rozpacz i uspokojenie, śmierć, ale jednocześnie i narodziny. Zniknęły jedynie dawny aktywizm i młodzieńcza werwa, znane z heroicznych zawołań typu Budowniczych czy Psalmu życia. Ustąpiły one spokojowi, wewnętrznej harmonii w obliczu nieszczęść oraz cierpliwemu znoszeniu tego, co dają zmienne koleje losu z ufnością w mądrość i dobroć Stwórcy. Poezja Longfellowa stała się przy tym bardziej kontemplacyjna.
Między Longfellowem a Whitmanem wciąż jeszcze trwały zażarte spory na łamach prasy. Longfellow „był jednak zbyt mądry, aby być uparty”. W 1879 postanowił zawrzeć sojusz ze swoim przeciwnikiem. Odwiedziny u na wpół sparaliżowanego „dobrego siwego poety” w Filadelfii przerodziły się w przyjaźń i częste spotkania. Obaj też wzajemnie zdołali się przekonać do swoich, często skrajnie odmiennych, racji. Wbrew pozorom, Whitmana z Longfellowem łączyło wiele. Co prawda, „wiele ich [również] dzieliło, ale jedno łączyło na pewno: obaj byli ludźmi dobrymi, odróżniającymi − każdy na swój sposób − szlachetność serca od podłości, piękno od brzydoty, intencje dobre od złych”.
Siedemdziesiąte urodziny poety w 1877 stały się dla narodu amerykańskiego okazją do państwowego happeningu. Pomimo nadal odbywanych licznych wojaży po Europie, Longfellow coraz bardziej odczuwał zmęczenie przyjmowanymi honorami, trudami podróży oraz życiem towarzyskim. Na stare lata cierpiał bowiem z powodu zapalenia otrzewnej, co wiązało się z często pojawiającymi się bólami brzucha i koniecznością zażywania opium. Tak było również nocą z 23 na 24 marca 1882. Już nad ranem jednak zanotowano zgon poety. Tego dnia naród pogrążony był w żałobie.
Henry Wadsworth Longfellow pochowany został na „pierwszym amerykańskim ogrodzie cmentarnym” − Mount Auburn Cemetery, w Cambridge. W tym czasie ukazał się drukiem pełen uznania esej Śmierć Longfellowa autorstwa Walta Whitmana, zaczynający się od słów: „Longfellow bogaty w koloryt, wdzięczne formy i wątki − w to wszystko, co czyni życie pięknym a miłość subtelną − idący w zawody z pieśniarzami Europy na ich własnym gruncie i [...] piszący lepiej i piękniej niż którykolwiek z nich”. Autor Źdźbeł trawy, na znak szacunku i umiłowania, postawił na grobie „bramina” dwie gałązki bluszczu.
Bogata spuścizna literacka Longfellowa sprowadza się do jednolitego systemu światopoglądowego złożonego z kilku nadrzędnych motywów, z których najważniejsze to:
apoteoza prostego życia w duchu wartości chrześcijańskich, kultywowanie ogniska domowego oraz braterskiej więzi
rezygnacja z zainteresowania bieżącymi wydarzeniami społeczno-politycznymi na rzecz rozpamiętywania wielkich kart historii.W ujęciu Henry’ego Wadswortha Longfellowa nadrzędnym celem poezji było praktykowanie sumienia i ufności wobec Boga oraz podtrzymywanie wiary w Niego − zwłaszcza w momentach zwątpienia. Przejawiało się to w plastyce kontrastujących ze sobą obrazów poetyckich, takich jak: morska burza i spotkanie przy stole biesiadnym. Longfellow, bez wątpienia tradycjonalista, głosił przy tym kult ogniska domowego i życia rodzinnego zgodnego z zasadami Ewangelii, potrzebę wewnętrznego spokoju i harmonii pośród przeciwieństw losu oraz głębokiego zrozumienia przyrody. Moralizatorską misję jego wierszy potwierdzała prosta, przejrzysta forma, która już z założenia trafiać miała do zwykłego człowieka. Longfellow był zatem pierwszym amerykańskim poetą, którego czytano zarówno na elitarnych salonach, jak i w wiejskich domach. Mało tego, Walt Whitman nadał mu godne miano „poety uniwersalnego”, z równie szczęśliwym skutkiem niosącego piękno zarówno mężczyznom, kobietom, jak i młodzieży.
Postawa konsekwentnie opiewana w poematach „bramina” znajduje swoje źródło w dwóch fragmentach Nowego Testamentu: „Poznacie ich po ich owocach” [Mt 7, 16] oraz − „Każdego więc, kto tych słów moich słucha i wypełnia je, można porównać z człowiekiem roztropnym, który dom swój zbudował na skale. Spadł deszcz, wezbrały potoki, zerwały się wichry i uderzyły w ten dom. On jednak nie runął, bo na skale był utwierdzony” [Mt 7, 24-25]. Wyraźnie widać to już w pierwszym, legendarnym od momentu publikacji, wierszu poety − Psalm życia, widać w pośmiertnie wydanym In the Harbour, nadto w każdym innym zbiorze Longfellowa, niezależnie od daty publikacji, jak gdyby na przekór tragicznym wydarzeniom, które dotykały autora w życiu osobistym.
Longfellow zerwał przy tym z purytańską doktryną grzechu pierworodnego jako jedynej prawdy o człowieku. Jego zdaniem podstawową i najgłębiej ludzką cechą jest dążenie do dobra i miłości, dane od Boga już od samego początku stworzenia człowieka, które to dążenie w ciągu życia należy „pod twardym urabiać młotem”. Ważny jest bowiem nie tylko zamiar, ale przede wszystkim jego owoce: dobro czynione na bliźnich oraz poświęcenie. Równie doniosłą rolę pełni u Longfellowa wciąż twórcza teraźniejszość, przeciwstawiona wszelkim formom rozpaczy. Na piedestale stawiał ludzi zwykłych, kowali czy budowniczych, świecących jednak przykładem poświęcenia, oddania pracy i szlachetności. Rezygnując przy tym z bogatych sylwetek psychologicznych czy nawet z zasad realizmu, proponował raczej godne naśladowania, hagiograficzne niemal, wzorce pobożności, prostoty, gościnności oraz tężyzny duchowej.
Walt Whitman pisał przy tym o poezji Longfellowa: „On nie przynagla ani nie chłosta. Jego wpływ jest jak dobry napój lub jak powietrze. Ani nie jest letni, ale zawsze żywotny, pełen aromatu, ruchu i wdzięku. Utrafia w znakomitą przeciętność, nie opiewa wyjątkowych namiętności czy wybryków natury ludzkiej. Nie jest rewolucyjny, nie przynosi niczego napastliwego ani nowego, nie wymierza twardych ciosów. Przeciwnie, jego pieśni łagodzą i leczą, a jeśli podniecają, jest to zdrowa i przyjemna podnieta. Nawet jego gniew jest delikatny...”.
Do szczególnie ważnych zabytków kultury amerykańskiej należą natomiast trzy klasycystyczne epopeje Longfellowa (Evangeline, Song of Hiawatha oraz The Courtship of Miles Standish), z których dwie pierwsze zyskały status eposów narodowych. Były to jednocześnie pierwsze utwory, które zaspokoiły potrzebę raczkującej kultury Stanów Zjednoczonych na wielkie dzieła literatury − równe największym filarom starego kontynentu tj. Boskiej Komedii Dantego Alighieri czy dziełom Williama Szekspira − mogące jednocześnie określić najszlachetniejsze wartości oraz tożsamość narodową Amerykanów. Dwie epopeje, Evangeline oraz The Courtship of Miles Standish zwracają się w stronę historii pionierskiej Stanów Zjednoczonych, m.in. z dziejów deportacji Akadyjczyków czy przypłynięcia żaglowca „Mayflower” do wybrzeży Ameryki Północnej.
Evangeline to liryczna opowieść osnuta wokół historii miłosnej dwóch rozdzielonych kochanków, tytułowej Ewangeliny oraz Gabriela, na tle dziejowym tzw. Wielkiej Deportacji. Akadyjską idyllę brutalnie przerwał atak wojsk brytyjskich; rodziny − jak dotąd szczęśliwie i bogobojnie zamieszkujące osadę − zostają rozbite, wzięte pod niewolę i rozrzucone po innych brytyjskich koloniach. Tragedia ta nie ominęła również Ewangeliny, Bóg zesłał na nią nieszczęście, choć trudno o doskonalszy wzór cnót, pobożności i prostoty. Jej ojciec został zabity a ukochany, z którym niebawem miała się pobrać − przepadł bez wieści. Wszystko to nie zburzyło jednak jej głębokiej wiary w Stwórcę. Wręcz przeciwnie: Ewangelina, zatrudniając się jako siostra Miłosierdzia w opiece nad biednymi i rannymi, przez całe życie, dzień w dzień przepełniona nadzieją, czekała na powrót ukochanego. Spotkanie doszło do skutku, gdy oboje byli już starymi ludźmi; Gabriel trafił w ramiona Ewangeliny jako śmiertelnie ugodzony żołnierz, i po chwili umarł. Śmierć nie ma jednak w tej epopei ostatecznego głosu. Autor daje subtelną aluzję biblijną: deportacja z Akadii symbolizuje wygnanie człowieka z Raju, zaś powrót na rodzime ziemie − ponowne przymierze z Ojcem, silniejsze niż umieranie.
W zdecydowanie bardziej radosnym tonie (poniekąd sentymentalnym, poniekąd zaś biesiadnym) utrzymany został ostatni poemat Longfellowa, The Courtship of Miles Standish. Jest to historia miłosnego trójkąta: wdowca − Milesa Standisha, jego swata − Johna Aldena oraz obiektu tych zalotów − Priscilli Mullens. Dziewczyna nieoczekiwanie zwraca się ku swatowi Milesa jako ku obiektowi swoich uczuć. Zraniony wdowiec ucieka z wioski, by odtąd w geście rozpaczy całe życie poświęcić krwawej wojnie z Indianami. Niebawem jednak godzi się z losem i postanawia osobiście pobłogosławić małżeństwu Johna i Priscilli. Poemat obfituje w bogactwo subtelnie zarysowanych symboli odnoszących się do płodności człowieka i natury, ciągłego procesu narodzin i śmierci, zarówno w sensie fizycznym, jak i duchowym. Ostatnią sceną jest zresztą wyjazd Priscilli na białym byku, co tworzy niemal sakralną wizję zaślubin, nocy poślubnej i narodzin potomstwa. Z poematu tego pochodzi również popularne amerykańskie powiedzenie: „Mów za siebie, Johnie”.
Song of Hiawatha podejmuje z kolei tematykę Indian, która żywo interesowała ówczesnych Amerykanów, o czym świadczą choćby takie dzieła epoki jak Ostatni Mohikanin Jamesa Fenimore’a Coopera czy Księga szkiców Washingtona Irvinga. Tytułowy Hajawata został wybrany przez bóstwa na nosiciela pokoju i przymierza pośród wszystkich plemion indiańskich. Pełna heroizmu młodość wojownika kończy się jednak kilkoma tragediami: głodem ukochanego ludu, zdziesiątkowaniem go przez siły przyrody oraz śmiercią żony. Hajawata, porzuciwszy wojny z mitycznymi demonami, musi tym razem zmierzyć się z własną rozpaczą. Ostatecznie wygrywa, jako starzec staje się plemiennym mędrcem, który z radością i szacunkiem wita pierwszych Europejczyków oraz ich religię. Kiedy przeczuwa swój rychły koniec, dowiaduje się o dziejach Jezusa, dziękuje za wszystkie trudy swojego życia i z pogodą ducha oddaje się w objęcia śmierci.Jednym z ostatnich większych dzieł Longfellowa był trzyczęściowy (bo podzielony wedle trzech cnót teologicznych) poemat dramatyczny z dziejów życia Jezusa Chrystusa oraz słynnego palenia czarownic w Salem, Christus. A Mistery. Drugim była poetycka powieść szkatułkowa uznana za najbardziej narodowe z dzieł poety, Tales from the Wayside Inn. Utwór stał się najdoskonalszym przejawem wybitnego daru narratorskiego Longfellowa; przez wielu przedstawicieli współczesnej krytyki literackiej uważany on bywa ponadto za największe (choć nie najpopularniejsze) osiągnięcie literackie „bramina” oraz najbardziej współczesny jego utwór. O tym to właśnie dziele pisał Juliusz Żuławski: „romantyzm swój i czułość dla literatury europejskiej może najbardziej odsłania Longfellow w Opowieściach z Przydrożnej Gospody. I jednocześnie znajdujemy tam klucz do zrozumienia mentalności amerykańskiej, w której i on sam tkwi bez reszty”. Najbardziej znanym fragmentem poematu jest historia Paula Revere, amerykańskiego patrioty i członka rewolucji amerykańskiej, wielkiej chluby narodowej Stanów Zjednoczonych. „A zaraz potem następuje opowieść Studenta o sokole Sera Federico znad rzeki Arno. Potem Żyd hiszpański opowiada legendę o Rabbim Ben Lewi. Potem Sycylijczyk o Królu Robercie. Potem Muzyk skandynawską sagę o Królu Olafie. Potem Teolog opowiada o Torquemadzie. I tak dalej. Oto cały Longfellow!”
Henry Wadsworth Longfellow przez całe swoje twórcze życie świadomie (choć niektórzy twierdzą, że to wskutek nadmiaru „naukowości” w pisaniu czy też niedoboru talentu oraz temperamentu pisarskiego) skłaniał się w stronę poetyckiego regresu. Znaczy to, iż unikając wszelkiego nowatorstwa stylu i treści, utrwalał raczej formy już obecne w literaturze minionych tysiącleci, nieraz uznawanych już za archaiczne. Ambicją autora Evangeline była ponadto szlachetna pozycja pośrednika między tradycją Europy (korzeniami „amerykańskości”) oraz ideałami Stanów Zjednoczonych („amerykańskością”). Wobec tego cała jego twórczość przesiąknięta jest wzorcami już zastanymi w literaturze europejskiej: dotyczy to nie tylko wierszy osadzonych w klimacie średniowiecznych legend czy sakralnych zabytków epoki odrodzenia, ale również tych, które za czas i przestrzeń obierają sobie XIX-wieczne Stany Zjednoczone. Niektóre z utworów „bramina” bezpośrednio czerpały wzorce z konkretnych dzieł klasyki literatury.
Outre-Mer, pierwsza próba literacka Longfellowa; szkice opisujące jego podróże po Europie. Formę zaczerpnął autor z eposu George’a Gordona Byrona, Wędrówki Childe Harolda oraz literackich szkiców Washingtona Irvinga. Swego czasu Edgar Allan Poe oskarżył Longfellowa o plagiat, sugerując się właśnie tą książką.
Ewangelina (Evangeline. A Tale from Acadie), warstwa fabularna eposu, na którą składa się przede wszystkim wątek miłosny początkowo rozdzielonych, później zaś niespodziewanie połączonych kochanków, zaczerpnięta została z poematu Herman i Dorota Johanna Wolfganga von Goethego. Ciekawostką jest, że tym samym dziełem inspirował się również Adam Mickiewicz, pisząc swojego Pana Tadeusza. Epos Longfellowa napisany został ponadto klasycznym heksametrem daktylicznym, który odsyła do wyraźnego źródła: Homera.
Zbiór wierszy Poems on Slavery, będący ostrym sprzeciwem wobec niewolniczego traktowania murzynów, powstał pod bezpośrednim wrażeniem amerykańskich notatek Karola Dickensa pt. American Notes.
Pieśń o Hajawacie (The Song of Hiawatha), pomysł na fabułę oraz metrum zaczerpnął autor z fińskiego eposu Kalevala autorstwa Eliasa Lönnrota, osadzając ją jednak w na wpół mitycznym świecie Odżibwejów. Losy tytułowego bohatera poematu nie mają natomiast związku z dziejami historycznego Hiawathy, współtwórcy Ligi Irokezów.
Building a Ship, utwór dość niewolniczo wzorowany na odzie Friedricha Schillera − Das Lied von der Glocke. Powzięty od niemieckiego romantyka motyw budowania statku spuentował Longfellow patriotycznym zawołaniem: znanym skądinąd polskiemu czytelnikowi motywem ojczyzny jako wspólnego okrętu. Do gorących wielbicieli wiersza należał Abraham Lincoln.
Opowieści z przydrożnej gospody (Tales from the Wayside Inn), poetycka opowieść szkatułkowa przywodząca na myśl Decameron Giovanniego Boccaccio oraz Rękopis znaleziony w Saragossie Jana Potockiego − za główną inspirację obrał XIV-wieczny zbiór Opowieści kanterberyjskich Geoffreya Chaucera.
Równie złożona i wielowątkowa co życie Longfellowa okazuje się sama recepcja jego twórczości. Stanowi ona „temat rzekę” dla krytyki literackiej ubiegłych dwóch stuleci, rodząc coraz to nowe dyskusje. Ostatnimi czasy powstała nawet monumentalna monografia poety pióra Charlesa C. Calhouna, Longfellow: A Rediscovered Life, będąca próbą odświeżenia oraz odbrązowienia jego sylwetki.
Za życia popularność i rozgłos Longfellowa − zarówno w Stanach Zjednoczonych, jak i w Europie − były ogromne; uważano go za pierwszego poetę amerykańskiego światowego formatu, a na arenie międzynarodowej uznaniem mógł mu dorównywać jedynie Alfred Tennyson. Poczytność „bramina” wzrosła jeszcze bardziej wraz z nastaniem epoki wiktoriańskiej w literaturze angielskiej, która to epoka ceniła w nim zwłaszcza stonowany styl wypowiedzi lirycznej i melancholijno-sentymentalny nastrój. Krytycznych głosów było wówczas niewiele: należały one przede wszystkim do Walta Whitmana, Edgara Allana Poego (bodaj najzagorzalszego i najbardziej zjadliwego z krytyków „bramina”) oraz Margaret Fuller. We wszystkich jednak przypadkach zarzuty względem poezji Longfellowa tonowało uznanie dla obecnego w niej, „wytwornego wdzięku” i „upodobania piękna”. Wiadomo, że również przyjaciel „bramina”, Ralph Waldo Emerson, nie zaliczał jej do szczytowych osiągnięć w poezji amerykańskiej. Wydaje się to jak najbardziej zrozumiałe, biorąc pod uwagę niechęć do tradycji i pragnienie światopoglądowych rewolucji filozofa, który napisał: „Dlaczegóż nie mielibyśmy mieć poezji [...] opartej na intuicji, nie zaś na tradycji, albo religii objawionej nam samym, zamiast historii przejętej po naszych ojcach?”
Twórczość poetycka Longfellowa zapewniła mu również spory rozgłos i uznanie wśród wybitnych osobowości historii XIX wieku. „Kiedy urywek ten [chodzi zapewne o wiersz Building a Ship] przeczytano Abrahamowi Lincolnowi, łzy stanęły w oczach dzielnego patrioty i wyrzekł on ze wzruszeniem: Jakimże wielkim darem obdarzony jest człowiek, poeta, który umie tak głęboko wzruszać nasze serca!” Sama królowa Wiktoria wyraziła życzenie przyjęcia „bramina” na audiencji w Windsorze. „W uprzejmej rozmowie z poetą zdumiona była wielką atencją swego otoczenia, które okazywało wobec Longfellowa szczersze i głębsze zainteresowanie niż podczas przyjęć głów ukoronowanych. Zdziwienie jej powiększyło się jeszcze, gdy usłyszała, jak obecni po odejściu poety w rozmowie z nią zaczęli recytować najbardziej popularne utwory Longfellowa”. Nazywano go wówczas potocznie „braminem Stanów Zjednoczonych” oraz „bardem Nowej Anglii”.
Pomimo dość niechętnych czy wręcz nieraz krytycznych opinii na temat oryginalności i artystycznych wyżyn Longfellowa, od zawsze figurował on jako „król poezji amerykańskiej”. Bez wątpienia stanowi on współcześnie najbardziej mitotwórczego poetę Stanów Zjednoczonych, który włożył w rodzimą literaturę największy wkład; imponujący był zresztą jego wielki plan edukacyjno-dydaktyczno-translatorski mający na celu nie tylko odnowę literatury rodzimej w oparciu o tradycję, ale również pogłębienie wiedzy filologicznej i kultury tak, by liczyła się ona na arenie międzynarodowej. „Musiałbym długo myśleć, gdyby mnie poproszono o wymienienie nazwiska człowieka, który zrobił dla Ameryki więcej i w ważniejszym kierunku”, pisał Walt Whitman. „Bramin” razem z kilkoma innymi członkami Fireside Poets dali ponadto niezwykle bogaty materiał do materiału lektur szkolnych, dlatego z czasem grono to zaczęto nazywać po prostu Schoolroom Poets (Poeci z ławy szkolnej). Istotnie, przesłanie Longfellowa tak zrosło się z atmosferą szkolnej interpretacji, że zaczęto widzieć w nim banał i tanie moralizatorstwo. XX wiek zaczął więc traktować go z daleko posuniętą pobłażliwością, uznając go raczej za „poetę dla dzieci” niż poważnego twórcę, który mógłby dostarczyć wielu ważnych refleksji. Inni z kolei ograniczali znaczenie Longfellowa do roli literackiego pośrednika, swoistego Agamemnona, autora, który dał (doniosłe co prawda) podstawy pod raczkującą dopiero kulturę Stanów Zjednoczonych, ale nie warto dłużej się nim zajmować; zwłaszcza że Ameryka wyhodowała prawdziwie nowatorskich geniuszów jak Whitman czy Edgar Allan Poe. Jakiekolwiek by jednak nie było podejście młodych pokoleń, „Longfellow zachował do dziś podziw i miłość w sercach milionów obywateli amerykańskich”. Ponadto nie ulega wątpliwości, że „pozostał on nadal najbardziej popularnym, narodowym poetą szerokich rzesz narodu amerykańskiego”.
Longfellow jako twórca sam kierujący się w stronę regresu i wpływu klasyki literatury europejskiej, nie odcisnął żadnego piętna na kolejnych pokoleniach poetów, a inspiracje jego twórczością ograniczały się jedynie do grupy Fireside Poets. Niemniej, zdaniem współczesnej krytyki literackiej styl poezji Longfellowa bezpośrednio oddziałał na nowoczesną prozę, w tym takich ważnych twórców epoki takich jak: Herman Melville, Joaquin Miller, Jack London, a nawet przez wiele lat wrogi „braminowi” Walt Whitman.
Longfellow jako jedna ze sztandarowych postaci literatury amerykańskiej, a także amerykańskiego folkloru stał się inspiracją dla wielu artystów sceny folkowej i country. Do najbardziej znanych należy ballada kanadyjskiej grupy The Band, Acadian Driftwood, której treść stanowi rozwinięcie wstępu do Ewangeliny. Podobnie było z piosenką Emmylou Harris noszącej tytuł − Evangeline. Do twórczości poety sięgnął w 1974 również Neil Diamond, nagrywając swoją płytę Longfellow Serenade. Istnieje również wiele znaczących podobieństw między piosenką Leonarda Cohena Tower of Song a wierszem Longfellowa Mezzo Cammin.
Teksty na płycie Incantations (utwór „Part Two”) Mike’a Oldfielda pochodzą z rozdziałów XXII i XII (w tej kolejności) z eposu „The Song of Hiawatha".
Sława Longfellowa dotarła do Polski stosunkowo szybko, bo już w latach pięćdziesiątych. Szczególnym zainteresowaniem cieszyły się wówczas takie wiersze jak: swoista amerykańska odpowiedź na Odę do radości Friedricha Schillera i mickiewiczowską Odę do młodości − Psalm życia oraz stanowiący alegorię konsekwentnego trwania przy raz powziętym postanowieniu Excelsior!, który trafiał w powstańcze ideały drugiego pokolenia polskich romantyków. Od tego czasu aż do czasów obecnych Longfellowa tłumaczyli m.in. Adam Asnyk, Antoni Lange, Julian Tuwim, Zygmunt Kubiak czy Juliusz Żuławski.
Wybitny poeta poświęcił generałowi Kazimierzowi Pułaskiemu wiersz „Hymn Of The Moravian Nuns Of Bethlehem At The Consecration Of Pulaski's Banner” („Hymn sióstr morawskich z Bethlehem na poświęcenie sztandaru Pułaskiego” lub „Na poświęcenie chorągwi Pułaskiego”) (1854).
S. Helsztyński, Wstęp [w:] H.W. Longfellow, Pieśń o Hajawacie, Zakład Narodowy Imienia Ossolińskich, Wrocław − Kraków 1960
J. Żuławski, Słowo wstępne [w:] H.W. Longfellow, Wybór poezji, Państwowy Instytut Wydawniczy, Warszawa 1975
A. Kopcewicz i M. Sienicka, Historia literatury stanów Zjednoczonych w zarysie. Wiek XVII-XIX, Państwowe Wydawnictwo Naukowe, Warszawa 1983

Henryk I Brodaty (Jędrzych I Brodaty, ur. między 1165 a 1170, zm. 19 marca 1238 w Krośnie Odrzańskim) – książę wrocławski w latach 1201–1238, opolski 1201–1202, kaliski 1206–1207 i od 1234, władca Ziemi Lubuskiej do 1206, 1210–1218 i od 1230, od 1231 książę krakowski, od 1234 w południowej Wielkopolsce po rzekę Wartę, od 1230 opieka nad Opolem, od 1232 opieka nad Sandomierzem, od 1234 pełnia władzy nad Opolszczyzną (przekazanie Kazimierzowicom w zamian ziemi kaliskiej pod swoim zwierzchnictwem), ze śląskiej linii dynastii Piastów, założyciel tzw. monarchii Henryków Śląskich.
Henryk I Brodaty (w ówczesnej polszczyźnie mówiono Jędrzych, a nie Henryk) był czwartym pod względem starszeństwa synem Bolesława I Wysokiego i Krystyny, jego drugiej małżonki, pochodzącej zapewne z Niemiec. W chwili urodzenia najprawdopodobniej nie był przewidywanym dziedzicem schedy po ojcu (zgodnie z ówczesną praktyką zostałby przeznaczony do stanu duchownego), jednak wobec przedwczesnej śmierci starszych braci (Bolesława, Konrada i Jana) i kariery kościelnej przyrodniego brata Jarosława, już około 1190 r. stał się jedynym spadkobiercą. Wtedy to Bolesław zaczął wprowadzać syna w arkana wielkiej polityki. Ożenił go z Jadwigą (późniejszą świętą), córką księcia Meranu, Bertolda VI, spokrewnioną lub spowinowaconą z cesarzami Niemiec, władcami Węgier, Czech, Austrii i Francji.
W chwili śmierci Bolesława Wysokiego 7 lub 8 grudnia 1201, Henryk był dobrze przygotowany do przejęcia władzy, choć nie obyło się bez przejściowych trudności. Na początku 1202 stryj Henryka, dotychczasowy książę raciborski, Mieszko I Plątonogi, śmiałym atakiem zdobył przyłączoną zaledwie w 1201 przez Bolesława Wysokiego (po śmierci syna Jarosława) Opolszczyznę. Ambitny książę zająłby z pewnością więcej ziem, gdyby nie zgodna postawa Kościoła, który stanął murem za Henrykiem. Pokój zawarty za pośrednictwem arcybiskupa gnieźnieńskiego Henryka Kietlicza oraz biskupów: krakowskiego (Pełki) i wrocławskiego Cypriana, nie był jednak zbyt korzystny dla nowego księcia śląskiego – nie tylko musiał się on zrzec świeżego nabytku ojca, ale jeszcze zapłacić dużej wielkości okup w wysokości 1000 grzywien srebra.
Lata kolejne przyniosły niespodziewane zaangażowanie się Henryka w politykę europejską. Był to czas, kiedy w Niemczech trwała zażarta walka pomiędzy Hohenstaufami i Welfami. W walce tej Henryk bezpośrednio nie uczestniczył, starając się zachować neutralność, ale zaręczyny jego córki Gertrudy z Ottonem Wittelsbachem (stronnikiem Hohenstaufów) stawiały księcia śląskiego w gronie potencjalnych sojuszników tego niemieckiego rodu (z drugiej jednak strony przyjął na swoim dworze wygnanego z Czech przez Przemysła Ottokara I Dypolda III Borzywoja, pochodzącego z bocznej linii Przemyślidów, a król czeski należał do czołowych w Niemczech stronników Welfów, co sugerowałoby świadome zaangażowanie. Nie bez znaczenia były również naciski polityczne krewnych żony – hrabiów z Andechs).
Spokojne wyczekiwanie na zwycięzcę wydawało się dobrym posunięciem Henryka, i kiedy w 1204 Hohenstaufowie zdobyli znaczącą przewagę w wojnie na terenie Niemiec, książę śląski zdecydował się zerwać zaręczyny córki z Wittelsbachem pod wpływem listów króla niemieckiego Filipa Szwabskiego ostrzegających przed niezrównoważeniem kandydata na zięcia. Bardzo szybko okazało się, że nowo kreowany król niemiecki miał całkowitą rację. Otto Wittelsbach, dowiedziawszy się o zerwaniu zaręczyn, oskarżył Hohenstaufów o knowania (zresztą słusznie) i poprzysiągł im zemstę. Okazja nadarzyła się już wkrótce. W 1208 Europą wstrząsnęła wiadomość o brutalnym morderstwie, jakiego Otto dokonał na Filipie. Wydarzenia te w sposób zasadniczy zmieniły sytuację polityczną w Niemczech i przyniosły niespodziewane zwycięstwo Ottona IV Welfa w walce o tron i upadek znaczenia krewnych żony Henryka – hrabiów Andechs. Cele polityczne księcia śląskiego (znalezienie sobie silnego poparcia na terenie Niemiec) nie zostały więc zrealizowane. Do unormowania stosunków z Czechami doszło dopiero około 1218, kiedy ożenił swojego syna Henryka II z córką Przemysła Ottokara, Anną.
W kolejnych latach książę śląski zaabsorbował się sprawami w Polsce. W 1202 umarł książę Wielkopolski Mieszko III Stary, co przyniosło spore przetasowania na scenie politycznej. Doszło wtedy do powstania dwóch obozów – z jednej strony byli to książę opolsko-raciborski Mieszko Plątonogi, oraz następca i nieodrodny syn Mieszka Starego Władysław Laskonogi (celem ich polityki była silna władza książęca i przywrócenie zasady senioratu), z drugiej książęta juniorzy: Leszek Biały, Konrad mazowiecki oraz Władysław Odonic (pragnęli przede wszystkim utrzymać swój stan posiadania, a w przypadku Władysława, chciał on wywalczyć od Laskonogiego wydzielenie mu ojcowizny). Henryk Brodaty w narastającym konflikcie pragnął pozostać neutralny, choć z pewnością bliższe mu były ideały obozu seniorów (nie był również bez szans na objęcie władzy po ewentualnym przywróceniu senioratu, gdyż był najstarszym po Mieszku Plątonogim Piastem).
Wkrótce jednak okoliczności zmusiły go do większego zaangażowania. W 1206 z tronu krakowskiego usunięty został Władysław Laskonogi. Nowym księciem został starszy syn Kazimierza Sprawiedliwego, Leszek Biały. Utrata Krakowa zmusiła Władysława Laskonogiego do zmiany spektrum zainteresowań (pragnął zwiększyć swoją obecność na Pomorzu Zachodnim), w związku z czym zaproponował Henrykowi niezwykłą transakcję – wymianę ziemi kaliskiej na należącą do Śląska ziemię lubuską. Z oferty tej (bardzo zresztą korzystnej) Henryk skwapliwie skorzystał, stała się jednak ona przyczyną kolejnego zamieszania. Decyzją tą poczuł się pokrzywdzony bratanek Władysława Laskonogiego, Władysław Odonic, który bezskutecznie domagał się własnego działu. Za Odonicem stanął Kościół z Henrykiem Kietliczem na czele oraz część możnych, Laskonogi okazał się jednak silniejszy i obaj przeciwnicy – książę i arcybiskup znaleźli się na wygnaniu. Udali się do Wrocławia, co postawiło Henryka w trudnej sytuacji, gdyż miał on wobec metropolity dług wdzięczności za pomoc okazaną u progu panowania. Po krótkim wahaniu Henryk zdecydował się poprzeć banitów, a co więcej, oddał nowo nabytą ziemię kaliską Odonicowi, z tym że w przypadku odzyskania dziedzictwa ojcowego (tj. zapewne Poznania) miał on zwrócić dar księciu śląskiemu. Polityka ta w sposób oczywisty przyczyniła się do pogorszenia stosunków Henryka z Władysławem Laskonogim. Nie na długo jednak. W 1208 miał miejsce zjazd w Głogowie, podczas którego doszło do ponownego zbliżenia z władcą Wielkopolski.
W 1210 doszło do zaskakującego wydarzenia: z kancelarii papieża Innocentego III wyszedł dokument przywracający zasadę senioratu, co uderzało w księcia krakowskiego Leszka Białego, a bezpośrednio przynosiło sukces najstarszemu Piastowi, Mieszkowi Plątonogiemu. Bullę wydano na prośbę niewymienionego z imienia księcia śląskiego, którym mógł być jednak tylko Henryk Brodaty, gdyż Mieszko używał tytułu księcia opolsko-raciborskiego. W całym kraju zapanowała konsternacja – nikt nie wiedział, jak w tej sytuacji się zachować.
Henryk Ketlicz zdecydował się zwołać synod międzydzielnicowy w Borzykowej, gdzie miano zastanowić się nad rozwiązaniem problemu. Na zjazd oprócz hierarchii kościelnej przybyli książęta juniorzy oraz Henryk Brodaty. Leszek Biały, chcąc zapewnić sobie poparcie Kościoła, wraz z pozostałymi Piastami wydał wielki przywilej immunitetowy, który zapewniał biskupom nienaruszalność stanu ich posiadania (przywileju tego nie podpisali Henryk Brodaty i Władysław Laskonogi, choć postanowień raczej przestrzegali). Mieszko Plątonogi zamiast jednak do Borzykowej pojechał z wojskiem do Krakowa, gdzie wobec zamieszania decyzyjnego bez problemów się usadowił. Było to apogeum powodzenia księcia raciborskiego, bowiem już w maju następnego roku sędziwy Mieszko zmarł. Dopiero wtedy arcybiskupowi Kietliczowi udało się spowodować odwołanie w Rzymie postanowień bulli przywracających seniorat. Henryk Brodaty, pomimo że to on był teraz najstarszym Piastem, nie oponował, gdyż jego uwaga została skierowana gdzie indziej. Do Krakowa powrócił Leszek Biały.
Powodem, dla którego Henryk zrezygnował z Krakowa, było zajęcie przez margrabiego Dolnych Łużyc, Konrada II, ziemi lubuskiej. Wprawdzie Lubusz należał od 1206 do dzielnicy Władysława Laskonogiego, ale utrata przez władcę Wielkopolski tak ważnego strategicznie grodu stanowiła realne zagrożenie również dla władztwa Henryka. Nie dziwi więc szybka decyzja Brodatego o przerzuceniu sił nad zachodnią granicę państwa. Początkowo, książę próbował spór załatwić pokojowo. W tym celu wysłał do Altenburga, gdzie przebywał cesarz Otton IV posłów, którzy mieli uzyskać zwrot ziemi lubuskiej Polsce. Posłowie wrócili, jednak z niczym, stąd Henryk Brodaty postanowił zorganizować wyprawę zbrojną. Ostatecznie okazało się, że szczęście księciu śląskiemu sprzyjało, gdyż 6 maja 1210 r. zmarł margrabia Konrad, a Henryk zajął należącą do niego ziemię lubuską, wraz z przynależnym do Łużyc Gubinem. W tym ostatnim Henryk utrzymał się co najmniej do 1218 r.
W kolejnych latach swojego panowania Henryk Brodaty zdecydował się na daleko idącą współpracę z Leszkiem Białym i Władysławem Laskonogim. Zasady przymierza zostały ustalone na spotkaniach w 1217 z Leszkiem Białym i Władysławem Laskonogim w Dankowie i rok później z Władysławem Laskonogim w Sądowlu. Każdy z członków tego swoistego piastowskiego trójprzymierza (chociaż współpracował też z nimi Konrad mazowiecki) miał inne cele i o ile można zrozumieć zyski Władysława (natychmiastowe odzyskanie ziemi lubuskiej, pomoc w usunięciu bratanka) czy Leszka (formalne zwierzchnictwo nad resztą kraju, układ o przeżycie ze starszym o kilkanaście lat Laskonogim), to korzyści Henryka Brodatego są tutaj najmniej jasne. Przez kilka następnych lat współpraca odbywała się wzorowo. Pierwszym sprawdzianem była sprawa wyboru arcybiskupa gnieźnieńskiego po śmierci Henryka Kietlicza. Wybór sojuszników padł tutaj na Iwo Odrowąża, jednak nominację zablokował niespodziewanie papież i dopiero nowy kandydat, Wincenty Niałek, zdołał wszystkich do siebie przekonać. Jednakże głównym motywem działań trójprzymierza były wyprawy wojenne przeciw pogańskiemu ludowi Bałtów – Prusom. Wyprawy zostały zorganizowane w 1222 i 1223, jednak mimo dużego wysiłku finansowego i militarnego żadnych trwałych sukcesów nie udało się osiągnąć. Wtedy to najprawdopodobniej Henryk Brodaty, mający swoje kontakty na terenie Niemiec, wyszedł z propozycją sprowadzenia do Polski Krzyżaków. Zamiar ten został zrealizowany w 1226.
W 1223 w spójnym dotąd sojuszu zaczęły powstawać coraz większe rysy. W Wielkopolsce pojawił się Władysław Odonic i dzięki pomocy namiestnika Gdańska Świętopełka udało mu się opanować Ujście nad Notecią. Kłopoty z bratankiem skutecznie uniemożliwiły Władysławowi Laskonogiemu kontynuowanie ogólnopolskiej polityki. Do zaskakujących wypadków doszło w 1225, kiedy Henryk Brodaty, korzystając z zaangażowania Leszka Białego w sprawy ruskie, podstępnie złamał układ i wkroczył do Krakowa. Do wojny między Leszkiem a Henrykiem nie doszło na skutek napadu landgrafa turyńskiego Ludwika IV na Lubusz. Wprawdzie po układzie w Sądowlu ziemia ta należała ponownie do Laskonogiego, lecz Henryk Brodaty nie chcąc ryzykować utraty tej ważnej strategicznie placówki, zdecydował się na układy ze ścigającymi go wojskami Leszka i Konrada. Treść układu zawartego nad rzeką Dłubną nie jest znana, prawdopodobnie każda ze stron zgodziła się na zachowanie status quo. Walki o ziemię lubuską z przerwami przeciągnęły się aż do 1230 (po rezygnacji Ludwika, o Lubusz w 1229 upomniał się arcybiskup magdeburski), kiedy to ostatecznie udało się Henrykowi przyłączyć tę ważną strategicznie krainę do swojego państwa (za zgodą pozbawionego już w tym czasie Wielkopolski Władysława Laskonogiego). Dodatkowym nabytkiem – przejściowym był gród w Cedyni uzyskany w jakimś lokalnym konflikcie z księciem zachodniopomorskim Barnimem I.
W 1227 Leszek Biały postanowił wreszcie podjąć próbę rozwiązania najbardziej palących problemów. W tym celu zorganizował zjazd władców piastowskich do leżącej na Kujawach Gąsawy (o szczegółach zaszłych tam wypadków zobacz: Zjazd książąt w Gąsawie w 1227 roku). Na zjazd oprócz możnych świeckich i duchownych przybyli Leszek Biały, jego brat Konrad Mazowiecki, Władysław Odonic i Henryk Brodaty. Z nieznanych powodów do Gąsawy nie przyjechał Władysław Laskonogi, co jest tym dziwniejsze, że jedną z ważniejszych spraw, którą miano tam załatwić, był jego spór z bratankiem. Innym ważnym powodem zjazdu była zbyt samodzielna, zdaniem Leszka Białego, polityka namiestnika Gdańska, Świętopełka, którego miano albo nakłonić do rezygnacji z samodzielności, albo całkowicie usunąć. Świętopełk miał jednak inne plany i zorganizował napad rycerzy (pomagał mu zapewne Władysław Odonic), w wyniku którego zginął książę krakowsko-sandomierski Leszek Biały. Henryk Brodaty został poważnie ranny, a uratował się wyłącznie dzięki poświęceniu i wierności rycerza Peregryna z Wiesenburga, który zasłonił go własnym ciałem. Wydarzenia gąsawskie rozegrały się 24 listopada 1227 i całkowicie zmieniły sytuację geopolityczną. Nowa wojna o opróżniony tron krakowski była kwestią czasu.
Leszek Biały pozostawił rocznego syna Bolesława, więc wiadomo było, że przynajmniej do czasu osiągnięcia przez niego wieku sprawnego, ziemię krakowską przejmie ktoś inny. Najpoważniejszym kandydatem od początku wydawał się książę wielkopolski, Władysław Laskonogi, który przed zjazdem w Gąsawie zawarł z młodszym od siebie Leszkiem układ o przeżycie i teraz niespodziewanie pojawiła się przed nim szansa panowania nad Krakowem. Nie dane mu jednak było bezproblemowe przejęcie Małopolski, gdyż z pretensjami do spadku po bracie wystąpił Konrad mazowiecki (w Sandomierzu – sytuacja była nie mniej skomplikowana: dziedzicznym jej władcą uznano młodocianego Bolesława Wstydliwego, zaś rządy namiestnicze objęła jego matka Grzymisława, z pomocą miejscowych możnych). Szybko jednak stało się jasne, że musi ona uznać zwierzchność jednego z kandydatów do władzy w Krakowie. Zgodnie z wcześniejszymi ustaleniami, opiekunem Bolesława stał się Władysław Laskonogi. Z początku wydawało się, że zwycięzcą walki o Kraków stanie się Władysław Laskonogi, który uzyskał dzięki wielkiemu przywilejowi dla możnych w Cieni duże poparcie w dzielnicy. Szczęście szybko się jednak odwróciło, gdyż skomplikowała się sytuacja w Wielkopolsce, gdzie po raz kolejny przewagę w wojnie domowej uzyskał Władysław Odonic. W tych to okolicznościach w Krakowie pojawił się Henryk Brodaty, jednak nie w roli udzielnego księcia, tylko jako namiestnik Laskonogiego. Nie czynił tego zapewne bezinteresownie, gdyż ceną, za którą zdecydował się wesprzeć księcia wielkopolskiego militarnie, było uznanie linii śląskiej książąt piastowskich za dziedziców zarówno w Małopolsce, jak i w Wielkopolsce, czym poczuli się skrzywdzeni Konrad mazowiecki i Władysław Odonic.
W ziemi tej doszło do serii bitew z oddziałami Henryka Brodatego (wtedy pretendenta do Krakowa wysłanego tam przez Laskonogiego w charakterze namiestnika), zmagania te zadecydowały o realizacji mazowieckich zamiarów.
na końcu pod Międzyborzem gdzie Mazowszanie poszli w rozsypkę,wszystkie bitwy zostały przez agresora przegrane i mazowieckie wojska musiały wycofać się na północ, za Pilicę.
Książę Śląska, z natury zwolennik silnej władzy monarszej, nie mógł się podobać możnym krakowskim. Dodatkowym powodem ich oporu był fakt, że książę śląski wszedł w posiadanie Krakowa za ich plecami, choćby tylko jako namiestnik, co było według nich pogwałceniem układu w Cieni.
Henryk Brodaty, chcąc ułagodzić nabrzmiałe konflikty, w 1229 zwołał wiec dzielnicowy do Spytkowic. Okazało się szybko, że nie był to najlepszy pomysł – książę został bowiem podczas mszy świętej obezwładniony przez przeciwników politycznych (znowu ciężko ranny) i uwięziony w Płocku.
Konrad triumfował, tym bardziej że również w Wielkopolsce sytuacja rozwijała się po jego myśli. Wprawdzie wielka wyprawa, jaką podjął na początku 1229 z posiłkami ruskimi przeciw Laskonogiemu, poniosła porażkę pod murami Kalisza, lecz jeszcze tego samego roku pełne zwycięstwo nad stryjem odniósł Władysław Odonic, usuwając go z Wielkopolski. Władysław Laskonogi znalazł się na wygnaniu w Raciborzu, zaś Konrad mazowiecki już bez większych przeszkód wszedł w posiadanie Krakowa. Triumf Konrada wydawał się zupełny. Wojna nie była wprawdzie jeszcze zakończona, gdyż władzę nad Śląskiem wobec niewoli ojca przejął teraz Henryk Pobożny, który zaczął przygotowywać wyprawę zbrojną na Małopolskę, lecz zwycięstwo wydawało się tylko kwestią czasu.
Realna pomoc przyszła dla Henryka z zupełnie nieoczekiwanej strony. Otóż do Płocka udała się jego świątobliwa żona Jadwiga. Szczegóły rozmów, jakie tam wówczas przeprowadzono, nie są znane, w każdym razie Konrad, któremu nie obce były morderstwa przeciwników politycznych, zdecydował się wypuścić na wolność Henryka. Nie uczynił tego za darmo – warunkiem uwolnienia Henryka była rezygnacja z roszczeń do Małopolski. Książę śląski nie zamierzał jednak poddawać się i już parę miesięcy po powrocie do Wrocławia wystarał się u papieża o zwolnienie go z przysięgi złożonej pod przymusem.
Wojna uległa jednak zawieszeniu, co nie oznacza, że Henryk stracił zainteresowanie tym, co się działo w Małopolsce (a ważnych wydarzeń w tej dzielnicy nie brakowało, przede wszystkim coraz bardziej narastało niezadowolenie możnych z bezkompromisowych rządów Konrada. Sympatii wzbudzić nie mogło również postępowanie księcia mazowieckiego względem bratanka Bolesława, którego pozbawił dzielnicy sandomierskiej i osadził na jego miejscu syna, również Bolesława). Powodem tego stanu rzeczy było zaangażowanie się Henryka w próbę odzyskania dla Władysława Laskonogiego Wielkopolski.
Wyprawa podjęta w 1231 zakończyła się klęską pod wałami Gniezna, lecz jeszcze tego samego roku, szczęśliwie dla Henryka, Władysław Laskonogi zginął niespodziewanie, zamordowany w Środzie Śląskiej przez niemiecką dziewczynę, którą usiłował zgwałcić. Jedynym następcą i dziedzicem Laskonogiego, i to zarówno w Wielkopolsce, jak i w Małopolsce, stał się teraz Henryk Brodaty. Władzę na tych terenach trzeba było jednak wydrzeć siłą. Na pierwszy ogień Henryk postanowił wziąć losy dziedzictwa małopolskiego, tym bardziej że po śmierci księcia opolsko-raciborskiego, Kazimierza I, pod jego opieką znalazła się księżna-wdowa Wiola wraz z nieletnimi synami – Mieszkiem i Władysławem, co wobec strategicznego położenia tej dzielnicy na drodze do Krakowa z pewnością ułatwiło walkę. Jednak najważniejsze karty kolejnego konfliktu znajdowały się nie w rękach Henryka czy Konrada, ale małopolskiego rodu Świebodziców-Gryfitów, który zdecydował się poprzeć księcia śląskiego w jego walce. Nie bez znaczenia był również fakt poparcia, jakiego Henrykowi, jako księciu krakowskiemu udzieliła księżna Grzymisława, która ponownie przeszła wraz synem pod zwierzchnictwo Henryka. Konrad nie zamierzał rezygnować bez walki, jednak tym razem wobec powszechnego poparcia Małopolan dla władzy Henryka, ostatecznie do 1232 udało się wyprzeć księcia mazowieckiego z większości obszaru dzielnicy.
W 1232 przed Henrykiem Brodatym otworzyła się również szansa zdobycia Wielkopolski. Podjęta z wielkim zaangażowaniem sił i środków wyprawa skończyła się jednak całkowitym niepowodzeniem, na skutek bierności wobec śląskiego kandydata miejscowych możnych i poparcia dla Władysława Odonica udzielonego przez Kościół. Pełnym sukcesem zakończyła się za to wojna w Małopolsce. W 1233 doszło do podpisania ugody Henryka z Konradem mazowieckim w Chełmie. Książę śląski godził się na rezygnację ze związanej dotąd z Małopolską ziemi łęczycko-sieradzkiej, w zamian otrzymując uznanie swojej władzy w Krakowie. Henryk Brodaty objął także ponownie opiekę nad Bolesławem Wstydliwym, któremu Konrad mazowiecki starał się odebrać dziedzictwo. Bolesław został nawet przejściowo razem z matką uwięziony i tylko dzięki śmiałej akcji Świebodziców-Gryfitów zdołał odzyskać ponownie wolność. Walki podjazdowe w Małopolsce trwały jednak praktycznie do śmierci Henryka.
Latem 1234 Henryk Brodaty zdecydował się na ponowną interwencję w Wielkopolsce. Tym razem kampania potoczyła się zupełnie inaczej niż dwa lata wcześniej. Przede wszystkim stało się tak dlatego, że Władysław stracił poparcie części możnych, oddając część prerogatyw książęcych arcybiskupowi gnieźnieńskiemu Pełce. Sukces był zupełny i Odonic chcąc ratować choć resztkę władzy zgodził się na kompromisowy pokój zawarty za pośrednictwem arcybiskupa – musiał jednak oddać Henrykowi połowę Wielkopolski po linię rzeki Warty, z Kaliszem i Poznaniem na czele. Podobnie jak w Małopolsce, również tutaj nie doszło do całkowitego uspokojenia na granicach. Wzajemne zbrojne podchody trwały dalej i tak np. w 1235 udało się Władysławowi odzyskać podstępnie gród w Śremie (w obronie grodu zginął przebywający od lat na dworze we Wrocławiu syn wygnanego z Czech księcia dzielnicowego Dypolda, Bożywój).
Zdobycie Wielkopolski umożliwiło księciu śląskiemu rozwiązać problem Opolszczyzny, która jako terytorium, przez które biegły wszystkie ważniejsze trakty z Wrocławia do Krakowa była niezwykle ważna strategicznie. W 1234 Henryk zdecydował się wydzielić (pod swoim zwierzchnictwem) książętom opolskim ziemię kaliską wraz z ziemią rudzką (wieluńską), w zamian za co przejął bezpośrednią kontrolę nad Opolem.
Zdobycie Wielkopolski stworzyło z państwa nazwanego przez historyków „Monarchią Henryków Śląskich” największą w Polsce potęgę. Niestety nie było to państwo spójne terytorialnie i politycznie. Właściwie do każdego księstwa był inny tytuł własności i tylko na Dolnym Śląsku władza była wystarczająco silna, by nie martwić się o sukcesję. Ciągłe zagrożenie ze strony Konrada mazowieckiego i Władysława Odonica zmusiły Henryka w 1234 do dopuszczenia swojego syna imiennika do formalnych współrządów. Nastąpił też rozdział dworu i kompetencji między oboma Henrykami. Ojciec tytułował się odtąd księciem śląskim i krakowskim, zaś syn księciem śląskim i wielkopolskim. Henryk Brodaty wystarał się też o porozumienie z możnymi krakowskimi, dzięki któremu zostało zapewnione następstwo po nim synowi. W celu pełnego zabezpieczenia stanu posiadania Henryk rozpoczął też starania o koronację królewską dla syna. W tym celu nawiązał nawet kontakty z cesarzem niemieckim, Fryderykiem II. Narastający konflikt z Kościołem i rychła śmierć zaprzepaściła jednak te ambitne plany.
W polityce wewnętrznej Henryk I Brodaty stał na straży utrzymania szerokich jeszcze wówczas uprawnień książęcych. W celu neutralizacji rosnących w potęgę możnych, starał się popierać średnie rycerstwo. Rozpoczął też ograniczanie roli urzędników ziemskich, zwłaszcza kasztelanów. Całkowite wyeliminowanie czynnika możnowładczego nie było możliwe i z tych względów Henryk oparł swoje rządy na rodach Grzymalitów, Lisów i Gryfitów.
Z kolei stosunki z Kościołem katolickim nie układały się najlepiej. W wielu sprawach Henryk zdecydował się pójść na ustępstwa, lecz ledwo zakończony konflikt odradzał się zwykle pod inną postacią (np. w 1227 zgodził się pobierać dla biskupa zryczałtowaną dziesięcinę od ludności zajmującej się trzebieniem puszczy nadgranicznej, w tym też czasie zgodził się też na oddawanie części dochodów ze śląskich kopalni złota. Trzy lata później Henryk musiał też zrezygnować z uprawnień sądowych w należącej w przeważającej większości do biskupa wrocławskiego kasztelanii nysko-otmuchowskiej, zachowując tylko dochody z tego tytułu). Pod koniec życia Henryka wzajemne stosunki jeszcze bardziej się skomplikowały.
Do zadrażnień immunitetowych doszły również polityczne. Tyczyło się to głównie permanentnej wojny Henryka z Władysławem Odonicem, popieranym przez Kościół katolicki. Obie strony swoich racji próbowały dochodzić nawet przed papieżem, bez większych jednakże rezultatów. Pod koniec życia Henryk wdał się też w spór z biskupem wrocławskim o naruszenie immunitetów w dobrach kościelnych, w wyniku którego książę śląski znalazł się nawet pod klątwą kościelną. Sprawa nie doczekała się rozwiązania aż do śmierci Henryka, co spowodowało trudności Henryka II Pobożnego z pochówkiem ojca na uświęconej ziemi. Dopiero jego ustępstwa spowodowały zmianę nastawienia Kościoła. Pomimo tylu zadrażnień, Henryk Brodaty potrafił znaleźć wspólny język ze stanem duchownym. Dobrym przykładem jest tutaj owocna współpraca z biskupami lubuskimi, którym powierzył kierownictwo misji dominikańskiej w księstwie halickim.
Innym ważnym aspektem polityki wewnętrznej Henryka była jego działalność gospodarcza, co przyniosło szybko wymierne korzyści – wzrost bogactwa ziemi śląskiej. Środkiem do podniesienia poziomu gospodarczego była intensywna kolonizacja na prawie niemieckim niezamieszkanych obszarów Pogórza Sudeckiego i puszcz nadgranicznych. Wprawdzie zarzuca się Henrykowi, że ta polityka przyczyniła się do znacznego zgermanizowania dużych połaci Śląska, ale mówienie wzorem niektórych historyków o polityce narodowościowej w XIII wieku jest grubym nieporozumieniem. Kolonizacja na prawie niemieckim nie objęła wyłącznie terenów wiejskich, Henryk Brodaty nadał bowiem prawa miejskie kilkunastu miejscowościom (pierwsza była w 1211 Złotoryja).
Henryk I Brodaty umierając 19 marca 1238 w Krośnie Odrzańskim, był obłożony klątwą przez biskupa wrocławskiego Tomasza I za zniszczenie dóbr kościelnych; został pochowany w ufundowanym przez siebie klasztorze trzebnickim.
Całość swojego dziedzictwa pozostawił jedynemu pozostałemu przy życiu synowi, Henrykowi II Pobożnemu. Z małżeństwa z Jadwigą z Andechs posiadał w sumie czterech synów (oprócz Henryka także Bolesława i drugiego nieznanego z imienia zmarłego w dzieciństwie przed 1208, oraz Konrada Kędzierzawego zmarłego tragicznie w wyniku wypadku podczas polowania w 1213) oraz cztery córki (Agnieszkę, Zofię i Annę zmarłe w dzieciństwie oraz Gertrudę – niedoszłą małżonkę Ottona Wittelsbacha, późniejszą ksienię klasztoru w Trzebnicy).
Henryk I Brodaty uznawany jest przez historyków za jednego z najwybitniejszych Piastów okresu rozbicia dzielnicowego. Wprawdzie dzieło jego rąk rozleciało się zaledwie trzy lata później na skutek ciosu, który nadszedł z zupełnie niespodziewanej strony – Mongołów, lecz historycy do dziś zastanawiają się, czy gdyby nie klęska w bitwie pod Legnicą, to Polska nie zostałaby zjednoczona w połowie XIII stulecia, co pozwoliłoby uniknąć strat terytorialnych. Jako zdolny polityk i gospodarz, Henryk Brodaty umożliwił Śląskowi, ale też częściowo Małopolsce i Wielkopolsce nadążyć za szybkimi zmianami w Europie Zachodniej. Jeden z kronikarzy nazwał go mężem uczciwym i pożytecznym dla ludzi. Jego osobistym znakiem był odwrócony półksiężyc z krzyżem pośrodku – w postaci białej przepaski na skrzydłach czarnego orła zachował się on w herbie śląskim, a w pełnej postaci w herbie Wrocławia.
Henryka Brodatego upamiętnia renesansowa płaskorzeźba umieszczona w portalu bramy wjazdowej Zamku Piastów Śląskich w Brzegu.
Bielski Marcin – Kronika Polska Marcina Bielskiego wydania Kazimierza Józefa Turowskiego, Sanok 1856, tom I (księga I, II, III).
By czas nie zaćmił i niepamięć – wybór kronik średniowiecznych, opracowała Antonina Jelicz, Warszawa 1975.
Długosz Jan – Roczniki, czyli kroniki sławnego królestwa polskiego, księga piąta i szósta, 1140-1240, Warszawa 1973.
Kromer Marcin – Kronika Polska Marcina Kromera biskupa warmińskiego ksiąg XXX. Dotąd w trzech językach a mianowicie łacińskim, polskim i niemieckim. Wydana na język polski z łacińskiego przełożona przez Marcina z Błażowa Błażowskiego i wydana w Krakowie w drukarni M. Loba 1611 r., obecnie wydana w języku polskim trzecie, tom II, Sanok 1868, tom I (nie wiadomo).
Kronika Wielkopolska, Przetłumaczył Kazimierz Abgarowicz, Przypisy i wstęp Brygida Kurbis, Warszawa 1965.
Baszkiewicz Jan – Powstanie Zjednoczonego państwa polskiego na przełomie XIII i XIV wieku, Warszawa 1954.
Cetwiński Marek – Rycerstwo Śląskie do końca XIII wieku, pochodzenie – gospodarka – polityka, Wrocław 1980.
Grodecki Roman – Podziały i zjednoczenie państwa polskiego (1138-1320) w świetle źródeł, Kraków 1924.
Grodecki Roman, Zachorowski Stanisław, Dąbrowski Jan – Dzieje Polski średniowiecznej t. 1-2, Kraków 1995.
Heck Roman – Główne linie rozwoju średniowiecznego dziejopisarstwa śląskiego, [w:] Studia Źródłoznawcze, t. 22, za rok 1977.
Heck Roman – O pierwszym konflikcie narodowym na Śląsku i rzekomym powstaniu górników w czasach Henryka Brodatego, [w:] Ars Historica nr 71, Poznań 1976.
Heck Roman – Rozdrobnienie feudalne na Śląsku, w: Polska w okresie rozdrobnienia feudalnego – pod red. Henryka Łowmiańskiego, Wrocław 1973.
Jasiński Tomasz – Stosunki śląsko-pruskie i śląsko-krzyżackie w pierwszej połowie XIII wieku, [w:] Ars Historyca, Poznań 1976.
Łodyński Marian – Polityka Henryka I Brodatego i jego syna w latach 1232–1241, [w:] „Przegląd Historyczny”, tom XIV, za 1912, z. 1.
Maleczyński Karol – Henryk I Brodaty (ok. 1168-1238), [w:] Polski Słownik Biograficzny – t. IX, pod red. Kazimierza Lepszego, Wrocław 1960 – 1.
Mularczyk Jerzy – Kronika Polska i jej relacja o bitwie pod Studnicą, Kwartalnik Historyczny, r. XLV, 1988, z.2, Warszawa – Poznań 1989.
Olejnik Karol – Obrona polskiej granicy zachodniej 1138-1385, okres rozbicia dzielnicowego i monarchii stanowej, Poznań 1970.
Powierski Jan – Stosunki polsko-pruskie do 1230 roku, ze szczególnym uwzględnieniem roli Pomorza Gdańskiego, Toruń 1968.
Marzec Andrzej – Henryk I Brodaty urodzony między 1165 a 1170 – zmarł 19 III 1238, w: Piastowie leksykon biograficzny, pod red. Szczura Stanisława i Ożóga Krzysztofa, Kraków 1999.
Semkowicz Aleksander – Zbrodnia Gąsawska, [w:] Ateneum – pismo naukowe i literackie. T. III za rok 1886 (zbioru ogólnego XLIII), s. 328–348.
Umiński Józef – Śmierć Leszka Białego, [w:] Nasza Przeszłość – Studia z dziejów Kościoła i kultury katolickiej w Polsce, Kraków 1947, tom II.
Wasilewski Tadeusz – Kazimierz II Sprawiedliwy, w: Poczet królów i książąt polskich pod red. Andrzeja Garlickiego, Warszawa 1984.
Zientara Benedykt – Jak powstają legendy – Tragedia Konrada Kędzierzawego, [w:] „Mówią Wieki” rok 1972 nr 8/9.
Zientara Benedykt – Konrad Kędzierzawy i bitwa pod Studnicą, [w:] „Przegląd Historyczny”, tom LXX, zeszyt I, Warszawa 1979.
Zientara Benedykt – Henryk I Brodaty, w: Poczet królów i książąt Polskich pod red. Andrzeja Garlickiego, Warszawa 1984.
