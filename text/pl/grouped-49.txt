
Istiodaktyl (Istiodactylus) – rodzaj pterozaura żyjącego w epoce kredy wczesnej, około 120 milionów lat temu. Pierwsze skamieniałości znaleziono na wyspie Wight należącej do Anglii, uznano je za holotyp nowego gatunku O. latidens (po łacinie szerokozębny) rodzaju Ornithodesmus w 1901. Gatunek przeniesiono do odrębnego rodzaju Istiodactylus w 2001; nazwa pochodzi z greki i oznacza „żeglujący palec”. Więcej okazów odkryto w 1913 i Istiodactylus był przez większość XX wieku jedynym pterozaurem znanym z zachowanych trójwymiarowych skamieniałości. 
Istiodactylus był dużym pterozaurem. Rozpiętość jego skrzydeł szacuje się na między 4,3 a 5 m. Czaszka mierzy 45 cm, jest względnie krótka i szeroka jak na pterozaura. Przód pyska był niski i tępy, nosił półokrąg 48 zębów. Trójkątne zęby były rozmieszczone blisko siebie, zachodząc częściowo na siebie i tworząc zarys brzytwy. Żuchwa miała zębowaty wyrostek zazębiający się z zębami. Czaszkę charakteryzował bardzo duży otwór nosowo-przedoczodołowy (w porównaniu z oknem przedoczodołowym i otworem kostnym nozdrza zewnętrznego) i smukły oczodół. Część kręgów połączyła się w notarium, do którego przyłączały się łopatki. Kończyny przednie były bardzo duże, na długim palcu rozpościerała się błona. Natomiast kończyny tylne były niewielkie.
Do XXI wieku Istiodactylus był jedynym pterozaurem swego rodzaju, umieszczanym we własnej rodzinie Istiodactylidae i w obrębie większej grupy Ornithocheiroidea. Istiodactylus odróżniał się od innych istiodaktylidów proporcjonalnie krótszą czaszką. Wyróżniające się zęby istiodaktyla wskazują, że żywił się on padliną, być może wykorzystywał zęby do odrywania kawałków mięsa z dużych zwłok, jak foremka do ciasteczek. Skrzydła istiodaktyla mogły być zaadaptowane do szybowania, co pomagałoby mu znajdować padlinę przed mięsożercami chodzącymi po lądzie. Istiodactylus znany jest z formacji Wessex i młodszej formacji Vectis, reprezentujących środowiska rzeczne i przybrzeżne, które dzielił z innymi pterozaurami, dinozaurami i innymi zwierzętami.
Istiodactylus był dużym pterozaurem. Rozpiętość jego skrzydeł szacuje się na między 4,3 a 5 m. Czyni go to największym członkiem jego rodziny Istiodactylidae. Pewne izolowane fragmenty kości skrzydeł pterozaurów mogące należeć do tego rodzaju sugerują rozpiętość skrzydeł 8 m. Najbardziej kompletna czaszka szacowana jest na 45 cm długości, w oparciu o długość wcześniej nieznanych fragmentów szczęk, opisanych w 2012. Przedtem oceniano ją na 56 cm. Przy 28,5 cm długości szczęka i żuchwa stanowiły poniżej 80% całkowitej długości czaszki, krótkiej jak na pterodaktyla. Jako pterozaur Istiodactylus pokryty był włosowatymi wyrostkami pycnofibres i miał szerokie błony skrzydeł, rozpostarte na długim palcu.
Czaszkę istiodaktyl miał względnie krótką i szeroką w porównaniu do większości innych pterozaurów. Miała ona krótki, niski pysk na wprost nozdrzy. Większość czaszki zajmował bardzo duży otwór nosowo-przedoczodołowy, w którym łączyły się otwór nosowy zewnętrzny i okno przedoczodołowe. Co niezwykłe, otwór rozciągał się za staw żuchwowy pierwotny i tył żuchwy. Smukły oczodół zajmował pozycję półleżącą, na przedzie pokryty guzowatością. Tylna część czaszki była względnie długa, sklepienie czaszki nosiło niski grzebień na przedzie. Spojenie żuchwy było skrócone, żuchwa najgłębsza była w miejscu rozejścia się ramion. Kość szczękowa, bardzo smukła, mierzyła 6-7 mm grubości. Koniec dzioba był zaokrąglony, tępy, ciężkiej budowy.
48 równej wielkości trójkątnych, spłaszczonych bocznie zębów tworzyło półokrąg. Zęby przyrównywano do płatków kwiatu bądź lancetu. Cechowały się one ostro zakończoną koroną i trójkątnym korzeniem, krótszym od korony. Korony nie wydają się jednak ostre, większość z nich kończy się tępo, bądź są starte od zużycia. Ich brzegi nie wykazują ząbkowania, mają jednak słabo zaznaczone kile. Szczęka liczyła 24 zęby, ograniczone do części naprzeciw nozdrza. Żuchwa również miała ich 24, wszystkie w okolicy spojenia. Zęby szczęki i żuchwy zachodziły na siebie, tworząc zygzakowaty kontur brzytwy. Przednie zęby były gęsto upakowane, tylne nieco luźniej, z przerwami dla zębów na wprost nich. Ostry wyrostek między dwoma zębami na przedzie żuchwy opisano pod nazwą odontoid, co znaczy „pseudoząb”, wcześniej zinterpretowano go jako właściwy ząb. Mogła pokrywać go keratynowa otoczka, tak że współtworzył z zębami zgryz.
Poza czaszką szkielet Istiodactylus przypominał kośćce innych Ornithocheiroidea. Kręgosłup, kończyny przednie i tylne oraz kości tułowia cechowała pneumatyzacja – kości obejmowały worki powietrzne. Kręgi miały wysokie łuki kręgowe, opadające w dół blaszki. Połączone kręgi w okolicy pasa barkowego w liczbie sześciu tworzyły notarium. Ich wyrostki kolczyste łączyły się w jedną płytkę połączoną stawowo z łopatką. Główna część mostka była bardzo głęboka, z łukowatym przednim brzegiem i płytkim, trójkątnym grzebieniem. Powierzchnia mostka kontaktująca się z kością kruczą miała kształt siodła, była asymetryczna. Krępa kość ramienna nosiła ostro zakrzywiony grzebień naramienno-piersiowy. Istiodactylidae miały duże, do 4,5 raza dłuższe od tylnych, kończyny przednie. Długi palec, na którym opierała się błona, stanowić mógł aż połowę szkieletu skrzydła. Kończyny tylne były w porównaniu z przednimi krótkie, stopy były tak długie, jak krótki trzeci palec dłoni.
W 1887 brytyjski paleontolog Harry G. Seeley opisał skamieniałe synsakrum z wyspy Wight u południowego wybrzeża Anglii. Choć porównywał je ze szczątkami dinozaurów (we współczesnym rozumieniu nieptasich dinozaurów) i pterozaurów, doszedł do wniosku, że znalezisko należało do ptaka (choć przypominało nieptasiego dinozaura bardziej, niż jakikolwiek ze znanych ptaków). Nadał mu nazwę Ornithodesmus cluniculus. Brytyjski geolog John W. Hulke zasugerował później, że ornitodesm był pterozaurem, znajdując podobieństwa kości do widzianych przedtem. Seeley nie zgodził się z nim. W 1901 Seeley opublikował Dragons of the Air ("Smoki powietrza"), pierwszą popularnonaukową książkę poruszającą temat pterozaurów. Opisał w niej okaz NHMUK R176 z Muzeum Historii Naturalnej w Londynie, wcześniej znany jako BMNH, znaleziony przez wielebnego Williama Foxa w Atherfield Ledge na wyspie Wight, dostarczony do British Museum w 1882. Okaz NHMUK R176 przypisany został do gatunku Ornithocheirus nobilis przez angielskiego przyrodnika Richarda Lydekkera w 1888. Seeley jednak widział w nim kolejny gatunek Ornithodesmus, którego zaczął uznawać za pterozaura. Nadał mu nazwę O. latidens; latus znaczy po łacinie szeroki, a dens oznacza ząb, jest to nazwa użyta pierwotnie przez Foxa i jego kolegów. Seeley przypuszczalnie przypisał nowy gatunek do istniejącego już rodzaju, kierując się podobieństwami kości krzyżowych, bez szerszego wytłumaczenia. 
Okaz NHMUK R176 to kiepsko zachowany szkielet składający się z tylnej części czaszki, kręgów szyjnych, mostka, kości krzyżowej, prawej i lewej kości ramiennej, notarium, części kości promieniowej i łokciowej, kości nadgarstka, śródręcza i paliczków podtrzymujących skrzydło. Choć Seeley nie wybrał holotypu O. latidens, opisał i narysował fragmenty NHMUK R176, czyniąc nadanie nazwy z 1901 pewnym zgodnie z zasadami Międzynarodowej Komisji Nomenklatury Zoologicznej. Obecnie opisany przezeń okaz uznawany jest za holotyp. Później badacze zdumiewali się faktem opisu przez Seeley'a szczęki czy zębów O. latidens i nazwania go z uwagi na te ostatnie, kiedy jedyny dostępny w 1901 okaz NHMUK R176 nie wydaje się obejmować tych okolic. Tylko część czaszki obecna jest na liście Lydekkera z 1888. Przypuszcza się, że szczęka z żuchwą zaginęły z kolekcji Foxa, wobec czego możliwe jest, że Seeley zdążył je zbadać, zanim zaginęły. Zaginione szczęka z żuchwą mogą stanowić okaz CAMMZ T706, rozpoznany w 1982 przez angielską paleontolog Jenny A. Clack, nie ma jednak udokumentowanej historii sprzed połowy lat sześćdziesiątych XX wieku. 
W 1913 brytyjski paleontolog-amator Reginald W. Hooley opisał dwa nowe okazy O. latidens, znalezione w morzu po osunięciu się skał w pobliżu Atherfield Point na wyspie Wight w 1904. Pierwszy, NHMUK R3877, leżał w trzech blokach skalnych. Składał się z czaszki, kręgów szyjnych i piersiowych, łopatki, kości kulszowej i części kończyn górnych. Drugi okaz, NHMUK R3878, zebrany został w jednym bloku skalnym. Obejmował części obręczy barkowej i kończyn przednich. Okazy te reprezentują najbardziej kompletne szczątki kredowych pterozaurów znalezione w Anglii, a NHMUK R3877 to jedyny znany zachowany w trzech wymiarach szkielet pterozaura przez większą część XX wieku. Kości pterozaurów często bowiem ulegają spłaszczeniu podczas fosylizacji. Hooley przeprowadził szczegółową dyskusję O. latidens i umieścił rodzaj Ornithodesmus w odrębnej rodzinie Ornithodesmidae. Jego artykuł kończył się dyskusją, w której autor zauważył wątpliwości paleontologa Charlesa Williama Andrewsa odnośnie przynależności O. latidens do rodzaju Ornithodesmus, jako że kręgi okazu, na którym oparto rodzaj, różniły się znacznie od tych ze znaleziska Hooleya. Amerykański paleontolog Samuel W. Williston w dalszej kolejności przejrzał artykuł Hooleya, nie zgadzając się z częścią jego konkluzji dotyczących anatomii i klasyfikacji zwierzęcia. Po ukazaniu się monografii Hooleya niewiele już pisano o archozaurze przez resztę XX stulecia. Przez dekady nie znaleziono szczątków podobnego doń pterozaura.
W 1993 brytyjscy paleontolodzy Stafford C. Howse i Andrew C. Milner doszli do wniosku, że holotypowa kość krzyżowa i jedyny okaz O. cluniculus nie należą w ogóle do pterozaura, ale do dinozaura z grupy maniraptorów. Do podobnej konkluzji doszedł niezależnie od nich brytyjski paleontolog Christopher Bennett. Howse i Milner wskazali na brak szczegółowych prób porównania kości krzyżowej O. cluniculus z należącymi do pterozaurów i w efekcie na traktowanie O. latidens jako gatunku typowego rodzaju Ornithodesmus. Jeden z autorów uznał nawet oryginalny gatunek za synonim nowszego. Jako niewątpliwy gatunek pterozaura "O." latidens potrzebował więc nowej nazwy rodzajowej. W 2001 Howse, Milner i David Martill przenieśli "O." latidens do nowego rodzaju Istiodactylus. Nazwę ukuli od greckiego istion, "żeglować", i daktylos, "palec", odnosząc się w ten sposób do skrzydeł wielkich pterozaurów. Wprowadzili również nową rodzinę monotypową Istiodactylidae.
Kolejne okazy istiodaktyla znajdywano później na wyspie Wight. Zalicza się do nich IWCMS 2003.40, fragmentaryczna kość zębowa mogąca należeć do młodocianego osobnika, i izolowane zęby znajdywane od 2002. Na początku XXI wieku doniesiono o odkryciach nowych Istiodactylidae w Chinach. W 2006 Brian Andres i Ji Qiang nazwali drugi gatunek w rodzaju Istiodactylus I. sinensis, pochodzący z chińskiej formacji Jiufotang. Epitet gatunkowy pochodzi od greckiego sino, odnoszącego się do Chin. Bazowano na fragmentarycznym szkielecie. Autorzy widzieli w nim znaczne podobieństwo  do I. latidens, choć był on znacznie mniejszy, o rozpiętości skrzydeł 2,7 m, miał też więcej zębów. W 2006 Lü Jun-Chang i współpracownicy doszli do wniosku, że I. sinensis stanowi młodszy synonim Nurhachius ignaciobritoi z tej samej formacji. W 2008 Lü i współpracownicy zamiast tego uznali, że Longchengpterus zhaoi jest gatunkiem siostrzanym I. sinensis, sugerując ponadto, że mogły one nawet należeć do tego samego gatunku.
W 2012 brytyjski paleontolog Mark P. Witton ogłosił powtórne odkrycie fragmentu pyska okazu NHMUK R3877, zapomnianego w szufladzie na wiek, być może usuniętego krótko po publikacji Hooleya w 1913. Choć Hooley dołączył ilustrację tego fragmentu, nie włączył go w swą rekonstrukcję czaszki, a zaproponowana przezeń długość pyska była powielana przez autorów aż do doniesienia Wittona. Ten ostatni doszedł do wniosku, że fragment reprezentuje prawie całą brakującą część czaszki, zasugerował, że czaszka była znacznie krótsza, niż poprzednio przyjmowano, czyniąc zarazem I. latidens bardzo różniącym się od innych przedstawicieli swej rodziny. Nowa rekonstrukcja czaszki oparta na poglądzie Wittona różniła się od czaszki I. sinensis tak bardzo, że doszedł on do konkluzji, że nie należały one do tego samego rodzaju, z drugiej jednak strony odradzał przeniesienie I. sinensis do odrębnego rodzaju. Witton zauważył, że dwa gatunki istiodaktyla zgrupowano w poprzednim badaniu wraz z Liaoxipterus brachyognathus, wobec czego I. sinensis może należeć do rodzaju Liaoxipterus, być może nawet do tego samego gatunku, jako że szczątki ich naleziono w tej samej formacji geologicznej, a dzieliło je tylko kilka różnic. Prowizorycznie pozostawił istniejącą taksonomię, czekając na dalsze badania.
W 1913 Hooley stwierdził podobieństwo czaszki i zębów "O." latidens do spotykanych u pterozaurów skafognata i dimorfodonta. Uznał je nawet za zmodyfikowaną formę tego pierwszego. Późniejsi autorzy klasyfikowali znalezisko wśród krótkoogonkowych Pterodactyloidea. Od lat osiemdziesiątych XX wieku zwierzę lokowane jest ogólnie najbliżej ornitocheira i pteranodonta, na podstawie komputerowych analiz kladystycznych. W 2003 wyłoniły się dwie rywalizujące szkoły klasyfikacji pterozaurów, reprezentowane przez Davida Unwina i Alexandra W. Kellnera; obie zaliczyły istiodaktyla do Ornithocheiroidea, jednak dokładna struktura i zakres grup różniła się pomiędzy badaniami. W obrębie Ornithocheiroidea Unwin lokował Istiodactylidae (w tamtym czasie rodzinę monotypową) w grupie z bezzębnymi Pteranodontidae, natomiast Kellner grupował ją z uzębionymi Ornithocheiridae. W 2014 Brian Andres i współpracownicy umieścili Istiodactylidae w kladzie Lanceodontia, składającym się z uzębionych Ornithocheiromorphia, a wykluczającym formy takie jak Pteranodon.
Na początku XXI wieku odkryto kolejnych przedstawicieli rodziny Istiodactylidae, a wielu z odkryć dokonywano krótko po sobie, wobec czego wewnętrzne powiązania w grupie pozostają cały czas niejasne i wymagają powtórnej analizy. Wszystkie pozostałości istiodaktylidów pochodzą z osadów półkuli północnej. Datuje się je od barremu do aptu w epoce kredy wczesnej. Różnią się od innych pterozaurów kształtem i pozycją zębów, szerokim pyskiem, zwężonymi oczodołami i dużym otworem nosowo-przedoczodołowym. Poniższy kladogram pochodzi z analizy Wittona z 2012, w której zalicza on do Istiodactylidae 5 taksonów i używa kilku grup zewnętrznych jako punktów odniesienia:
W 2014 Andres i współpracownicy umieścili I. latidens, I. sinensis i Liaoxipterus w nowej podrodzinie w obrębie Istiodactylidae, której nadali nazwę Istiodactylinae. Rodzaje takie jak Hongshanopterus i Haopterus były wtedy uznawane za Istiodactylidae, wypadły jednak z tej grupy. Oprócz istiodaktylidów z Chin zęby wskazują na obecność przedstawicieli rodziny w Hiszpanii i innych miejscach Wielkiej Brytanii. Dwie skamieniałości z Ameryki Północnej wcześniej uznawane za podobne do istiodaktylidów obecnie uważa się za nieprawidłowo rozpoznane. Fragment żuchwy z formacji Morrison prawdopodobnie pozostawił po sobie pterozaur innej grupy, a Gwawinapterus najprawdopodobniej był rybą. Okaz Istiodactylus NHMUK R3877 pozostaje najlepiej zachowanym szkieletem Istiodactylidae, a pewne szczegóły anatomiczne tej grupy znane są tylko z jego przypadku.
Bazując na długopyskiej rekonstrukcji swego autorstwa z 1913, Hooley uznał dziób Istiodactylus za podobny do posiadanego przez ptaki takie jak czaplowate, bocianowate i brzytwodzioby. Zasugerował, że istiodaktyl żywił się rybami, okazjonalnie zanurzając się w wodzie w pogoni za zdobyczą. W 1991 niemiecki paleontolog Peter Wellnhofer porównał przedni skraj szczęki i żuchwy Istiodactylus z kaczym, zwracając uwagę, że nie był to "kaczodzioby pterozaur" (jak go powszechnie nazywano) z powodu silnych zębów. Zasugerował, że pasujące do siebie naprzemiennie zęby i szeroki pysk wskazują na rybożerność. Howse i współpracownicy odkryli, że wyróżniające się zęby oznaczają wyspecjalizowaną dietę bądź technikę żywienia się. Zasugerowali, że zwierzę mogło kawałkować mięso zdobyczy bądź padliny w sposób przywodzący na myśl foremkę do ciasteczek, bądź też gryząc i skręcając głową. Zwrócili również uwagę na pochodzenie znaleziska z osadów kontynentalnych. Mogło więc prowadzić tryb życia padlinożercy podobny do sępa czy marabuta. W 2010 Attila Ősi zgodził się, że Istiodactylus potrafił odcinać porcje mięsa w powyższy sposób, dodając, że nie był zdolny obrabiać pokarm precyzyjnym zgryzem.
W 2012 Witton zwrócił uwagę, że zęby istiodaktyla nie przypominały powiększonych i zakrzywionych zębów pterozaurów takich jak Rhamphorhynchinae czy ornitocheiry, idealnych do łapania śliskiej zdobyczy. Zamiast tego brzytwobrzegie zęby lepiej pasowałyby do ogałacania kości z mięsa, aniżeli chwytania ryb. Witton dyskutował również niepublikowaną dysertację Michaela Fastnachta, na podstawie obliczeń biomechanicznych przewidującego u istiodaktyla odfiltrowywanie pokarmu w sposób wykorzystywany przed dzisiejsze kaczki. Witton odkrył, że Fastnacht nieprawidłowo zrekonstruował czaszkę, przykładowo czyniąc dziób zbyt szerokim i długim, otrzymując w rezultacie fałszywe podobieństwo do kaczego. Zwracając uwagę na niepodobieństwo do szerokiego, spłaszczonego, łopatkowatego dzioba kaczki i nieprzystosowanie zębów do filtracji, obalił pomysł kaczego stylu życia istiodaktyla.
Witton dopracowywał pomysł istiodaktyla-padlinożercy w 2012 i 2013. Padlinożerne ptaki prezentują mozaikę silnych i słabych fragmentów czaszki. Nie muszą walczyć ze swą zdobyczą, muszą za to wyrywać i wyszarpywać kawałki zwłok. W porównaniu z ptakami drapieżnymi mają one stosunkowo małe oczy, nie muszą bowiem wypatrywać ukrywającej się ofiary ani też przeprowadzać ostrożnie opracowanych ataków. Istiodactylus wydaje się posiadać silne mięśnie szczęki/żuchwy, zapewniające dużą siłę zgryzu. Głęboka czaszka pomagała oprzeć się zginaniu podczas ciągnięcia mięsa. Poszczególne kości czaszki były zaś smukłe i cienkie, a rząd zębów krótki, co wskazuje, że Istiodactylus nie wymagał ich wzmocnienia dla polowań, nie musiał walczyć z szamocącą się ofiarą. Razem cechy te wskazują, że istiodaktyl żywił się dużą zdobyczą, wymagającą dla jej obróbki silnych szczęki i żuchwy, ale na tyle nieruchomej, że naprężenia szczęki i żuchwy mogły być kontrolowane podczas jedzenia. Oczy zwierzęcia także zdają się względnie niewielkie w porównaniu z pterozaurami podejrzewanymi o drapieżnictwo, jak ornitocheirydy. Witton doszedł do wniosku, że wśród pterozaurów istiodaktyl wydaje się najlepiej zaadaptowanym do padlinożerności. Wyobrażał sobie istiodakltylidy opuszczające zwłoki, gdy przyciągnęły one silniejszych mięsożerców, ale wracające, by dokończyć ucztę na szczątkach po nasyceniu się rywali.
W 2014 Martill zasugerował, że odontoid na szczycie istiodaktylej żuchwy wypełniał przestrzeń tam, gdzie nie było zębów. Kompletne łukowate ugryzienie byłoby potrzebne do odrywania kęsów, które w innym przypadku wisiałyby na nitce pozostałego mięsa. Martill stwierdził, że znanych jest kilka innych zwierząt o zębach podobnych jak u istiodaktyla, zauważył jednak podobieństwo do różnorakich rekinów i gadów, w tym do rekina foremkowego, który zadaje rybom, ale też zwierzętom znacznie większym od siebie (w tym wielorybom) podobne ugryzienia. Istiodactylus mógł w podobny sposób zadawać okrężne ugryzienia większym od siebie zwierzętom, jak dinozaury czy krokodyle, ale może także rybom, na przykład gryząc po grzbietach przy powierzchni wody. Martill stwierdził odmienności między czaszkami Istiodactylus i współczesnych padlinożerców, jak brak ostrego i ostro zakończonego dzioba, co czyniło go mniej przydatnym do rozrywania mięsa, ale długa szyja mogła zapewniać wystarczającą siłę dla odrywania, a pazury na palcach dłoni mogły służyć manipulowaniu truchłem. Martill zgodził się, że Istiodactylus był najprawdopodobniej padlinożercą używającym swych potężnych zębów do odzierania z mięsa kości, na co wskazywały ślady zużycia na czubkach zębów (zaproponował poszukiwania śladów odzierania z mięsa na kościach dinozaurów). Zasugerował także, że jeśli istiodaktyle odzierały ostatnie mięso ze zwłok jak marabuty, to były na końcu kolejki do mięsa.
Elementy skrzydeł Istiodactylus używano do modelowania mechaniki skrzydeł pterozaurów, czego dokonywali Ernest H. Hankin i David M. S. Watson w 1914 oraz Cherrie D. Bramwell i George R. Whitfield w 1974. Nie przebadano jednak pewnych szczegółów techniki lotu istiodaktylidów. Witton zasugerował, że Istiodactylidae były energicznymi lotnikami, kierując się powiększonym obszarem przyczepu niektórych mięśni, tzw. downstroke musculature, a także dobrze rozwiniętymi kośćmi klatki piersiowej i ramiennymi. Prawdopodobnie dużo czasu spędzały w powietrzu. Skrzydła tworzyły błony przyłączone do skróconego tułowia, krótkich tylnych i długich przednich kończyn. Dzięki temu tworzyły się duże skrzydła o wysokim wydłużeniu płata i niskim obciążeniu powierzchni. Skrzydła istiodaktylida Nurhachius porównywano z należącymi do współczesnych ptaków szybujących. Mogły idealnie nadawać się do niskoenergetycznego szybowania, potrzebnego podczas poszukiwań padliny. Lot jest bardzo ważny dla ptaków padlinożernych, pomaga im znajdywać, docierać do i spożywać mięso, nim zwłoki znajdą lądowi padlinożercy. Skrzydła istiodaktylidów wydają się krótsze niż należące do Ornitocheiroidea, bardziej zaadaptowane do szybowania nad oceanem. Ich skrzydła są lepiej przystosowane do przerywania lotu i lądowania. Współczesne ptaki szybujące nad lądem mają krótsze i głębsze skrzydła, niż oceaniczne. Kształt skrzydła Istiodactylidae wskazuje na preferencję warunków lądowych.
Witton odkrył też, że z powodu ich względnie lżejszej muskulatury umożliwiającej latanie, Istiodactylidae był zaadaptowane do rozpoczynania lotu z ziemi jak sępy, a nie z wody, jak w przypadku innych ornitocheiroidów. Rozważał także fakt, że skamieniałości istiodaktylidów znajdowane są głównie w osadach reprezentujących wody słodkie bądź słonawe o znacznym dopływie z lądu. Wspiera to pogląd o padlinożerności nad lądem. Wittonowi wydawało się nieprawdopodobne, że Istiodactylidae i ich krewni byli szczególnie sprawni na ziemi w związku z ich nieproporcjonalnymi kończynami, choć pomimo niewielkich tylnych łap miały one względnie duże mięśnie uda. Wspomniany autor odkrył też, że stopy istiodaktyla były zbyt małe w porównaniu z wielkością ciała, by mogły służyć wspinaniu się bądź zawieszeniu, jak wcześniej sugerowano.
Istiodactylus znany jest z formacji Wessex i młodszej, zachodzącej nań formacji Vectis grupy Wealden na wyspie Wight. Formacje te datowane są na interwał od barremu do wczesnego aptu w kredzie wczesnej, powstały około 120 milionów lat temu. Nie jest pewne, z której z nich zebrano pierwsze szczątki istiodaktyla, mogła to być formacja Wessex, w której znajdywano izolowane zęby Istiodactylus. Formacja Wessex składa się z warstw fluwialnych. Odłożył je meandrujący system rzeczny. Rzeka płynęła z zachodu na wschód i zajmowała basen Wessex. Okazy Hooleya pochodzą z formacji Vectis. Zostały one inkrustowane pirytem, co jest typowe dla tamtejszych skamieniałości. Formacja Vectis zawiera osady brzegowe i przybrzeża w środowisku zdominowanym przez fale. We wczesnej kredzie dzisiejsza południowa Anglia cechowała się średnią temperaturą między 20 a 25 °C. Formacja Wessex powstała w klimacie półsuchym, podobnym do panującego dziś w rejonie śródziemnomorskim.
Roślinność porastająca formację Wessex przypominała sawannę lub chaparral. Obejmowała Caytoniales, sagowcowe, miłorzębowe, iglaste i okrytonasienne. Inne pterozaury tej formacji obejmowały Caulkicephalus, "Ornithocheirus nobilis" (uznawany za gatunek wątpliwy), nieokreślonego bliżej przedstawiciela Ctenochasmatinae, azdarchoidy i jeden bądź dwa nieokreślone bliżej Istiodactylidae. Różnorodność jest porównywalna do obserwowanej w innych częściach świata w kredzie wczesnej. Brak bezzębnych pterozaurów może wynikać z procesów tafonomicznych. Dinozaury formacji Wessex to teropody Ornithodesmus, neowenator, aristozuch, Thecocoelurus i Calamospondylus; zauropody pelorozaur i chondrosteozaur; ornitopody iguanodon, hipsylofodon i waldozaur; ankylozaur polakant, ponadto ptaki. Wśród innych zwierząt wymienia się ślimaki, małże, ryby kostnoszkieletowe, ryby chrzęstnoszkieletowe, Lissamphibia, jaszczurki, żółwie, krokodyle i ssaki.
M. P. Witton: Pterosaurs: Natural History, Evolution, Anatomy. Wyd. 1st. Princeton and Oxford: Princeton University Press, 2013. ISBN 978-0-691-15061-1. (ang.)
Izabela (właściwie: Elżbieta) Dorota z Flemmingów Czartoryska (ur. 3 marca 1746 w Warszawie, zm. 17 czerwca 1835 w Wysocku) – polska arystokratka doby oświecenia, żona księcia Adama Kazimierza Czartoryskiego, przez którego weszła do stronnictwa politycznego Familii, w okresie Sejmu Czteroletniego związana ze Stronnictwem Patriotycznym. W młodości znana ze swobody obyczajów, wśród jej kochanków byli m.in. król Stanisław August Poniatowski i Nikołaj Repnin, poseł rosyjski w Warszawie. W późniejszym okresie życia czynnie zaangażowana w życie polityczne schyłkowego okresu I Rzeczypospolitej i pierwszych lat XIX wieku. Pisarka, mecenaska sztuki, kolekcjonerka pamiątek historycznych, które gromadziła zarówno w Polsce jak i podczas swoich licznych podróży po Europie. Po utracie przez Polskę niepodległości utworzyła pierwsze polskie muzeum w Świątyni Sybilli w Puławach, które wraz ze zbiorami również założonego przez nią w Puławach Domu Gotyckiego stały się zaczątkiem obecnego Muzeum Czartoryskich w Krakowie. Matka m.in. polityka księcia Adama Jerzego Czartoryskiego i pisarki Marii Wirtemberskiej.
Izabela była jedyną córką podskarbiego wielkiego litewskiego Jerzego Detloffa Flemminga (w niektórych źródłach również określanego błędnie jako Jan Jerzy Flemming) i kanclerzanki wielkiej litewskiej Antoniny z Czartoryskich. Jej ojciec, wywodzący się z arystokracji niemieckiej osiadłej na należącym do Brandenburgii Pomorzu Przednim, do końca życia nie mówił dobrze po polsku, brał jednak czynny udział w życiu politycznym kraju, związany był ze stronnictwem Czartoryskich. Matki Izabela nie znała, ponieważ ta zmarła, kiedy była jeszcze dzieckiem. W swoich pamiętnikach Izabela tak to wspominała:
Dziewczynka wychowywała się w Warszawie i przede wszystkim w pałacu w Wołczynie koło Brześcia (obecnie na Białorusi) pod opieką babki Eleonory z Waldsteinów, żony Michała Fryderyka Czartoryskiego.
W wieku 15 lat została wydana za mąż za swojego wuja ciotecznego księcia Adama Kazimierza Czartoryskiego, starostę generalnego ziem podolskich, posiadającego ogromny majątek, a także znanego z elegancji, znawcy literatury i sztuki, który sam też pisał utwory dramatyczne, władającego kilkunastoma językami, w tym arabskim, tureckim i perskim, przyszłego komendanta Szkoły Rycerskiej. Rzeczywistym powodem ślubu, który został zawarty w Wołczynie 19 listopada 1761 (ślubu udzielał biskup poznański Teodor Czartoryski, również krewny Izabeli), była w istocie chęć jeszcze bliższego związania dwóch możnych skoligaconych z sobą rodów. Jerzy Detloff Flemming przekazał w posagu Izabeli 800 000 złotych i rozległe dobra. Młodzi małżonkowie początkowo nie darzyli siebie uczuciem. Przyczyniała się do tego również nieatrakcyjność fizyczna Izabeli w momencie ślubu, spowodowana niedawno przebytą ospą. Jak po latach wspominał Adam Jerzy Czartoryski, syn Izabeli:
Po ślubie młoda para zamieszkała w Oleszycach (obecnie województwo podkarpackie), zimowe miesiące spędzała w Pałacu Błękitnym w Warszawie. Księżna nie czuła się tam dobrze – mąż traktował ją lekceważąco, do tego musiała znosić upokorzenia ze strony jego siostry Izabeli Lubomirskiej. Cieszyła się za to sympatią swojego kuzyna Stanisława Poniatowskiego, przyszłego króla Polski, który występował w jej obronie, a w przyszłości miał zostać jednym z jej kochanków.
Nieczująca się dobrze w swoich dobrach księżna wyjeżdżała z mężem za granicę, towarzysząc mu w męskim przebraniu pazia. Powodowało to czasami nieporozumienia, np. raz we Frankfurcie nad Menem wzięto ją za królewicza duńskiego, a w Moguncji padła nawet ofiarą napastowania seksualnego, którego próbowała dopuścić się wobec niej pewna starsza od niej kobieta. Podróże te odegrały dużą rolę w kształceniu intelektu Czartoryskiej, o co dbał też jej mąż. Wspólnie odwiedzili Jana Jakuba Rousseau, goszczono ich również w salonach francuskiej arystokracji.
Jeszcze za życia Augusta III, który zmarł w 1763, Familia, stronnictwo Czartoryskich, przy poparciu Rosji dążyła do przejęcia władzy w Polsce. Jako kandydata na nowego króla wysuwano początkowo księcia Adama Kazimierza, do objęcia polskiego tronu zachęcał go też podczas wizyty w Petersburgu w 1762 car Piotr III, Adam Kazimierz, bardziej zainteresowany literaturą, sztuką i nauką, odmówił jednak, twierdząc, że nie czuje się na siłach, aby wziąć odpowiedzialność za pogrążoną w anarchii Rzeczpospolitą. Na jego kandydaturę nie zgodziła się też caryca Katarzyna II, która objęła władzę w Rosji po obaleniu i zamordowaniu Piotra III. Obawiała się, że dzięki swojemu majątkowi i przymiotom intelektu będzie on zbyt niezależny; od swojego posła w Warszawie Repnina i króla Prus Fryderyka II wiedziała również, że Czartoryscy zamierzają znieść liberum veto i wprowadzić reformy zagrażające dominującej pozycji Rosji w Rzeczypospolitej. Ostatecznie nowym władcą w 1765 został również należący do Familii dawny faworyt Katarzyny Stanisław Poniatowski, który po koronacji przybrał imiona Stanisława Augusta; Adam Kazimierz musiał zadowolić się stanowiskiem marszałka Sejmu konwokacyjnego.
Po wyborze nowego władcy Izabela z mężem nadal prowadzili w Warszawie aktywne życie towarzyskie. Wspólnie występowali w amatorskich przedstawieniach Thėâtre de Société, granych w Pałacu Kazimierzowskim (obecnej siedzibie Uniwersytetu Warszawskiego). Mimo że nie wyróżniała się urodą, 19-letnia Czartoryska często grała w tych przedstawieniach role amantek, nawiązała też przelotny romans z hrabią Alojzym Fryderykiem von Brühlem, reżyserującym sztuki. Mimo tego przelotnego związku na czas ten, zdaniem Gabrieli Pauszer-Klonowskiej, przypada również początek autentycznego zbliżenia i rodzącej się miłości małżonków, którzy przedtem małżeństwo to traktowali bardziej jako transakcję handlową. Małżonkowie pozostali razem do końca życia Adama Kazimierza, chociaż oboje utrzymywali jeszcze wiele związków pozamałżeńskich.
W 1765 księżna urodziła swoją pierwszą córkę – Teresę. Według opinii współczesnych po połogu bardzo wyładniała. Giacomo Casanova, który poznał Czartoryskich w tymże roku, napisał, że „książę poślubił bardzo ładną kobietę, ale nie ma z nią jeszcze dziecka, bo jest dla niego za chuda” (co sugerowałoby, że Teresa pochodziła być może z romansu Izabeli). Jeden z ówczesnych pamiętnikarzy zanotował: „Miała jakiś niewypowiedziany wdzięk w spojrzeniu i w ruchach”, a zdaniem Juliana Ursyna Niemcewicza (adiutanta księcia Adama Kazimierza) „nic wyrównać się nie mogło blaskowi czarnych jej oczu i płci białości”. Izabela odtąd stała się jednym z magnesów życia towarzyskiego w Warszawie.
Sama Czartoryska dosyć wysoko oceniała swoje warunki fizyczne, później, w wieku 35 lat, tak o nich pisząc:
Prawdopodobnie ok. 1765 sympatia Czartoryskiej do kuzynka „Antosia” (czyli króla Stanisława Augusta Poniatowskiego) przerodziła się w głębsze uczucie. Związek Izabeli ze Stanisławem był powszechnie znany w Warszawie. Wiedział o nim również jej mąż, który tolerował ten romans, a nawet podwoził księżnę do zamku na spotkania z królem, sam szukając w tym czasie przygód miłosnych gdzie indziej. Owocem związku Czartoryskiej i Poniatowskiego była córka Maria Anna, późniejsza pisarka, urodzona w marcu 1768, którą ulica złośliwie nazywała „Ciołkówną” (Ciołek był herbem Stanisława Augusta Poniatowskiego, a także jego pogardliwym przezwiskiem).
Jednocześnie Czartoryska nawiązała romans z posłem rosyjskim Nikołajem Repninem, reprezentującym w Warszawie interesy Katarzyny II, którego zadaniem było torpedowanie prób reform w ówczesnej Polsce. Repninowi, którego nie darzyła uczuciem, Izabela uległa na prośbę króla i męża Adama, którzy mieli nadzieję na zdobycie w ten sposób przychylności posła. 4 marca 1767 (w środę popielcową) Czartoryska i Repnin wywołali w Warszawie powszechne zgorszenie, kiedy Repnin wykupił cały teatr (który tego dnia powinien być normalnie zamknięty) i nakazał grać dla siebie, Izabeli i personelu poselstwa komedię francuską. Wreszcie 14 października 1767 księżna mimowolnie przyczyniła się do jednego z największych gwałtów dokonanych przez Rosję w XVIII-wiecznej Polsce. Kiedy król dowiedział się o planach biskupa krakowskiego Kajetana Sołtyka wszczęcia krucjaty przeciwko dysydentom, poprosił Izabelę o zorganizowanie wspólnego spotkania z Repninem. Wynikiem tego spotkania było, na prośbę króla, uprowadzenie i wywiezienie do Kaługi w Rosji Kajetana Sołtyka, hetmana polnego koronnego Wacława Rzewuskiego, jego syna Seweryna Rzewuskiego i biskupa kijowskiego Józefa Załuskiego.
Gwałty Repnina i ingerencje Rosji w wewnętrzne sprawy Polski doprowadziły w końcu do zawiązania w lutym 1768 konfederacji barskiej i wybuchu powstania. Czas ten Izabela i Adam Kazimierz Czartoryscy, chcąc uniknąć zagrożenia walkami, częściowo spędzili podróżując po Europie. Tymczasem 10 kwietnia 1769 caryca Katarzyna II odwołała Repnina z urzędu. Dymisja ta była spowodowana niezadowoleniem cesarzowej z niedostatecznego zabezpieczenia interesów Rosji w Polsce, ale również romansem posła z Czartoryską – Repnin, który początkowo romans ten traktował jako przelotną miłostkę, zapałał do Izabeli autentyczną miłością. Ze związku tego 14 stycznia 1770 urodził się pierwszy syn księżnej – Adam Jerzy Czartoryski, późniejszy polityk i przywódca obozu Hôtel Lambert w Paryżu.
W 1772 księżna wyjechała z mężem do Holandii, aby załatwić tam sprawy spadkowe po swoim zmarłym ojcu Jerzym Detloffie Flemmingu i sprzedać należące do niego hrabstwo Berkeloo. Jesienią 1772 znalazła się w Londynie, gdzie towarzyszył jej również Repnin. Spotkała się tam z m.in. Benjaminem Franklinem, późniejszym politykiem amerykańskim, który wyleczył ją z chwilowej depresji grą na fisharmonii. W jednym z londyńskim salonów spotkała też francuskiego księcia (diuka) Armanda Louis de Gontaut de Lauzun, w polskich kręgach towarzyskich często lekceważąco nazywanego „duczkiem lozańskim”, z którym miała przeżyć swój najburzliwszy romans. Już pierwszy kontakt z Czartoryską wywarł na diuku, choć ten był mężczyzną żonatym, duże wrażenie. O spotkaniu z nią tak pisał w swoich pamiętnikach:
Ponieważ ani mąż, ani Repnin początkowo nie mieli nic przeciwko kontaktom Izabeli z księciem de Lauzun (Repnin był zazdrosny jedynie o Adriena Louisa de Bonnières, hrabiego de Guines, ambasadora francuskiego w Londynie, który wtedy również adorował Izabelę), w tym samym roku (1772) cała trójka wyjechała „do wód” do Spa w dzisiejszej Belgii. Po wyjeździe Repnina księżna, w drodze ze Spa do Brukseli, wyznała diukowi swoją miłość. W Paryżu 5 listopada 1773 doszło do zbliżenia między kochankami, następnego dnia targana wyrzutami sumienia Czartoryska próbowała się otruć, została jednak odratowana. Przebywając z diukiem w Paryżu, przeżywała chwile coraz silniejszego uniesienia miłosnego, ostatecznie odtrąciła też Repnina, który powrócił do Rosji. Sama Izabela powróciła do kraju w kwietniu 1774, wyznając Lauzunowi przy odjeździe, że jest z nim w odmiennym stanie. 28 października 1774 w Pałacu Błękitnym w Warszawie urodziła syna Konstantego Adama; jego prawdziwy ojciec, de Lauzun, wezwany przez Izabelę, był obecny przy porodzie, ukryty w szafie za łóżkiem księżnej.
Plany diuka ułożenia życia z Czartoryską ostatecznie zakończyły się fiaskiem. Został wezwany z powrotem do Francji; stosunki pomiędzy kochankami zaczęły się również pogarszać, Izabela wyrzucała Lauzunowi niewierność, sama też romansowała z innymi mężczyznami, m.in. Franciszkiem Ksawerym Branickim; wreszcie doszło do zerwania korespondencji. Diuk de Lauzun zginął na gilotynie podczas rewolucji francuskiej w 1793. Już po jego śmierci, ale jeszcze za życia Czartoryskiej, w 1821, ukazały się jego pamiętniki, które wywołały skandal zarówno w Polsce jak i we Francji. De Lauzun szczegółowo opisał w nich swój romans z Izabelą, jak również z innymi damami z angielskiej i francuskiej arystokracji, a także z kobietami z „gminu”. Dotknięte tymi niedyskrecjami rodziny domagały się uznania pamiętników za falsyfikat i jeszcze w 1858 na żądanie Czartoryskich, przede wszystkim Adama Jerzego, syna Izabeli, zostały one skonfiskowane. Obecnie ich autentyczność jest powszechnie uznawana przez historyków.
Chociaż główną rezydencją Czartoryskich w Warszawie był Pałac Błękitny, księżna dużo czasu spędzała w swojej letniej rezydencji w Powązkach, wówczas wiosce leżącej 3 mile od Warszawy. Po wydzierżawieniu Powązek przez księstwo w 1771, Izabela postanowiła stworzyć na tym terenie sentymentalny park krajobrazowy, który mógłby konkurować z Mokotowem (Mon Coteau) jej szwagierki Izabeli Lubomirskiej i Arkadią przyjaciółki Heleny Radziwiłłowej. Opis rezydencji dał po latach Adam Jerzy Czartoryski w swoich pamiętnikach:
Z kolei szwajcarski matematyk Johann Bernoulli, który odwiedził Polskę i Czartoryskich w 1778, tak opisywał rezydencję:
Na odwiedzających Powązki największe wrażenie wywierał domek księżnej Izabeli, a w niej w dolnej kondygnacji luksusowa łazienka. Jak pisał Bernoulli:
Powązki księżnej Izabeli, które leżały naprzeciw dzisiejszego Cmentarza Wojskowego, nie zachowały się do czasów współczesnych, zostały zniszczone podczas insurekcji kościuszkowskiej w 1794, o przeszłości dzielnicy przypominają dzisiaj jedynie nazwy ulic: Sybilli, Izabelli. W końcu XVIII wieku było to jednak bardzo modne miejsce wśród arystokracji; w Powązkach przyjmowano gości, m.in. króla Stanisława Augusta, urządzano zabawy i przedstawienia teatralne, w których występowała Czartoryska i jej rodzina.
Ten nastrój zabawy i ciągłej pogoni za przyjemnością zniszczyła dopiero tragiczna śmierć najstarszej córki, Teresy. Na przełomie 1779 i 1780 w Pałacu Błękitnym doszło do nieszczęśliwego wypadku – od ognia z kominka zajęła się sukienka Teresy. Mimo natychmiastowej pomocy udzielonej przez Jana Norblina, domownika Czartoryskich, który płaszczem zgasił płomienie, po kilkunastu dniach, 13 stycznia 1780, dziewczyna zmarła na skutek poparzeń. W tym czasie Izabela była właśnie w połogu, urodzona przez nią córka Gabriela również zmarła po kilku dniach. Wydarzenie to było bardzo ciężkim przeżyciem dla księżnej. Czwartek, dzień śmierci Teresy, stał się dla niej odtąd dniem żałoby; pamięci Teresy poświęcił również swój poemat Therese Czartoryska szwajcarski poeta i kaznodzieja Johann Caspar Lavater, którego księżna poznała w Zurychu i z którym prowadziła korespondencję. Po śmierci Teresy matka nakazała przenieść jej domek na Powązkach (z nienaruszonym wyposażeniem jako pamiątkami po córce) w głąb lasu, rzadziej też odwiedzała swoją wcześniej ulubioną rezydencję.
4 kwietnia 1782 zmarł wojewoda ruski August Aleksander Czartoryski, teść Izabeli. Ogromny majątek rozdzielono pomiędzy jego dzieci – Izabelę Lubomirską i Adama Kazimierza, który otrzymał m.in. klucze na Podolu, na Wołyniu (dobra klewańskie), Sieniawę, Wołczyn i klucz końskowolski z Puławami. Wkrótce potem, w 1783, Adam Kazimierz, rozżalony tym, że król godność wojewody ruskiego nadał nie jemu, jako spadkobiercy ojca, lecz Szczęsnemu Potockiemu, postanowił przenieść swoją główną siedzibę z Pałacu Błękitnego w Warszawie do Puław. Decyzję tę ułatwił fakt, że stosunki pomiędzy Stanisławem Augustem a Familią Czartoryskich od kilku lat nie układały się najlepiej.
W rozwój i upiększanie rezydencji puławskiej szczególnie zaangażowała się księżna. Wynajęła wielu artystów, budowniczych i architektów krajobrazu, którzy pod jej kierunkiem przebudowywali pałac i park puławski (pracami kierował architekt Joachim Hempel). W 1788 rozpoczęto budowę doryckiej pomarańczarni, zwanej Domem Greckim (obecnie siedziba Miejskiej Biblioteki Publicznej w Puławach), później, w 1791, przystąpiono do budowy pałacu Marynki, przeznaczonego dla córki Marii. Czartoryska miała ambicję, aby jej Puławy, nazywane „Atenami Polskimi”, dorównywały dworowi królewskiemu. Rozwojowi życia kulturalnego i intelektualnego na dworze Czartoryskich sprzyjała obecność literatów, malarzy i działaczy oświeceniowych, którzy zajmowali się m.in. nauką dzieci księstwa. Wśród nich byli Gotfryd Ernest Groddeck (późniejszy profesor Uniwersytetu Wileńskiego, późniejszy nauczyciel Adama Mickiewicza), Grzegorz Piramowicz (proboszcz w pobliskim Kurowie i Końskowoli), Julian Ursyn Niemcewicz, Jan Paweł Woronicz, Franciszek Dionizy Kniaźnin, Jan Piotr Norblin. Dzięki opiece Czartoryskich wykształcił się też i rozpoczął karierę syn puławskiego stolarza architekt Chrystian Piotr Aigner.
Na lata te przypadł też początek krótkiego i burzliwego małżeństwa Marii – najstarszej córki Czartoryskich – z niemieckim księciem i generał-majorem armii pruskiej Ludwikiem Wirtemberskim. Ludwik pojawił się w Warszawie w 1784 i wkrótce poprosił o rękę 16-letniej Marii. Mimo że miał opinię awanturnika i był ścigany przez wierzycieli, wywarł dobre wrażenie na Czartoryskich, m.in. dzięki swoim koligacjom rodzinnym – był bratem króla Fryderyka I Wirtemberskiego, siostrzeńcem króla Prus Fryderyka II i bratem przyszłej carycy Marii Fiodorowny, Czartoryscy mieli więc nadzieję uzyskać przez niego wpływy na europejskich dworach. Duże znaczenie odegrało też poparcie, jakiego Ludwikowi udzielił jego wuj – Fryderyk II własnoręcznie napisał list do rodziców Marii, prosząc ich o wyrażenie zgody na to małżeństwo. Rzeczywistym motywem Fryderyka było przy tym umocnienie orientacji propruskiej w Polsce (z którą Czartoryscy byli wtedy identyfikowani) i być może osadzenie w przyszłości Ludwika na tronie polskim. Maria początkowo gwałtownie opierała się tym zalotom (sama była zakochana w poecie Franciszku Kniaźninie, domowniku Czartoryskich), pod naciskiem matki w końcu wyraziła zgodę na małżeństwo, które zawarto 28 października 1784 w Siedlcach na dworze Aleksandry Ogińskiej, ciotki matki panny młodej.
W styczniu 1785 młoda para pod opieką Izabeli udała się do Niemiec. W pałacu Sanssouci w Poczdamie spotkali się z królem Prus Fryderykiem II, następnie wyjechali do Trzebiatowa, gdzie Ludwik był dowódcą pułku kirasjerów. W 1787 matka odwiedziła też córkę i jej męża w Montbéliard (obecnie we Francji), gdzie mieściła się rezydencja Ludwika; przeważnie Maria przebywała jednak sama z mężem w Trzebiatowie, tęskniąc za Puławami i cierpiąc z powodu coraz bardziej agresywnego zachowania Ludwika.
Na przełomie roku 1784/1785 miało też miejsce inne ważne wydarzenie w życiu księstwa – Czartoryscy padli wtedy ofiarą tzw. afery Dogrumowej. Sprawczynią afery była niejaka majorowa Maria Anna d'Ugrumoff (nazwisko po drugim mężu, jej nazwisko panieńskie i pochodzenie nie są pewne, Jerzy Skowronek przypuszczał, że mogło chodzić o Holenderkę Annę Marię Neri), powszechnie znana jako Dogrumowa, która, wiedząc o antagonizmie pomiędzy królem a Familią Czartoryskich, postanowiła doprowadzić do otwartej konfrontacji pomiędzy nimi. Najpierw na audiencji u króla oświadczyła mu, że wie o spisku na jego życie, w którym miał jakoby uczestniczyć Adam Kazimierz Czartoryski, a kiedy król nie uwierzył w to oskarżenie i odprawił ją z niczym, udała się z kolei do księcia Adama i powiedziała mu, że to król szykuje na niego zamach, którego wykonawcami mają być królewski kamerdyner Franciszek Ryx i generał Jan Komarzewski. Adam Czartoryski uwierzył w to oskarżenie; rezultatem było uwięzienie Ryxa i Komarzewskiego, którzy z kolei sami wytoczyli proces o zniesławienie stronnikom Czartoryskiego. Sprawa wywołała ogromny ferment w ówczesnej Warszawie, której mieszkańcy podzielili się na zwolenników księcia Adama oraz na tych przekonanych o fałszywości oskarżeń i o tym, że rzekomy zamach był wymysłem Dogrumowej. Zakończony w kwietniu 1785 proces przyznał rację tym drugim – Dogrumowa za oszczerstwo została skazana na dożywocie w twierdzy gdańskiej (wyszła na wolność po II rozbiorze i zajęciu Gdańska przez Prusy), a rzekomi zamachowcy uniewinnieni. Stanisław Poniatowski, bratanek króla, w swoich pamiętnikach przypuszczał później, że za Dogrumową w rzeczywistości stał ambasador rosyjski w Warszawie Otto Magnus von Stackelberg, który chciał w ten sposób ostatecznie skłócić króla i Familię.
W istocie, afera Dogrumowej i przegrany proces (który kosztował księcia Adama blisko 4 miliony złotych) jeszcze bardziej pogłębiły urazę, jaką Czartoryscy żywili do króla. Izabela Lubomirska, siostra Adama Czartoryskiego, stojąca po jego stronie podczas afery, wyjechała za granicę i już nie wróciła do kraju, zaś Czartoryscy z całym dworem przenieśli się do Puław.
Afera Dogrumowej pozostawiła trwały ślad również w świadomości księżnej Izabeli, w zasadzie zapoczątkowując stopniową przemianę jej charakteru z kobiety zainteresowanej przede wszystkim zabawą, w patriotkę, poświęcającą się we własnym mniemaniu dla ojczyzny. W młodości mało interesując się polityką, postanowiła teraz czynnie działać u boku męża, skupiając w Puławach opozycję antykrólewską. Latem 1786 Adam Kazimierz odbył podróż na Wołyń, Podole i Ukrainę, oficjalnie w celu przeglądu swoich majątków odziedziczonych po ojcu Auguście, rzeczywistym powodem mogła być chęć nawiązania kontaktów z przywódcami obozu antykrólewskiego – Stanisławem Szczęsnym Potockim i Franciszkiem Ksawerym Branickim. Obywatele ziemscy z różnych stron kraju również zaczęli zjeżdżać do Puław na rozmowy z księstwem przed mającymi się wkrótce rozpocząć obradami parlamentu, które miał przejść do historii jako Sejm Czteroletni.
W takiej atmosferze Izabela Czartoryska postanowiła wystawić operę Matka Spartanka, świeżo napisaną przez Franciszka Kniaźnina do muzyki nadwornego kompozytora Czartoryskich Wincentego Fryderyka Lessela i z dekoracjami Jana Piotra Norblina. Do wystawienia opery doszło w wielkiej sali puławskiego pałacu prawdopodobnie 15 czerwca 1786. Na premierze zjawili się tacy przeciwni królowi magnaci jak Franciszek Ksawery Branicki, Seweryn Rzewuski, Ignacy i Stanisław Kostka Potocki, łącznie na widowni zasiadło ponad 500 osób. Dramat Kniaźnina, obecnie zapomniany, wywołał wówczas w Puławach, a później w całej Polsce, podobne poruszenie co późniejszy o cztery lata Powrót posła Juliana Ursyna Niemcewicza. Fabuła utworu osnuta na epizodzie z czasów wojny beockiej, kiedy to w 371 p.n.e. doszło do bitwy Tebańczyków pod wodzą Epaminondasa ze Spartanami, mówiła w istocie o potrzebie walki o niezależność Polski – pod teatralnym kostiumem Sparty kryła się Polska, a Teby symbolizowały zagrażającą jej Rosję.
"Matka Spartanka” stała się odtąd przydomkiem księżnej Izabeli, która w sztuce zagrała tytułową rolę Spartanki Teony (jej dwaj synowie Adam Jerzy i Konstanty wcielili się w postacie synów Teony – Likanora i Klitona). Przydomek ten był często przywoływany przez zwolenników Czartoryskich zwłaszcza po publikacji tekstu opery w II tomie Poezji zebranych Kniaźnina w 1787. W tomie tym obok tekstu sztuki znalazły się też wiersze innych autorów nawiązujące do jej treści, np. wiersz Do Polek Juliana Ursyna Niemcewicza, czy też anonimowy dwuwiersz zatytułowany Bezimiennego na reprezentacyą tej opery, do dzisiaj cytowany jako wyraz uznania dla roli, jaką w owym czasie w życiu politycznym i kulturalnym Polski odgrywały Puławy:
Z drugiej strony przydomek „Matka Spartanka” spotykał się z ironicznymi komentarzami przeciwników księżnej, którzy wskazywali na rozdźwięk pomiędzy surowymi zasadami moralnymi tytułowej postaci opery a swobodnym prowadzeniem się samej Czartoryskiej. W 1786 pojawił się anonimowy paszkwil (pióra być może Stanisława Trembeckiego), który tak opisywał księżnę Izabelę i takie obsceniczne słowa wkładał w jej usta:
Matka Spartanka nie była jedyną sztuką wystawioną przez Izabelę. W przeciwieństwie do swojego męża, który, będąc autorem kilku komedii (np. Panna na wydaniu, Gracz, Kawa) wystawianych w Warszawie (również na scenie Korpusu Kadetów, którego był komendantem) w latach 70. XVIII wieku, po 1780 stracił zainteresowanie dramatopisarstwem, księżna pasjonowała się teatrem, inscenizując sztuki, w których sama też grała, w puławskim pałacu, ogrodzie i na scenie plenerowej na pobliskiej Kępie. Już wiosną 1787 w Siedlcach odbyła się premiera kolejnej opery Kniaźnina Cyganie, do muzyki Michała Kleofasa Ogińskiego, w której księżna grała Cygankę o imieniu Jawnuta; sztuka tym razem należała do gatunku opery komicznej z elementami sentymentalizmu.
Chociaż od 1783 główną siedzibą Czartoryskiej były Puławy (jej mąż preferował wprawdzie Sieniawę – ich drugą siedzibę), nadal wiele podróżowała po kraju i za granicą, czynnie też uczestniczyła w życiu politycznym. W 1787 księstwo spotkali się w swoich dobrach w Galicji z cesarzem Austrii Józefem II (od 1781 Adam Kazimierz był również komendantem galicyjskiej gwardii szlacheckiej Nobelgarde na dworze w Wiedniu), a we wrześniu tegoż roku Izabela wyjechała do Paryża. Tam spotkała się m.in. z królową Marią Antoniną, której przekazała list od brata – cesarza Józefa, a także po raz ostatni ze swoją dawną miłością – diukiem de Lauzun.
Kiedy latem 1788 powróciła do kraju, rozpoczynały się właśnie przygotowywania do sejmu, który zapisał się w historii jako Sejm Czteroletni. Kiedy książę Adam Kazimierz został wybrany posłem z województwa lubelskiego, Izabela podążyła za nim do Warszawy. Pałac Błękitny Czartoryskich w Warszawie stał się jednym z głównym ośrodków życia politycznego podczas sejmu; w pałacu w każdą środę księstwo wydawali przyjęcia, które były okazją do ważnych spotkań i ożywionych dyskusji. Prawdopodobnie to w Pałacu Błękitnym opracowano pierwszy projekt Konstytucji 3 maja. Swojej ważnej roli nie utraciły też jednak Puławy, położone tylko o 20 godzin jazdy od stolicy. Jak pisał później anonimowy autor wspomnień:
Izabela, uważając się za patriotkę, żywo interesowała się ówczesnym życiem polityce Rzeczypospolitej, wraz z innymi damami przysłuchując się obradom na galerii sejmu, oklaskując wystąpienia posłów lub głośno wyrażając swoją dezaprobatę; niektórym deputowanym, których poglądy szczególnie popierała, dziewczęta z jej otoczenia wręczały nawet kwiaty i wieńce. Jak pisze Walerian Kalinka:
Księżna opowiadała się też za walką z obcymi wpływami w życiu codziennym, m.in. za noszeniem przez arystokrację stroju polskiego. Jednym z najbardziej widowiskowych epizodów czasu Sejmu Czteroletniego były „postrzyżyny” marszałka litewskiego Kazimierza Nestora Sapiehy, kiedy to przy dźwięku trąb i kotłów Izabela publicznie nożyczkami ścięła francuskie loki Sapiehy; ten następnego dnia pojawił się w sejmie w polskim ubraniu i zażądał, aby wszyscy oficerowie nosili się odtąd po polsku.
To teatralne i egzaltowane zachowanie Czartoryskiej szybko spotkało się ze złośliwymi uwagami i pamfletami kursującymi po Warszawie; co gorsza, księżna swoją aktywnością polityczną naraziła się też królowi, który podejrzewał ją, jako przedstawicielkę orientacji propruskiej w Polsce, o spiskowanie przeciw niemu. W liście z 28 listopada 1788 Stanisław August, zastrzegając się wprawdzie przy tym, że nie jest to informacja pewna, pisał do swojego posła w Petersburgu Antoniego Augustyna Debolego, że Czartoryska:
Wszystko to spowodowało to, że mąż we wrześniu 1789 postanowił wysłać Izabelę z synem Adamem Jerzym w podróż po Anglii i Szkocji, gdzie przebywali do początku 1791. Innym, oprócz czasowego odsunięcia Izabeli od spraw politycznych w kraju, motywem tej podróży była chęć zapoznania syna z angielskim systemem politycznym i gospodarką kraju.
W Londynie, dokąd przybyli w styczniu 1790, Izabela z Adamem Jerzym aktywnie uczestniczyli w życiu towarzyskim; zaprzyjaźniona z księżną Maria Cosway namalowała wtedy jeden z jej bardziej znanych portretów. Po zamknięciu obrad parlamentu matka i syn zwiedzali Anglię i Szkocję, nie tylko zabytki, ale również kopalnie i fabryki. Zafascynowana kulturą anglosaską, Czartoryska zbierała pamiątki, m.in. listy Alexandra Pope’a, Jerzego Waszyngtona, Marii Stuart, krzesło Williama Szekspira (do dzisiaj znajdujące się w zbiorach Muzeum Czartoryskich w Krakowie), przypatrywała się parkom angielskim, których założenia krajobrazowe planowała przenieść do Puław. Do kraju powróciła w kwietniu 1791, tuż przed uchwaleniem Konstytucji 3 maja.
Dwa następne lata zaznaczyły się w życiu księstwa dwoma ważnymi wydarzeniami – w sferze prywatnej kryzysem małżeństwa córki Marii, a w sferze publicznej przegraną wojną polsko-rosyjską i jej skutkami. Już w 1786 Maria zwierzyła się ze swoich kłopotów małżeńskich dawnej nauczycielce Magdalenie Petit, ta poinformowała o nich rodziców Marii. Adam Kazimierz i Izabela czynili początkowo wszystko, aby uratować to małżeństwo, m.in. na koszt Czartoryskich wyremontowano dom małżonków w Trzebiatowie, księstwo spłacali też długi Ludwika, które nieustannie zaciągał. Wydawało się, że perspektywa pogodzenia małżonków pojawiła się w 1789 – Ludwik, który po śmierci Fryderyka II nie widział dla siebie przyszłości w Prusach pod rządami jego następcy Fryderyka Wilhelma II, postarał się w Polsce o indygenat szlachecki, który uzyskał 3 listopada 1789. Po przeniesieniu się do Polski jednocześnie otrzymał stopień wojskowy generał-lejtnanta i dowództwo Dywizji Małopolskiej.
W 1790 Izabela rozpoczęła budowę pałacu Marynki w Puławach, w którym miała zamieszkać Maria z Ludwikiem. Budowla, zaprojektowana przez puławskiego architekta Chrystiana Piotra Aignera na wzór wersalskiego pałacyku Petit Trianon i utrzymana w stylu klasycystycznym, zachowała się do dzisiaj w kompleksie parkowo-pałacowym, stanowiąc jeden z jego cenniejszych elementów. Na fryzie portyku umieszczono łaciński napis Iste terrarum mihi praeter omnes angulus ridet (pol. Ze wszystkich zakątków ziemi ten najbardziej się do mnie uśmiecha), który miał świadczyć o głębokiej więzi łączącej Marię z Puławami i rodziną. Budowa postępowała szybko, już w 1792 zakładano posadzki i wykonywano prace ślusarskie, małżeństwo nigdy jednak nie zamieszkało w pałacu, który później służył głównie gościom Czartoryskich.
Z pobytem Ludwika w Puławach związane jest też jedno z ważniejszych wydarzeń w tym czasie w okolicy dworu Czartoryskich – obóz wojskowy połączony z manewrami Dywizji Małopolskiej pod Gołębiem, zorganizowanymi na polecenie Komisji Wojskowej we wrześniu 1791. Manewry te przerodziły się w manifestację sprawności polskiego wojska; towarzyszyły im liczne uroczystości, w których wzięła udział również księżna Czartoryska ze swoim dworem. W Puławach (oddalonych od Gołębia tylko o 10 km) ponownie wystawiono wtedy Matkę Spartankę, a wcześniej, po uroczystej przysiędze żołnierzy 12 września, Izabela, przebrana w strój markietanki, wraz z córkami Zofią i Marią i w towarzystwie innych dam i dziewcząt z okolicy, zaśpiewała specjalnie napisaną i skomponowaną przez siebie na tę okazję pieśń żołnierską. Pieśń ta („Hej, hej rycerze, serce nasze radość bierze, gdy witamy was”) była później wielokrotnie przypominana przy okazji różnych uroczystości patriotycznych.
Ta manifestacyjnie demonstrowana na gołębskich polach sprawność polskiego wojska już w następnym roku została wystawiona na prawdziwą próbę, kiedy to maju 1792 wybuchła wojna polsko-rosyjska. Walka w obronie zdobyczy Konstytucji 3 maja zakończyła się klęską wojsk polskich, m.in. z winy Ludwika Wirtemberskiego. Ludwik został mianowany dowódcą korpusu litewskiego, jego adiutantem był Adam Jerzy, syn Izabeli. Nowo mianowany dowódca zaczął się zachowywać niezrozumiale – nie dołączył do głównych sił swojej armii, dowodzone przez siebie pułki próbował rozciągać na dużej przestrzeni. Postępowanie to wyjaśniło się po przechwyceniu listu Ludwika do króla pruskiego Fryderyka Wilhelma II. Ludwik tłumaczył w nim, że robi to celowo, aby ułatwić wojskom rosyjskim zwycięstwo – stało się wtedy jasne, że dowódca dopuścił się zdrady. Ludwik został zdymisjonowany, a Maria wniosła o rozwód. Niestety nie zdołała zatrzymać przy sobie urodzonego w styczniu 1792 syna Adama Wirtemberskiego, który został oddany ojcu.
Po przystąpieniu króla do konfederacji targowickiej w lipcu 1792 i przegranej wojnie Adam Kazimierz wyjechał do Wiednia z nadzieją na uzyskanie obietnicy zbrojnej interwencji Austrii, która jednak nie zamierzała przychodzić Polsce z pomocą. Izabela została w Puławach, aby sprawować pieczę nad majątkiem, mimo to nie zdołała zapobiec zrujnowaniu gospodarki majątku na skutek przemarszów wojsk rosyjskich, które w dodatku pod koniec lipca, w porę żniw, rozlokowały się w miejscowości obozem na około 15 dni. 2 sierpnia 1792 pisała do przyjaciółki Konstancji Dembowskiej:
Jesienią 1792 Czartoryska przeniosła się do swojej drugiej rezydencji w Sieniawie w należącej do Austrii Galicji, gdzie udzieliła też schronienia Tadeuszowi Kościuszce. Kościuszko, jeden z dowódców we właśnie zakończonej wojnie, już wtedy wyrastał na polskiego bohatera narodowego; za swoją działalność w obronie niepodległości doznawał hołdów również od Czartoryskich. 28 października 1792 (w dzień imienin) został przez nich uwieńczony wieńcem z liści dębowych pochodzących z dębu, który rzekomo w Wysocku miał zasadzić Jan III Sobieski po zwycięstwie pod Wiedniem, szerzyły się też pogłoski (niepotwierdzone w dokumentach), jakoby Czartoryscy mieli oddać mu jedną ze swoich córek za żonę. Zażyłość ta spowodowała, że w 1794 Czartoryscy byli uważani za jednych z głównych inicjatorów insurekcji. Jak w 1917 utrzymywał Włodzimierz Dzwonkowski:
Ta późniejsza o ponad 100 lat opinia oddaje też powszechne przekonania, jakie panowały w Polsce w czasie insurekcji; również Rosjanie po uwięzieniu Kościuszki w twierdzy Pietropawłowskiej podczas śledztwa w 1795 wypytywali go o jego pobyt u Czartoryskich, kwoty, jakie miał od nich otrzymać na finansowanie powstania i zamiar poślubienia którejś z córek Izabeli. Trudno ocenić, na ile te ówczesne opinie o sprawczej roli Czartoryskich w powstaniu są prawdziwe; jest faktem, że Kościuszko jako adept Szkoły Rycerskiej (której Adam Kazimierz Czartoryski był komendantem) cieszył się znacznym poparciem księcia, który m.in. zapewnił mu stypendium we Francji, a w 1788 przez związanego z nim posła Stanisława Kublickiego doprowadził do mianowania Kościuszki (w tym czasie właśnie wrócił on ze Stanów Zjednoczonych) na ważne funkcje wojskowe w Rzeczypospolitej. Z drugiej strony późniejsze stwierdzenie carycy Katarzyny, że „plan insurekcji uknuła księżna Czartoryska w Sieniawie i Lipsku” wydaje się przesadzone – jeszcze przed wybuchem insurekcji Izabela wyjechała z najstarszym synem do Anglii. Na wieść o wybuchu powstania chcieli natychmiast wracać do kraju, zostali jednak internowani przez władze w Brukseli (która należała wtedy do Austrii), prawdopodobnie na poufną prośbę samego Adama Kazimierza, który w ten sposób chciał ochronić swoją rodzinę przed udziałem w walkach.
Pod nieobecność Czartoryskich w kraju wojska carskie spaliły Powązki oraz zniszczyły i splądrowały Puławy. Kiedy po dwóch latach księżna mogła wreszcie powrócić do puławskiego pałacu, oczom jej ukazał się następujący widok:
To splądrowanie Puław w czasie powstania kościuszkowskiego było rozmyślnym działaniem Rosjan w akcie zemsty za wsparcie udzielone Kościuszce. Julian Ursyn Niemcewicz pisze w swoich pamiętnikach, że na rozkaz rosyjskiego dowódcy Bibikowa:
Po klęsce powstania i zburzeniu Puław, na które wraz z całym majątkiem Czartoryskich władze carskie nałożyły sekwestr (nie był on równoznaczny z konfiskatą, wiązał się jednak z groźbą przymusowej sprzedaży majątku w przyszłości), Czartoryscy schronili się w Wiedniu, w rezydencji Izabeli Lubomirskiej, siostry Adama Kazimierza. Pragnąc powrócić do ojczyzny, Izabela i jej mąż początkowo bezskutecznie szukali wstawiennictwa u rosyjskiego ambasadora w Wiedniu Andrieja Razumowskiego i dawnego kochanka Izabeli Repnina, który pełnił wtedy urząd generał-gubernatora wcielonych do Rosji ziem litewskich; wreszcie ten drugi poradził im, aby oddali na służbę do Petersburga swoich synów Adama Jerzego i Konstantego. Czartoryscy posłuchali rady i w pierwszych miesiącach 1795 Adam Jerzy i Konstanty wyruszyli z Wiednia przez Grodno i Wilno do Petersburga, dokąd przybyli 12 maja 1795. Starania Czartoryskich zakończyły się sukcesem – 31 sierpnia 1795 caryca Katarzyna podpisała ukaz zdejmujący sekwestr z ich majątku (z wyjątkiem starostw latyczowskiego i krzemienieckiego, które przyznano hrabiemu Arkademu Morkowowi jako nagrodę za udział w rokowaniach dotyczących III rozbioru Polski) i Adam Kazimierz i Izabela mogli powrócić do Puław. Nie oznaczało to zwolnienia ze służby ich synów, którzy pozostali na dworze w Petersburgu).
Powrót Izabeli do Puław nastąpił 20 czerwca 1796, już po III rozbiorze, na skutek którego rezydencja Czartoryskich znalazła się w granicach Austrii. Widok zniszczonego pałacu i parku wywarł przygnębiające wrażenie na księżnej, która tak o tym pisała:
Od razu po powrocie Czartoryska energicznie zabrała się do odbudowy swojej rezydencji. Dzięki zaangażowaniu księżnej i pracy jej architektów, artystów (m.in. Chrystiana Piotra Aignera, Szymona Bogumiła Zuga, Jana Piotra Norblina) i ogrodników (m.in. Anglika Jamesa Savage’a) rezydencja szybko podnosiła się z ruin. Prace renowacyjne po zniszczeniach umożliwiły też przebudowę i upiększenie założenia pałacowego i parku w duchu nowej epoki; zmodernizowane w pierwszych latach XIX w. pałac i park Czartoryskich przybrały całkiem nowy kształt niż w XVIII wieku, kształt, który później też ponownie utraciły. Do wzrostu znaczenia Puław w pierwszych latach XIX wieku przyczyniły się również abdykacja króla i utrata przez Polskę niepodległości; w sferze życia kulturalnego i towarzyskiego Puławy na przełomie wieków XVIII i XIX nie miały konkurencji w postaci dworu królewskiego w Warszawie.
Szczególne miejsce w planach księżnej miał park puławski. Zafascynowana nowymi prądami w sztuce tworzenia ogrodów, już wcześniej, w 1783, spowodowała przetłumaczenie przez Franciszka Karpińskiego (przekładu tego dokonał tego wraz z jej córką Marią) poematu Ogrody Jacques’a Delille’a, bardzo popularnego w ówczesnej Europie. Czartoryska korespondowała z Delillem, pisząc mu o swoich planach, wreszcie, we współpracy z angielskim ogrodnikiem Jamesem Savage’em, pracującym u księstwa od 1791, postanowiła przebudować swój park, dotychczas utrzymany w stylu włosko-francuskim na styl angielski. Prace przy przebudowie parku trwały od 1795; swoje doświadczenia na tym polu księżna spożytkowała później pisząc książkę Myśli różne o sposobie zakładania ogrodów, wydaną w oficynie Wilhelma Gottlieba Korna we Wrocławiu w 1805 i ozdobioną sztychami Jana Zachariasza Freya, nadwornego malarza Czartoryskich. Książkę poprzedziła mottem, zaczerpniętym z Alexandra Pope’a, które krótko i dowcipnie definiowało istotę ogrodu angielskiego:
Nowy kształt parku puławskiego był w istocie realizacją ściśle określonego programu, w którym odzwierciedlenie znalazły idee sentymentalizmu i preromantyzmu, zwłaszcza twórczości Jacques’a Delille’a, Alexandra Pope’a, Jana Jakuba Rousseau, malarstwa Jeana Antoine Watteau, a także idee patriotyczne. Z tych czasów pochodzą również groty wybudowane w parku puławskim i kaplica pałacowa (obecnie kościół parafialny pod wezwaniem Wniebowzięcia Najświętszej Marii Panny), mające symbolizować konspirację i walkę o wolność.
Po opuszczeniu Puław przez Czartoryskich i skonfiskowaniu ich majątku po przegranym powstaniu listopadowym park puławski uległ w znacznym stopniu dewastacji i obecnie już nie przypomina dawnego parku stworzonego przez księżnę Izabelę.
Wbrew powyższym słowom pasja kolekcjonerska księżnej datuje się od jeszcze wcześniejszych czasów, pamiątki historyczne zbierała podczas swoich licznych podróży zarówno w kraju, jak i za granicą; jest natomiast faktem, że upadek Polski (w powyższych wspomnieniach Czartoryska uznała, że nastąpił on w roku zwycięstwa konfederacji targowickiej i II rozbioru Polski) był w tej działalności momentem przełomowym, z czasem podsuwając jej myśl utworzenia prawdziwego muzeum o określonej ideologii i programie wystawienniczym. W ten sposób w puławskim parku powstała Świątynia Sybilli – oddzielny budynek w kształcie rotundy, który miał pomieścić zbiory księżnej. Kamień węgielny pod budowę położono w maju 1798, w dniu ślubu Zofii, najmłodszej córki Izabeli (urodzonej w 1779 w Warszawie) ze Stanisławem Zamoyskim. Autorem projektu architektonicznego był Chrystian Piotr Aigner; wzorował się on na będącej w ruinie starożytnej świątyni w Tivoli koło Rzymu, którą kojarzono z kultem wieszczki Sybilli tyburtyńskiej (Tibur było łacińską nazwą Tivoli) o imieniu Albunea. W rzeczywistości siedziba Sybilli z Tibur, jednej z wieszczek strzegących ksiąg z proroctwami dotyczącymi państwa rzymskiego, znajdowała się w prostokątnej starszej budowli obok świątyni w Tivoli, sama świątynia poświęcona była prawdopodobnie nie Sybilli, lecz kultowi Westy lub Heraklesa; rotundę z Tivoli uznano jednak (błędnie) za poświęconą Sybilli i taką też nazwę przyjęto dla jej puławskiego odpowiednika.
Nowa budowla w puławskim parku, ukończona w 1801, różniła się od swojego włoskiego pierwowzoru wielkością (była niemal dwa razy większa), nie była też w ruinie. Budowla nosiła różne nazwy: początkowo Izabela w swojej korespondencji używała tylko określenia „świątynia”, od 1804 rozbudowanego do formy „Świątynia Pamięci” lub „Świątynia Pamiątek”, wreszcie „Świątynia Sybilli”. To ostatnie określenie, ukute przez poezję kręgu puławskiego, z czasem wyparło wcześniejsze nazwy. Nazwa „Świątynia Sybilli”, zachowana do dzisiaj, dobrze wyrażała program tego pierwszego polskiego muzeum, którego idea wyrażała się też w napisie na frontonie budynku: „Przeszłość przyszłości”. Świątynia stała się w istocie najpełniejszym przejawem tak zwanej „myśli sybillińskiej”, którą były przeniknięte porozbiorowe Puławy – odwołania do historii, dawnej chwały polskiego oręża, które miało dać otuchę w nowych trudnych czasach, a jednocześnie dawać nadzieję i proroczo wskazywać na możliwość odzyskania niepodległości w niedalekiej przyszłości.
Zachowana do dzisiaj świątynia posiada dwie kondygnacje – górna, widoczna z głównej przestrzeni parku, jest zbudowana z ciosów kamiennych, dolna, ceglana, jest ukryta w skarpie terenu. Ambicją księżnej Izabeli było zgromadzenie w tym stosunkowo niewielkim budynku pamiątek obrazujących całą historię państwa polskiego od samych jego początków (chociaż początkowo, do otwarcia Domu Gotyckiego, świątynia mieściła też eksponaty pochodzące z innych krajów). Pamiątki te gromadziła sama, otrzymywała je też od ofiarodawców. Dla rozwoju kolekcji bardzo zasłużył się również pedagog i badacz dziejów ojczystych Tadeusz Czacki, który w działalności kolekcjonerskiej początkowo rywalizował z księżną w swojej posiadłości w Porycku, a później uznał wyższość jej koncepcji i przekazał jej swoje zbiory (w 1818, po śmierci Czackiego, do Puław trafiła też jego cenna Biblioteka Porycka). Pod koniec istnienia Rzeczypospolitej Czacki na polecenie króla dokonał lustracji insygniów i archiwum koronnego, otwierał i badał niektóre groby królewskie na Wawelu, wyjmował z nich relikwie i inne przedmioty, a po zajęciu Krakowa przez Austriaków uzyskał zgodę cesarza na ich zabranie. Czacki penetrował też groby innych sławnych Polaków. W ten sposób do Puław trafiły dwa miecze krzyżackie z bitwy pod Grunwaldem, o których pisał już Jan Długosz, oraz inne prawdziwe lub rzekome świeckie relikwie, jak fragment czaszki Bolesława Chrobrego z Poznania, czaszki Mikołaja Kopernika z Fromborka, Jana Kochanowskiego ze Zwolenia i Stefana Czarnieckiego z Czarncy, czy trzewiczki królowej Jadwigi. Ze skarbca Sieniawskich i Wawelu pozyskano trofea trofea spod Wiednia (w tym strzemię wielkiego wezyra Kary Mustafy; dużo pamiątek, w tym broni, chorągwi, zbroi husarskich, przekazywali jej też przedstawiciele zaprzyjaźnionych rodów magnackich.
Szczególne miejsce wśród pamiątek w Świątyni Sybilli zajmowała Szkatuła Królewska, w której księżna Izabela przechowywała kilkadziesiąt przedmiotów, m.in. relikwie wyjętych z trumien na Wawelu, klejnoty królewskie, łańcuchy, pierścienie, fragmenty szat. Księżna sprawowała nad nią szczególną pieczę, a w 1831, opuszczając Puławy, osobiście przewiozła ją do Sieniawy.
Osobnym pomieszczeniem o całkiem innym charakterze była pozbawiona okien, pogrążona w półmroku dolna sala Świątyni Sybilli. Już po zakończeniu wojen napoleońskich w centralnym jej miejscu ustawiono obelisk z czarnego marmuru upamiętniający księcia Józefa Poniatowskiego, po śmierci w nurtach Elstery w 1813 otoczonego w Puławach szczególnym kultem. Nad obeliskiem zawieszono szablę księcia; pomnikowi towarzyszyły rozmieszczone na filarach tarcze poświęcone hetmanom i zwycięskim wodzom – od Floriana Szarego przez hetmanów Tarnowskiego, Żółkiewskiego, Czarnieckiego po tarcze poświęcone Kościuszce, Legionom i Wojsku Polskiemu. W sali tej odbywały się też zebrania loży masońskiej. Do masonerii należeli nie tylko mąż Izabeli Adam Kazimierz i syn Adam Jerzy, lecz również ona sama – w 1816 była współtwórczynią kobiecej Loży Kazimierza Wielkiego, do której należały m.in. Helena Radziwiłłowa z Nieborowa i Aleksandra Potocka z Wilanowa.
Odrębnym zagadnieniem jest kwestia autentyczności pamiątek zgromadzonych w Świątyni Sybilli. Chociaż księżna zwracała na to uwagę i zwykle żądała certyfikatów autentyczności, wiele ze zgromadzonych przedmiotów miało wątpliwą proweniencję, często przypisywano je też niewłaściwym osobom. I tak np. trzewiczki królowej Jadwigi w rzeczywistości były trzewikami koronacyjnymi Zygmunta Augusta, a rzekoma czaszka Jana Kochanowskiego naprawdę była czaszką kobiety. Nie umniejsza to jednak ogromnego znaczenia dzieła Izabeli Czartoryskiej dla kultury polskiej.
Tymczasem synowie księżnej, Adam Jerzy i Konstanty Adam, od 1795 przebywali na dworze carskim w Petersburgu, tylko sporadycznie odwiedzając Puławy. Służyli carycy Katarzynie II, a po jej śmierci w 1796 carowi Pawłowi I. Ten zezwolił na powrót do kraju Konstantemu, Adam Jerzy natomiast pozostał na petersburskim dworze, od czerwca 1797 był adiutantem wielkiego księcia i następcy tronu Aleksandra. Od początku pobytu w Petersburgu Adama i Aleksandra połączyła nić głębokiej przyjaźni, wynikająca ze wspólnych poglądów politycznych – Aleksander był wtedy ogarnięty duchem idealizmu i nosił się z planami dokonania poważnych reform demokratycznych w państwie rosyjskim po wstąpieniu na tron. Przyjaźń ta nie przeszkodziła też jednak nawiązaniu przez Adama Jerzego romansu z żoną przyjaciela, wielką księżną Elżbietą, romansu nawiązanego i utrzymywanego za wiedzą i zgodą Aleksandra, który nie darzył swojej żony prawdziwą miłością. Kiedy ze związku tego urodziło się dziecko, w sierpniu 1799 rozwścieczony car zesłał Adama Jerzego jako posła na Sardynię, po zamordowaniu Pawła I i wstąpieniu na rosyjski tron Aleksandra I w 1801 Czartoryski mógł jednak powrócić do Petersburga. Wkrótce zaczął też piąć się po szczeblach kariery urzędniczej w państwie carskim – we wrześniu 1802 Adam Jerzy Czartoryski został mianowany zastępcą ministra spraw zagranicznych, a kiedy urzędujący minister Aleksander Woroncow ze względu na stan zdrowia ustąpił ze stanowiska, w lutym 1804 Adam Jerzy zajął jego miejsce.
Przyjacielskie stosunki łączące Adama Jerzego Czartoryskiego z carem Aleksandrem mogły też przyczynić się do opracowania w 1805 tzw. planu puławskiego, którego głównym architektem był młodszy książę Adam. Nazwa „plan puławski” przyjęła się od wizyty cara Aleksandra w Puławach w okresie od 30 września do prawdopodobnie 16 października 1805; początki koncepcji, która później otrzymała tę nazwę, datują się jednak już od końca wiosny lub początku lata 1805, kiedy to minister Czartoryski zaczął pracować nad planem wystąpienia zbrojnego przeciwko Prusom. Przyczyną opracowania planu był była chęć, w związku z montowaną III koalicją antyfrancuską, zmuszenia Królestwa Prus, które w obliczu zbliżającego się kolejnego konfliktu w Europie chciały zachować neutralność, do wystąpienia przeciwko Francji i przepuszczenia przez swoje terytorium wojsk rosyjskich.
Część historyków interpretuje to jako koncepcję odrodzenia państwa polskiego konkurencyjną dla orientacji napoleońskiej (Księstwo Warszawskie jeszcze wtedy nie zostało powołane przez Napoleona), przewidującą pokonanie Prus – w walkach miałyby uczestniczyć również polskie ochotnicze formacje wojskowe – i utworzenie autonomicznego państwa polskiego pod berłem Aleksandra z przyłączonymi ziemiami zaboru pruskiego i Galicją, którą pozyskano by od Austrii w zamian za nabytki w Niemczech lub północnych Włoszech. Zdaniem Jerzego Skowronka jednak „program [planu puławskiego] w sprawie polskiej był znacznie skromniejszy, aniżeli sugerowali to później współpracownicy i apologeci księcia Adama oraz znaczna część historyków”.
Wahania cara i rozwój sytuacji politycznej doprowadziły ostatecznie do fiaska planu, który tymczasem przybrał już konkretną postać planu sztabowego. 18 września 1805 Aleksander zawiesił plan na czas nieokreślony. 30 września car razem z Adamem Jerzym odwiedził rezydencję jego rodziców w Puławach. Dla księstwa wizyta ta była bardzo ważnym wydarzeniem. Wizycie gościa towarzyszyły liczne zabawy, Aleksander zapoznał się też ze zbiorami księżnej Izabeli w Świątyni Sybilli, Czartoryscy nie zdołali jednak osiągnąć swojego głównego celu podczas tych odwiedzin i zmienić decyzji cara. Koncepcja wspólnej walki przeciwko Prusom ostatecznie upadła 9 października, kiedy wysłannik cara książę Piotr Dołgoruki wynegocjował na dworze pruskim zgodę króla Fryderyka Wilhelma III na przemarsz wojsk rosyjskich. Na wiadomość o tym Aleksander natychmiast opuścił Puławy i udał się na dwór pruski, gdzie zawarł symboliczne przymierze z Fryderykiem Wilhelmem III nad grobem Fryderyka II – nadzieje stronnictwa prorosyjskiego okazały się płonne.
Przetaczające się od kilku lat przez Europę wojny napoleońskie spowodowały, że wśród członków rodziny Czartoryskich ujawniły się różne, często przeciwstawne sympatie i koneksje polityczne. Książę Adam Kazimierz od dawna sympatyzował z Austrią, przyjaźnił się z cesarzem Józefem II i jego następcą Leopoldem II, a w 1808 otrzymał nawet rangę feldmarszałka austriackiego. Jego starszy syn Adam Jerzy, w latach 1804–1806 minister spraw zagranicznych w rządzie Rosji, a formalnie aż do 1831 sekretarz i członek Rady Państwa w Imperium Rosyjskim, pozostawał wierny orientacji prorosyjskiej (po przegranej bitwie pod Austerlitz w 1805 był jedynym, oprócz carskiego adiutanta, członkiem jego świty, który towarzyszył mu w ucieczce z pola bitwy); młodszy syn Konstanty Adam wstąpił natomiast do wojska francuskiego, gdzie awansował do stopnia pułkownika. Sympatie napoleońskie wykazywała też córka Zofia, której mąż Stanisław Zamoyski również uczestniczył w kampaniach wojennych po stronie Francuzów. Druga córka Maria wykazywała zainteresowania literackie – kiedy w 1807 utworzono Księstwo Warszawskie, jedną z ważniejszych instytucji kulturalnych tego czasu stał się salon literacki prowadzony w Warszawie w latach 1808–1816 przez Marię Wirtemberską; spotkania uczestniczących w nim literatów (m.in. Jana Ursyna Niemcewicza) Maria nazywała „błękitnymi sobotami”.
Sama Izabela i jej mąż Adam Kazimierz nadal mieszkali w Puławach, które do 1809 pozostawały w granicach Austrii. Kiedy w owym roku wybuchła wojna polsko-austriacka, polskie wojsko dotarło również do Puław, a 29 czerwca 1809 w puławskim pałacu stanęła główna kwatera dowódcy księcia Józefa Poniatowskiego. Wkraczających żołnierzy powitano bardzo uroczyście, przy wejściu do kompleksu pałacowego wzniesiono bramę triumfalną, a księżna Izabela wygłosiła napisany przez siebie wiersz Do Wojska Polskiego. Wybrani, najwaleczniejsi żołnierze mogli też zwiedzić Świątynię Sybilli, oprowadzani po niej przez samą księżną – panowało powszechne przekonanie o spełnieniu proroctw puławskiego mitu sybillińskiego i odzyskaniu przez Polskę niepodległości. Przy okazji pobytu Poniatowskiego w Puławach symbolicznie otwarto też nowe muzeum księżnej Izabeli – Dom Gotycki, na ścianie Domu poświęconej Tadeuszowi Kościuszce umieszczono napis „Oby odtąd zwycięstwa nasze zatrzeć mogły pamięć klęsk doznanych”; budowla ta nie była jednak jeszcze wykończona, jej właściwe otwarcie nastąpiło w 1811.
3 lipca na rozkaz Napoleona Poniatowski opuścił Puławy, aby dalej zajmować Galicję; w Puławach pozostali ranni i chorzy, dla których zorganizowano szpital, przewożono później do niego również żołnierzy, którzy odnieśli rany w późniejszych bitwach, m.in. pod Sandomierzem. Izabela Czartoryska bardzo zasłużyła się w opiece nad rannymi. Jak wspominał później gen. Julian Sierawski:
W zbiorach Muzeum Czartoryskich zachował się też anonimowy rysunek przedstawiający rannych pod Sandomierzem i wyleczonych w Puławach żołnierzy składających kule inwalidzkie pod pomnikiem w parku w Puławach. Przedstawiony na rysunku pomnik bogini Flory w rzeczywistości jednak nigdy nie istniał. Rysunek z tym fantastycznym wyobrażeniem żołnierze przesłali księżnej jako wyraz wdzięczności za wyleczenie, a ta złożyła go w Świątyni Sybilli.
Wojna polsko-austriacka szybko zakończyła się zwycięstwem wojsk polskich i na mocy pokoju w Schönbrunn w październiku 1809 Puławy weszły w skład Księstwa Warszawskiego.
Drugim dziełem życia Izabeli Czartoryskiej, obok Świątyni Sybilli, był Dom Gotycki, wzniesiony w puławskim parku tuż koło Świątyni i mieszczący przede wszystkim pamiątki obce. Z planami jego wybudowania księżna nosiła się jeszcze podczas budowy Świątyni Sybilli; symboliczna inauguracja niewykończonego Domu nastąpiła podczas wizyty księcia Poniatowskiego w 1809, jednak oficjalne otwarcie, połączone z urodzinami Marii Wirtemberskiej, miało miejsce dopiero 25 marca 1811. Podobny budynek (również o nazwie Dom Gotycki) zbudowała wcześniej w Arkadii rywalizująca z Izabelą w działalności kolekcjonerskiej Helena Radziwiłłowa, jednak prawdziwych inspiracji dla puławskiej budowli należałoby szukać na zachodzie Europy, w szczególności w angielskim Gothic Castle Horace’a Walpole’a i niemieckim Gothisches Haus książąt Anhalt-Dessau w Wörlitz, który księżna odwiedziła w 1785. Jak pisze Zdzisław Żygulski:
Autorem projektu architektonicznego budynku (wzniesionego z wykorzystaniem elementów dawnego pawilonu barokowego, który wcześniej stał w tym miejscu) był znowu Chrystian Piotr Aigner, przy aranżacji wnętrz współdziałali Fryderyk Bauman i Wojciech Jaszczołd, w pracach decydujący głos miała jednak zawsze księżna Izabela i to ją należy uznać za właściwą autorkę koncepcji puławskiego muzeum. Zachowany do dzisiaj dwukondygnacyjny budynek o nieregularnym kształcie został wzniesiony w stylu gotyckim. Z zewnątrz Dom stanowił swoiste lapidarium – w jego ściany (z których każda nosiła inną nazwę) wmurowano fragmenty architektury i rzeźby, a także okazy ceramiczne i metalowe. Nad drzwiami wejściowymi umieszczono cytat z Eneidy Wergiliusza: Sunt lacrimae rerum et mentem mortalia tangunt (pol.: „I pamiątki łzy wyciskają i rzeczy duszę rozczulają”), lepiej znany w skróconej formie: Sunt lacrimae rerum (w dosłownym tłumaczeniu: „są łzy rzeczy”), dobrze oddający charakter zbiorów Domu. Owymi łzami rzeczy była niezliczona ilość pamiątek historycznych i dzieł sztuki pomieszczonych w Domu. Pamiątki te Izabela zgromadziła częściowo podczas swoich podróży zagranicznych, częściowo otrzymywała je w darze. Kolekcję wzbogacały również grabieże podczas wojen napoleońskich. Dużo obiektów sztuki flamandzkiej, burgundzkiej i hiszpańskiej księżna pozyskała np. od skarbnika Orderu Złotego Runa w Brukseli, Jana Karola Beydaelsa da Zittaerta, który w 1794, uciekając przed armią francuską, wywiózł je do Wiednia; na terenie Niemiec i obecnej Belgii w latach 1810–1811 z ramienia księżnej działał też gen. Michał Sokolnicki, pozyskując dla niej np witraże z tamtejszych kościołów (częściowo wprawiono je w okna Domu gotyckiego, nie zachowały się do dzisiejszych czasów) i iluminowane rękopisy z XV wieku (obecnie w Bibliotece Czartoryskich).
Większość zbiorów w Domu Gotyckim była pochodzenia obcego, uzupełniano je jednak również o eksponaty polskie, które ideowo korespondowały ze zbiorami zagranicznymi. Według Zdzisława Żygulskiego zbiory te można podzielić na cztery zespoły ideowe:
Lapidarium – zabytki umieszczone na zewnętrznych ścianach Domu Gotyckiego. Każda ze ścian nosiła osobną nazwę, która korespondowała z umieszczonymi na niej pamiątkami. Były to kolejno ściany: Kazimierza Wielkiego (na której był wmurowany m.in. orzeł z zamku Łobzowie pod Krakowem, zbudowanego przez Kazimierza Wielkiego); Długosza (m.in. z pamiątkami z Wawelu, w tym 24 głowami wawelskimi z Sali Poselskiej); Rzymska (m.in. z pamiątkami przywiezionymi z Rzymu przez Adama Jerzego, syna Izabeli); Cyda i Chimeny (zawierająca pamiątki o charakterze romantycznym, m.in. kamienie z rzekomego grobu tej pary hiszpańskich kochanków); Gostynińska (nazwa wzięta od zabytku określonego jako „cegły i drzewo wzięte z pokoju w Gostyninie, w który Szujscy poumierali”); Boguty i Sędziwoja (nazwa od dwóch kamiennych posągów z rzekomych grobów dwóch postaci z czasów średniowiecza z Wielkopolski); Kościuszki (nie tylko z pamiątkami po bohaterze, ale też np. kulą z bitwy pod Wiedniem w 1683); Litewska (przede wszystkim z fragmentami architektury Wilna) i wreszcie ściana Żółkiewskiego, otoczonego w Puławach ogromnym kultem, z brązową figurką hetmana.
Pamiątki historyczne po sławnych postaciach historii świata. Zespół ten stanowił najliczniejszą grupę eksponatów i trzon kolekcji Domu Gotyckiego. Wśród postaci tych dominowali cesarze, królowie, książęta i rycerze; np. liczną grupę eksponatów stanowiły pamiątki po Napoleonie, księżna posiadała też pamiątki po Ludwiku XVI, Ryszardzie Lwie Serce, Henryku VIII, Karolu I i jego antagoniście Oliverze Cromwellu, rycerzu Cydzie i jego ukochanej Chimenie. Wśród postaci upamiętnionych w Domu Gotyckim byli też bojownicy o wolność jak Jerzy Waszyngton czy legendarny Wilhelm Tell, poeci, uczeni i filozofowie: w Domu znajdowały się m.in. krzesła Williama Szekspira i Jana Jakuba Rousseau, maska pośmiertna Isaaca Newtona, pamiątki po Jamesie Cooku i Wolterze i liczne autografy, m.in. Johanna Wolfganga Goethego i Friedricha Schillera.
Osobliwości, gromadzone na wzór różnych europejskich kunst- i wunderkamer, czyli gabinetów osobliwości. Do eksponatów tych należały okazy niezwykłej broni (np. puginał o rękojeści z kości ludzkiej z czasów księcia Alby), czy galeria sławnych więźniów od Ryszarda Lwie Serce po XVIII-wiecznych więźniów stanu. Do tradycji wystawiania tego eksponatów nawiązano później w krakowskim Muzeum Czartoryskich w 1876, urządzając w nim sekretny gabinet „Ciekawości”.
Dzieła malarstwa i sztuki użytkowej, które przez księżną nie były kojarzone z postaciami historycznymi, lecz które trafiły do muzeum dzięki walorom artystycznym. W Domu Gotyckim wisiały m.in. trzy najcenniejsze obrazy, jakie kiedykolwiek znajdowały się w kolekcjach polskich muzeów: Dama z gronostajem Leonarda da Vinci, Krajobraz z miłosiernym Samarytaninem Rembrandta (oba znajdują się obecnie w Muzeum Czartoryskich w Krakowie) oraz Portret młodzieńca Rafaela Santi (zaginiony w czasie II wojny światowej). Damę z gronostajem (obraz ten jak również Portret młodzieńca zakupił we Włoszech dla księżnej Izabeli jej syn Adam Jerzy) można aczkolwiek zaliczyć również do pierwszej grupy eksponatów. Izabela nie znała historii powstania obrazu i prawdziwej tożsamości modelki i utożsamiała ją z Madame Féron, nazywaną „La Belle Ferronière”, kochanką króla Francji Franciszka I, tak więc obraz można zaliczyć do grupy pamiątek pod Franciszku I, aczkolwiek o błędnej atrybucji.Księżna Izabela sprawowała osobistą pieczę nad wszystkimi tymi zbiorami, ich gromadzenie, opracowywanie i katalogowanie zabierało jej większość czasu aż do opuszczenia Puław w 1831. Na szczególną uwagę zasługuje monumentalny własnoręcznie przez nią spisany i ilustrowany Katalog pamiątek złożonych w Domu Gotyckim w Puławach w trzech tomach in folio ze szczegółowym opisem wszystkich pamiątek. Na jego podstawie w 1828 w Warszawie ukazał się pierwszy polski drukowany katalog muzealny: Poczet pamiątek zachowanych w Domu Gotyckim w Puławach pod red. Izabeli Czartoryskiej, będący głównym źródłem wiadomości o zbiorach Domu Gotyckiego.
Kiedy w 1812 rozpoczęła się wojna francusko-rosyjska, w Polsce pojawiła się nadzieja całkowitego odrodzenia państwa polskiego w jego przedrozbiorowych granicach. 28 czerwca 1812 w Warszawie otwarto posiedzenie sejmu, na którym ogłoszono zawiązanie Konfederacji Generalnej i przywrócenie Królestwa Polskiego. Marszałkiem konfederacji został Adam Kazimierz Czartoryski, mąż Izabeli. Uchwałami konfederacji przywrócono w zasadzie ustrój Rzeczypospolitej Obojga Narodów, w tym dawny herb z Orłem i Pogonią, wprowadzono też błękitno-karmazynowe barwy narodowe (z czasów konfederacji barskiej). Izabela towarzyszyła mężowi w jego nowych obowiązkach; m.in. trzy razy w tygodniu organizowała wieczorne herbaty, na których przyjmowano ok. 200 osób, uczestniczyła w manifestacjach na ulicach i placach, rozrzucając wraz z innymi damami błękitno-karmazynowe kokardy. Adam Kazimierz, będąc już w podeszłym wieku i czując, że nie ma realnej władzy ani wpływu na bieg wypadków, szybko jednak zrezygnował z funkcji marszałka i powrócił do Sieniawy; żona wkrótce podążyła za nim i stamtąd oraz z Puław obserwowała dalszy bieg wypadków.
W wyprawie na Rosję, która rozpoczęła się w tym samym miesiącu, wziął udział również syn Izabeli, Konstanty, który zasłużył się w zdobyciu Smoleńska a później został ciężko ranny pod Możajskiem. Księżna żywo interesowała się przebiegiem kampanii, dając w swojej korespondencji przekonaniu, że zbliża się czas odrodzenia Polski. Kiedy pod Smoleńskiem poległ zaprzyjaźniony z Puławami Michał Grabowski, uczciła go upamiętniającym napisem w grotach puławskich. Po kilku miesiącach, wobec klęsk wojska Napoleona, entuzjazm Polaków szybko opadł, a w 1813 wojska rosyjskie zajęły Polskę. Klęska nie spowodowała jednak represji wobec Czartoryskich, do których car Aleksander odnosił się przyjaźnie, m.in. ze względu na związki, które go łączyły z Adamem Jerzym. W 1815 na skutek postanowień kongresu wiedeńskiego Puławy znalazły się w Królestwie Polskim.
Po utworzeniu Królestwa Kongresowego jego namiestnikiem, wbrew oczekiwaniom polskiego społeczeństwa i samej Czartoryskiej, nie został jej syn Adam Jerzy, lecz Józef Zajączek. Zawiedziona w swoich nadziejach księżna powróciła do Puław, gdzie zajęła się pracą w swojej rezydencji. Przede wszystkim nadal zajmowała się swoimi zbiorami w Świątyni Sybilli i Domu Gotyckim, ciągle je poszerzając. W 1818 po śmierci Tadeusza Czackiego od jego spadkobierców odkupiono i w 1819 przewieziono do Puław bibliotekę składającą się z 15 000 tomów. Od tego czasu biblioteka Czartoryskich stała się jedną z najcenniejszych w kraju.
Księżna interesowała się też położeniem chłopów w swoim majątku, zwłaszcza sprawami edukacji. We Włostowicach założyła jedną z pierwszych na Lubelszczyźnie szkół elementarnych (budynek zachował się do dzisiaj i jest obecnie siedzibą Muzeum Oświatowego w Puławach), potem otworzyła jeszcze dwie inne szkoły (w tym jedną dla dziewcząt), a w 1816 ofiarowała w Puławach dom z ogrodem na rzecz Instytutu Nauczycieli Elementarnych i Organistów – jednego z pierwszych w Polsce zakładów kształcenia nauczycieli.
Chociaż większość będących jej poddanymi włościan była niepiśmienna, pisała też książki dla ludu. W 1815 we Wrocławiu wydano jej Książkę do pacierzy dla dzieci wiejskich podczas Mszy Świętej dla szkółki puławskiej napisaną, zawierającą nie tylko modlitwy, lecz również wiersze (samej księżnej i Jana Kochanowskiego) i pouczenia dotyczące życia moralnego. W 1819 wydała Pielgrzyma w Dobromilu, czyli nauki wiejskie z dodatkiem powieści i 40 obrazkami, ramową opowieść o królach Polski. W 1821 ukazał się Pielgrzym w Dobromilu, część druga, czyli dalszy ciąg nauk wiejskich z dziesięcią obrazkami i muzyką, tym razem poświęcony wybitnym pisarzom, hetmanom, bohaterom; do obu części dodane były wskazówki moralne, gospodarskie itp., jak również powieści wiejskie autorstwa jej córki Marii Wirtemberskiej. Obie książki napisała z myślą o wykorzystaniu ich w swojej szkole wiejskiej we Włostowicach, cieszyły się one jednak powodzeniem w całym kraju. Trzecią pracą literacką Czartoryskiej powstałą w tym czasie był napisany po francusku Dziennik podróży do Cieplic, opisujący jej wrażenia z podróży na Dolny Śląsk, którą odbyła w celach leczniczych w 1816.
Podczas gdy w okresie tym Czartoryska przebywała głównie w Puławach, jej mąż Adam Kazimierz jako były dowódca galicyjskiej Nobelgarde i austriacki feldmarszałek wolał zamieszkiwać w swojej siedzibie w Sieniawie. W 1818 z okazji wizyty cara Aleksandra odbył się tam zjazd rodzinny Czartoryskich, na który przybyli też Izabela, Adam Jerzy i Maria. Książę generał jednak coraz bardziej podupadał na zdrowiu, stopniowo wycofywał się z życia towarzyskiego i wreszcie zmarł w 1823. Został pochowany w kościele Świętego Krzyża w Warszawie obok swojego ojca Augusta Aleksandra i tragicznie zmarłej w dzieciństwie córki Teresy. Klucz końskowolski z Puławami odziedziczył Adam Jerzy, Izabela nadal mogła jednak korzystać z pałacu, parku, oranżerii, cieplarni, wciąż dbała też o okoliczne wioski.
Kiedy w 1830 wybuchło powstanie listopadowe, Adam Jerzy Czartoryski, chociaż był przeciwnikiem powstania, został prezesem Rządu Tymczasowego a później Rządu Narodowego. Działania wojenne wkrótce ogarnęły też Puławy. W lutym 1831 rosyjski generał Cyprian Kreutz wkroczył ze swoimi oddziałami w Lubelskie, zajmując również Puławy. Kiedy po drugiej stronie Wisły do Góry Puławskiej zbliżyły się wojska polskie pod dowództwem pułkowników Łagowskiego i Kozakowskiego, przekradła się do nich Aleksandra Zaborowska, panna z dworu księżnej, informując ich o położeniu i liczebności garnizonu. Doszło do bitwy zakończonej zwycięstwem Polaków, którzy wzięli do niewoli 170 dragonów, potem jednak wycofali się z powrotem za Wisłę. Ściągnęło to odwet nieprzyjaciela – Rosjanie splądrowali Puławy, omijając jedynie pałac, w którym księżna udzieliła schronienia mieszkańcom. Kiedy z odsieczą nadciągnął gen. Józef Dwernicki, doszło do kolejnej, o wiele bardziej zaciętej bitwy, w czasie której ostrzeliwano też pałac, kule przelatywały przez pokoje, zagrażając życiu domowników. Gorycz sytuacji pogłębiał fakt, że wojskami rosyjskimi szturmującymi Puławy dowodził wtedy Adam Wirtemberski, syn Marii Wirtemberskiej i wnuk Izabeli, który podczas powstania przeszedł na stronę rosyjską. Rosjan wreszcie wyparto w stronę Kurowa, stało się jednak jasne, że dalsze przebywanie Czartoryskich w pałacu zagrożonym ciągłym bombardowaniem przez Rosjan jest niemożliwe. W nocy z 5 na 6 marca 1831 księżna Izabela z córkami Marią Wirtemberską i Cecylią Beydale na prośbę syna Adama Jerzego zdecydowała się pieszo opuścić Puławy i schronić się w Górze Puławskiej na lewym brzegu Wisły. Ostatecznie schronienie znalazła w należącym do córki Marii Wysocku w Galicji. Po przegranym powstaniu wszystkie majątki Czartoryskich w zaborze rosyjskim zostały skonfiskowane.
Izabela Czartoryska zmarła w Wysocku 19 czerwca 1835 w wieku 90 lat. Pochowano ją początkowo w Moszczanach, w 1860 trumnę z jej ciałem przewieziono do grobowca rodzinnego Czartoryskich w Sieniawie.
Izabela Czartoryska, od piętnastego roku życia zamężna z Adamem Kazimierzem, prowadziła bardzo bujne życie erotyczne, również w późniejszym okresie życia, kiedy się zaangażowała w działalność patriotyczną. Jej związki z innymi mężczyznami są często trudne do ustalenia, dlatego też poniższa lista kochanków księżnej nie może być wyczerpująca. Mąż Adam Kazimierz przeważnie wiedział o tych związkach i je tolerował, sam również miał kochanki wśród dam arystokracji. Swoboda życia seksualnego Izabeli była później kłopotliwa dla jej dzieci i potomków w XIX wieku, w wieku XVIII takie zachowanie Izabeli i jej męża mieściło się jednak w kanonach epoki – wynikało ono z rozpowszechnionego w owym czasie libertynizmu.
Charakter i postępowanie Izabeli trafnie charakteryzuje fraszka Tomasza Kajetana Węgierskiego, który tak o niej pisał:
Hrabia Alojzy Fryderyk von Brühl – syn Henryka von Brühla, pierwszego ministra Augusta III, reżyser sztuk teatralnych w Thėâtre de Société, w którym w 1765 grała Izabela.
Stanisław August Poniatowski – król Polski i kuzyn Izabeli, pieszczotliwie nazywany przez nią „Antosiem” (jego prawdziwe imiona brzmiały Stanisław Antoni, imię August przybrał dopiero po koronacji). Poniatowski był ojcem Marii Anny, drugiej córki księżnej.
Franciszek Ksawery Branicki – generał, później hetman wielki koronny, jego wojska tłumiły konfederację barską. Przypuszczalny ojciec Zofii, najmłodszej córki Izabeli.
Adrien Louis de Bonnières, hrabia de Guines – ambasador francuski w Londynie w latach 1770–1776, poznany przez Czartoryską w 1772.
Armand Louis de Gontaut, książę de Lauzun – „duczek lozański”, ojciec Konstantego Adama, drugiego syna Izabeli.
Kazimierz Rzewuski – pisarz polny koronny, prawdopodobny ojciec Cecylii Beydale, która wychowywała się na dworze Czartoryskich. Izabela utrzymywała w tajemnicy fakt, że Cecylia jest w rzeczywistości jej córką, prawdę wyznała dopiero wtedy, kiedy w Cecylii zakochał się i chciał się z nią ożenić jej syn Konstanty Adam.
Ignacy Rychłowski – drobny szlachcic, poseł na sejm 1775; według poufnej gazetki Tadeusza Ostrowskiego oszalał z miłości do Izabeli, sprzedał swoją jedyną wioskę i kupił magnacką karetę, aby przypodobać się księżnej.
Przed opuszczeniem Puław Czartoryska zdołała ukryć zbiory muzealne Świątyni Sybilli i Domu Gotyckiego oraz część księgozbioru biblioteki puławskiej i archiwum rodowego. Kolekcje te zakopywano w lochach Świątyni Sybilli, piwnicach i grotach, kościele św. Józefa we Włostowicach i klasztorze Reformatów w Kazimierzu Dolnym, ukrywano też u zaprzyjaźnionych rodów w całej Polsce. Po upadku powstania przemycano je przez austriacką granicę, większość książek i archiwaliów trafiła do Sieniawy, a zbiorów muzealnych ze Świątyni Sybilli i Domu Gotyckiego do Krasiczyna; dzięki temu większość kolekcji ocalała. Od lat 40. do 60. XIX wieku zbiory Izabeli Czartoryskiej stopniowo przewożono do Paryża, do Hôtel Lambert, rezydencji Adama Jerzego Czartoryskiego. W latach 70. syn Adama Jerzego Władysław Czartoryski podjął decyzję o ich przeniesieniu do Krakowa, ostatecznie Muzeum Książąt Czartoryskich w Krakowie zostało otwarte dla publiczności 1 grudnia 1876.
W 1897 utworzono ordynację, istniejącą do 1949, zarządzającą Muzeum i Biblioteką Czartoryskich, którą w latach 70. XIX wieku również przeniesiono z Paryża do Krakowa. Tuż przed wybuchem II wojny światowej, w sierpniu 1939, najcenniejszą część zbiorów ukryto w piwnicy pałacu w Sieniawie, Niemcy jednak odkryli je i splądrowali kolekcję. Podczas wojny zaginął m.in. obraz Portret młodzieńca Rafaela. Po wojnie, w 1950, Muzeum włączono do Muzeum Narodowego w Krakowie jako „Oddział – Zbiory Czartoryskich”. Od 1991 pieczę nad zbiorami Muzeum Czartoryskich w Krakowie sprawuje Fundacja Książąt Czartoryskich. 29.11.2016 kolekcję zakupiło państwo polskie.
Działalnością literacką Izabela Czartoryska parała się przez całe życie. Pisała wspomnienia, wiersze, książki umoralniające. Jej twórczość, podobnie jak przebudowa pałacu i parku puławskiego, była utrzymana przede wszystkim w duchu sentymentalizmu, Izabela nie akceptowała klasycyzmu. Izabela Czartoryska jest również autorką katalogów swoich zbiorów muzealnych i książki poświęconej zakładaniu ogrodów. Większość tej twórczości za jej życia pozostawała w rękopisie, do dzisiaj również nie wydano wszystkich jej utworów.
Książka do pacierzy dla dzieci wiejskich podczas Mszy Świętej dla szkółki puławskiej napisana (1815)
Pielgrzym w Dobromilu, część druga, czyli dalszy ciąg nauk wiejskich z dziesięcią obrazkami i muzyką (1821)
 Listy z hr. Flemingów księżny Izabelli Czartoryskiej do starszego syna swego księcia Adama (wyd. 1887)
Correspondance inédite d'Isabelle Czartoryska avec J.C. Lavater (wyd. 1970)Wybór dzieł nieopublikowanych:
Alina Aleksandrowicz [et al.]: Z przeszłości kulturalnej Lubelszczyzny. Lublin: Wydawnictwo Lubelskie, 1978.
Mieczysław Kseniak: Rezydencja książąt Czartoryskich w Puławach. Lublin: idea Media, 1998. ISBN 83-90734-2-5. LCCN 98223354. OCLC 751340161. (pol.)
Muzeum Czartoryskich: Historia i zbiory. Kraków: Muzeum Narodowe w Krakowie, 1998. ISBN 83-87312-11-8.
Alina Aleksandrowicz: Izabela Czartoryska: Polskość i europejskość. Lublin: Wydawnictwo Uniwersytetu Marii Curie-Skłodowskiej, 1998. ISBN 83-227-1092-5.
Alina Aleksandrowicz: Różne drogi do wolności: Puławy Czartoryskich na przełomie XVIII i XIX wieku: Literatura i obyczaj. Puławy: Towarzystwo Przyjaciół Puław, 2011. ISBN 978-83-61472-07-0.
Zofia Gołębiowska: W kręgu Czartoryskich: Wpływy angielskie w Puławach na przełomie XVIII i XIX wieku. Lublin: Wydawnictwo Uniwersytetu Marii Curie-Skłodowskiej, 2000. ISBN 83-227-1621-4.
Marian Kamil Dziewanowski: Książę wielkich nadziei: Biografia księcia Adama Jerzego Czartoryskiego. Wrocław: atla 2, 1998. ISBN 83-86882-95-6.
Ludwik Zygmunt Dębicki: Puławy (1762–1830): Monografia z życia towarzyskiego, politycznego i literackiego na podstawie archiwum książąt Czartoryskich w Krakowie, t. 1–4. Lwów: Gubrynowicz i Szmidt, 1887–1888.
Wacław Zawadzki (oprac.): Polska Stanisławowska w oczach cudzoziemców, t. 1–2. Warszawa: Państwowy Instytut Wydawniczy, 1963.
Julian Ursyn Niemcewicz: Pamiętniki czasów moich, t. 1–2. Warszawa: Państwowy Instytut Wydawniczy, 1957.
Adam Jerzy Czartoryski: Pamiętniki i memoriały polityczne. Warszawa: Instytut Wydawniczy „Pax”, 1986. ISBN 83-211-0669-2.
Katrin Schulze: »Verschiedene Gedanken über die Art und Weise, Gärten anzulegen«. Die polnische Fürstin Izabela Czartoryska und ihr Gartenbuch aus dem Jahr 1805. In: Die Gartenkunst (ISSN 0935-0519) 17 (2/2005), S. 338–362.

Jack Leonard „J. L.” Warner (ur. 2 sierpnia 1892 w London, zm. 9 września 1978 w Los Angeles) – amerykański producent filmowy i przedsiębiorca, współzałożyciel i prezes Warner Brothers. Jego kariera w branży filmowej trwała około czterdziestu pięciu lat, najdłużej ze wszystkich ówczesnych prezesów hollywoodzkich wytwórni filmowych.
Piastując stanowisko wiceprezesa ds. produkcji Warner Bros., wraz z bratem Samem doprowadził do powstania pierwszego filmu dźwiękowego pt. Śpiewak jazzbandu. Po śmierci Sama rozpoczął długoletnią walkę o władzę nad wytwórnią ze starszymi braćmi, Harrym i Albertem. W latach 50. XX wieku przejął wyłączną kontrolę nad Warner Bros. po tym, jak potajemnie nabył udziały od braci, po uprzednim przekonaniu ich do wspólnej sprzedaży przedsiębiorstwa.
Chociaż jego pracownicy lękali się go i kpili z jego specyficznego poczucia humoru, zdobył szacunek środowiska filmowego za swoje trafne decyzje i bezkompromisowość. Zatrudnił wiele gwiazd wytwórni i promował produkcję dramatów filmowych o problemach społecznych Ameryki lat 30., które stały się znakiem rozpoznawczym Warner Brothers.
W trakcie kariery był postrzegany jako osoba enigmatyczna i pełna sprzeczności. Chociaż był zagorzałym republikaninem, w wielu swoich filmach propagował Nowy Ład, politykę demokratycznego prezydenta Franklina Roosevelta. Krytykował faszyzm i III Rzeszę na długo przed przyłączeniem się Stanów Zjednoczonych do II wojny światowej. Jednocześnie był przeciwnikiem komunizmu i po wojnie zeznawał przed Komisją Izby Reprezentantów ds. Działalności Nieamerykańskiej, gdzie dobrowolnie podał nazwiska scenarzystów zwolnionych z powodu przynależności do Komunistycznej Partii Stanów Zjednoczonych lub sympatii prokomunistycznych. Pomimo kontrowersyjnego wizerunku publicznego, Warner odgrywał istotną rolę w przemyśle filmowym, aż do przejścia na emeryturę na początku lat 70. XX wieku.
Jack Warner urodził się jako Jacob Warner 2 sierpnia 1892 roku w mieście London, w kanadyjskiej prowincji Ontario. Jego rodzice byli żydowskimi imigrantami z Mazowsza, którzy mówili głównie w języku jidysz. Był piątym żyjącym synem Benjamina Warnera, szewca z Krasnosielca, znajdującego się wtedy pod zaborem rosyjskim, i jego żony Pearl Leah z domu Eichelbaum. Rodzice Warnera w 1876 roku zawarli związek małżeński i jeszcze przed wyemigrowaniem do Ameryki dochowali się szóstki dzieci, z których jedno zmarło w dzieciństwie. Wśród nich znajdowali się starsi bracia Jacka, Hirsh, który później przyjął imię Harry, a także Abraham (Albert) i Samuel (Sam). Rodzina Warnerów wspominała Krasnosielc jako „wrogi świat”, gdzie „nocne rajdy Kozaków, pogromy i gwałty na kobietach były częścią życia Żydów ze sztetli”.
W celu znalezienia lepszego miejsca do życia dla siebie i swojej rodziny, w 1888 roku Benjamin udał się do Hamburga, a stamtąd wypłynął na statku do Ameryki. Dotąd nosił nazwisko „Wonsal” lub „Wonskolaser”. Po przybyciu do Nowego Jorku zmienił nazwisko na „Warner”, które później przybrała reszta jego rodziny. Po niecałym roku Pearl i dwójka dzieci dołączyły do niego w Baltimore. W tym mieście na świat przyszła piątka ich dzieci.
Na początku ostatniej dekady XIX wieku Benjamin Warner zdecydował się przenieść wraz z rodziną do Kanady, gdzie szansę na poprawę warunków życiowych widział w prowadzeniu handlu obwoźnego polegającego na skupowaniu futer od traperów w zamian za produkty blaszane. Tam narodzili się ich synowie: Jack i David. Po trudnych dwóch latach rodzina Warnerów powróciła do Baltimore. W Baltimore na świat przyszła następna dwójka dzieci, Sadie i Milton. W 1896 roku za namową Harry’ego Warnera, który nieco wcześniej w Youngstown w stanie Ohio założył warsztat naprawy obuwia, reszta rodziny przeniosła się do tego prężnie rozwijającego się miasta przemysłowego. Benjamin pracował w zakładzie syna, zanim zdobył pożyczkę na otwarcie sklepu mięsno-spożywczego w centrum miasta.
Jack Warner spędził większość swojego dzieciństwa w Youngstown. Uważał, że doświadczenia z tego miasta wpłynęły na jego wrażliwość. Jak napisał w swojej autobiografii: „John Edgar Hoover powiedział mi, że w tym czasie Youngstown było jednym z najniebezpieczniejszych miast w Ameryce i miejscem spotkań sycylijskich bandytów działających w mafii. W każdą sobotę w naszym sąsiedztwie miało miejsce jedno lub dwa morderstwa, a noże i kastety były podstawowym wyposażeniem grasujących w okolicy młodych, gorących głów”. Warner twierdził, że na krótko należał do ulicznego gangu działającego w Westlake’s Crossing, cieszącej się złą sławą dzielnicy położonej na zachód od centrum miasta. W tym czasie zebrał pierwsze doświadczenia w show-biznesie, śpiewając w miejscowych teatrach w duecie z innym początkującym, śpiewającym i tańczącym artystą. W trakcie krótkiej kariery w wodewilu oficjalnie zmienił nazwisko na Jack Leonard Warner. Starszy brat Sam nie pochwalał jego młodzieńczych poczynań. Poradził Jackowi: „Zejdź ze sceny, ale trzymaj się najbliżej jak możesz kasy biletowej. To tam są pieniądze”.
W Youngstown bracia Warnerowie podjęli pierwsze, nieśmiałe kroki w przemyśle rozrywkowym. Na początku XX wieku Sam Warner założył spółkę ze sąsiadem i razem przejęli miejscowy teatr, Old Grand Opera House, w którym wystawiali tanie sztuki teatralne i wodewilowe. Interes zbankrutował po pierwszym sezonie. Następnie Sam Warner zdobył posadę kinooperatora w Idora Park, lokalnym parku rozrywki. Przekonał całą rodzinę o obiecujących możliwościach nowego medium i wytargował od pewnego bankrutującego kinooperatora zakup kinetoskopu za sumę 1000 dolarów. Cena ta przewyższyła wszystkie rodzinne oszczędności i aby zebrać wymaganą kwotę, Jack Warner za 150 dolarów zastawił swojego konia.
Przedsiębiorczy bracia prowadzili kino objazdowe w całym Ohio i Pensylwanii, wyświetlając jedyny posiadany przez nich film, zużytą kopię popularnego westernu Napad na ekspres (1903). W 1905 roku wynajęli opuszczony sklep w New Castle, przerabiając go na prowizoryczne kino, któremu nadali nazwę The Bijou. Umeblowali je krzesłami pożyczonymi od miejscowego przedsiębiorcy pogrzebowego. Nastoletni Jack, który wciąż mieszkał w Youngstown, przyjeżdżał na weekendy do kina braci, aby śpiewać podczas wymiany rolek w projektorze. W 1906 roku bracia nabyli małe kino w New Castle, które nazwali The Cascade Movie Palace. Posiadali go do następnego roku, kiedy postanowili porzucić prowadzenie kin na rzecz dystrybucji filmowej. W tym samym roku bracia założyli w Pittsburghu przedsiębiorstwo dystrybucyjne Duquesne Amusement Company, która dobrze prosperowało aż do czasu, gdy zainteresowała się nim Motion Picture Patents Company, firma stanowiąca Trust Edisona, który broniąc pozycji monopolisty, żądał od dystrybutorów wyśrubowanych opłat licencyjnych. W 1909 roku Harry zgodził się przyjąć Jacka do rodzinnej spółki i następnie wysłał go do Norfolk, aby pomagał Samowi w zarządzaniu drugą firmą dystrybuującą filmy. Później w tym samym roku Warnerowie sprzedali swoje przedsiębiorstwa General Film Company na kwotę 52 tys. dolarów.
W 1910 roku bracia Warnerowie zebrali swoje środki i zaangażowali się w produkcję filmową. W 1912 roku udzielili poparcia kierowanej przez filmowca Carla Laemmle Independent Motion Picture Company, która rzuciła wyzwanie monopolistycznej pozycji Trustu Edisona. W tym samym roku Jack Warner objął posadę sklejacza filmów w Nowym Jorku oraz asystenta u boku brata Sama przy realizacji obrazu Dante’s Inferno. Pomimo sukcesu komercyjnego, jaki odniósł ten film, Harry Warner nadal obawiał się gróźb Trustu Edisona. Zerwał układ z Laemmlem i wysłał Jacka do San Francisco, a Sama do Los Angeles. Bracia mieli założyć w tych miastach firmy dystrybucyjne. Braciom szybko udało się osiągnąć wysoką pozycję w prężnie rozwijającym się kalifornijskim rynku filmowym. W 1917 roku wysłano Jacka do Los Angeles, aby założył tam kolejną firmę dystrybucyjną. Pierwsza okazja do wyprodukowania znaczącego filmu nastąpiła w 1918 roku, gdy bracia nabyli prawo do ekranizacji bestsellerowej, pacyfistycznej w wymowie powieści My Four Years in Germany, potępiającej dokonane przez Niemców potworności I wojny światowej. Obraz odniósł sukces artystyczny i kasowy. Czterech braci stać już było na założenie wytwórni filmowej w Kalifornii. W nowym przedsiębiorstwie Jack został wiceprezesem do spraw produkcji. Drugim wiceprezesem został jego starszy brat, Sam. Obaj zajmowali się zdobywaniem scenariuszy, zarządzali produkcją filmową i szukali sposobów na ograniczenie kosztów.
Po sukcesie My Four Years in Germany, w 1919 roku wytwórnia stworzyła popularny serial The Tiger’s Claw. W tym samym roku poniosła porażkę, produkując nieudany film instruktażowy dla armii, zatytułowany Open Your Eyes, traktujący o niebezpieczeństwach chorób wenerycznych. Jest to jedyny obraz, w którym Jack Warner wystąpił przed kamerą, wcielając się w postać żołnierza. W tym okresie wytwórnia odniosła kilka porażek kasowych i popadła w kłopoty finansowe, ale w 1920 roku braciom udało się zaciągnąć pożyczkę na spłatę wcześniejszych długów. Wkrótce później Warnerowie przenieśli produkcję z Culver City do Hollywood, gdzie nabyli kompleks hal na rogu Sunset Boulevard i Bronson Avenue, w miejscu zwanym obecnie Sunset Bronson Studios. Nowa lokalizacja i lepsze studio nie poprawiły znacząco wizerunku wytwórni, który kształtowały niskobudżetowe komedie i pikantne filmy o upadającej moralności.
W 1923 roku wytwórnia odkryła wytresowanego owczarka niemieckiego wabiącego się Rin Tin Tin. Pies zadebiutował w Where the North Begins, filmie opowiadającym o porzuconym i wychowanym przez wilki szczeniaku, który zaprzyjaźnia się z traperem. Początkowe obawy Jacka Warnera wobec tego projektu rozwiały się, gdy osobiście poznał Rin Tin Tina, który według jego opinii „wydawał się bardziej inteligentny niż niektórzy komicy zatrudnieni przez wytwórnię”. Aż do wprowadzenia dźwięku do filmu, Rin Tin Tin stanowił największy skarb wytwórni. Darryl F. Zanuck stworzył kilka scenariuszów dla filmów o Rin Tin Tinie, a podczas jednego roku napisał scenariusze do ponad połowy filmów fabularnych wytwórni. Pomiędzy 1928 a 1933 rokiem Zanuck był prawą ręką Jacka Warnera i jego producentem wykonawczym. Do zakresu zadań Zanucka należała kontrola nad powstającymi każdego dnia filmami. Pomimo sukcesów, jakie odnosiły filmy o Rin Tin Tinie i inne obrazy, Warner Bros. nie było w stanie konkurować z hollywoodzką „Wielką trójką”: Paramountem, MGM i First National.
W 1925 roku bracia Warnerowie rozszerzyli swoją działalność dzięki przejęciu brooklyńskiej wytwórni Vitagraph. Jeszcze w tym samym roku Sam Warner przekonał brata Harry’ego do zawarcia porozumienia z Western Electric dotyczącego wykorzystania przez Warner Bros. opracowanej przez tę firmę technologii Vitaphone, dzięki której możliwe było kręcenie krótkometrażowych filmów dźwiękowych. Sam Warner zmarł na zapalenie płuc 5 października 1927 roku – dzień przed premierą pierwszego pełnometrażowego filmu dźwiękowego pt. Śpiewak jazzbandu. Jack Warner został w ten sposób wyłącznym szefem produkcji. Śmierć starszego brata wstrząsnęła nim. Jak napisał jego biograf: „Przez całe życie Sama, Jacka ożywiał jego słoneczny optymizm, pożądanie ekscytacji, pomysłowość i żyłka hazardzisty. Sam działał też jako bufor pomiędzy Jackiem a jego surowym, najstarszym bratem, Harrym”. W następnych latach Jack żelazną ręką rządził w wytwórni Warner Bros. w Burbank. Po śmierci brata stawał się coraz trudniejszy w obyciu i wzbudzał niechęć w wielu swych pracownikach.
Gdy rodzina rozpaczała po nagłej śmierci Sama, sukces Śpiewaka jazzbandu spowodował, że Warner Bros. awansowało do grona czołowych wytwórni filmowych. Wytwórnia zainwestowała w niego zaledwie 500 tys. dolarów, zbierając 3 mln dolarów zysku. Pozostała piątka głównych hollywoodzkich wytwórni, która kontrolowała większość amerykańskich kin, początkowo próbowała zablokować rosnącą liczbę filmów dźwiękowych. Stojąc przed taką zorganizowaną opozycją, w samym tylko 1928 roku Warner Bros. zrealizowała 12 filmów dźwiękowych. W następnym roku nowo utworzona Amerykańska Akademia Sztuki i Wiedzy Filmowej uhonorowała wytwórnię specjalnym Oscarem za „zrewolucjonizowanie przemysłu filmowego przez wyprodukowanie pionierskiego filmu dźwiękowego”.
Pomimo dobrej koniunktury, Jack Warner krótko trzymał wydatki. Wynagrodzenia reżyserów określał specjalny system kwotowy. Ponadto ograniczył koszty systemu oświetlenia planów zdjęciowych, tak aby wyglądały na tańsze niż były w rzeczywistości.
Wytwórnia wyszła stosunkowo bez szwanku z krachu na giełdzie nowojorskiej i w trzecią dekadę XX wieku wkroczyła produkując różnorodne filmy, w tym „rewiowe musicale” Busby’ego Berkeleya, „wojujące biografie”, „filmy płaszcza i szpady” i „filmy dla kobiet”. Jednakże wytwórnia stała się znana przede wszystkim ze swoich demaskatorskich dramatów społecznych, których realizację popierał Jack Warner. Wśród nich znajdują się takie klasyki filmu gangsterskiego jak Mały Cezar, Wróg publiczny nr 1, czy chwalony przez krytyków Jestem zbiegiem. Niektóre z tych filmów odzwierciedlały zaskakującą, chociaż tymczasową, zmianę w poglądach Jacka Warnera. Pomimo wieloletnich związków z Partią Republikańską, w 1932 roku otwarcie poparł demokratycznego kandydata na urząd prezydenta Stanów Zjednoczonych Franklina Delano Roosevelta, organizując widowisko na jego cześć, które odbyło się na stadionie w Los Angeles. W następnych latach zatrudnił więcej scenarzystów popierających New Deal, którzy zarazem prezentowali mocno lewicowe poglądy.
W tym okresie Warner aktywnie działał w werbowaniu utalentowanych artystów. Aby zapewnić wytwórni odpowiednią liczbę gwiazd filmowych, próbował przejąć ich kontrakty od konkurencji, niekiedy oferując podwojenie zarobków. Taka strategia pozwoliła na przejęcie m.in. trzech gwiazd Paramount Pictures: Williama Powella, Kay Francis i Ruth Chatterton. W 1929 roku Warner przekonał brytyjskiego aktora George’a Arlissa do zagrania tytułowej roli w filmie Disraeli, który okazał się sukcesem. W następnym roku odkrył przyszłe gwiazdy: Jamesa Cagneya, Joan Blondell i Franka McHugh, którzy razem w Nowym Jorku grali w sztuce Penny Arcade. Chociaż Cagney okazał się największym sukcesem polityki przyciągania gwiazd, sprawiał też największe problemy dla Jacka Warnera. Podczas częstych kłótni, do jakich między nimi dochodziło, Cagney, Irlandczyk z pochodzenia, uciekał się do używania wulgaryzmów w języku jidysz, które przyswoił w dzieciństwie spędzonym w nowojorskim Hell’s Kitchen. Również z nim Warner toczył najbardziej zażarte rokowania o warunki kontraktowe. Cagneya denerwowało zaszufladkowanie jako Irlandczyka bijącego kobiety w filmach i kręcenie pięciu obrazów zamiast czterech.
W 1933 roku producent wykonawczy u Warnera, Darryl F. Zanuck, zrezygnował w wyniku konfliktu kontraktowego z Harrym Warnerem. Według listu napisanego przez Jacka Warnera do Willa Haysa, ówczesnego prezesa Motion Picture Producers and Distributors of America, Zanuck zażądał wyższego uposażenia i „zasygnalizował potrzebę podniesienia pensji dla aktorów i personelu uczestniczącego w produkcji filmowej”. W tym samym roku Zanuck założył wytwórnię 20th Century Pictures, które po dwóch latach działalności połączyło się z Fox Film Corporation, tworząc 20th Century-Fox. Wieloletni pracownik Warner Bros., Hal B. Wallis, awansował na pozycję producenta wykonawczego, chociaż Warner nie przekazał mu tak daleko idącej władzy, jaką cieszył się Zanuck, wskutek czego powstał zdecentralizowany system władzy, który często powodował chaos organizacyjny w wytwórni. W jego ramach każdy film był przydzielany odpowiedniemu nadzorcy, którym zazwyczaj był jeden ze scenarzystów. Mimo że Warner Bros. przez lata 30. XX wieku utrzymało wysoki poziom produkcji, filmy cechowały się nierówną jakością, co wynikało „nie tylko z wad systemu nadzoru, ale także rozproszenia władzy wśród kadr twórczych”.
Tymczasem Jack Warner zmniejszył swoją aktywność w procesie tworzenia filmów. Po zatrudnieniu wielu pracowników twórczych odsunął się od procesu produkcji, ograniczając się do opiniowania surowej wersji obrazu. Niemniej jednak Warner surowo obchodził się ze swoimi pracownikami i był „bezlitosny przy zwalnianiu”. Producent filmowy Gottfried Reinhardt stwierdził, że Warner „czerpał radość” z upokarzania podwładnych. „Harry Cohn był skurczybykiem”, powiedział Reinhardt. „Ale był taki przy robieniu interesów; nie był sadystą. [Louis B.] Mayer bywał potworem, ale nie był skąpcem, jakim był Jack”.
Styl zarządzania Jack Warnera irytował wielu pracowników wytwórni. Komik Jack Benny, który kiedyś pracował dla Warner Bros., zauważył: „Jack Warner prędzej powiedziałby kiepski żart, niż zrobił dobry film”. Warner często ścierał się z aktorami i ponoć wyrzucał ich z jadalni dla kierownictwa wytwórni z wyjaśnieniem: „Nie muszę patrzeć na aktorów, gdy jem”. Jednakże zdobył sympatię kilku osobistości ze świata filmu.
Wśród nich była Bette Davis, jedna z czołowych aktorek w Warner Bros, która kiedyś nawet uciekła do Anglii, aby zostać zwolniona z kontraktu z wytwórnią. W późniejszych latach Davis broniła Warnera przed oskarżeniami o nieprzyzwoitość seksualną: „Nie był lubieżnikiem! Jego grzechy były innego rodzaju. Był ojcem, władzą, chwałą. Zajmował się robieniem pieniędzy”. Davis wyjawiła też, że po narodzinach jej dziecka, nastawienie Warnera do niej stało się ciepłe i opiekuńcze. „Staliśmy się niczym ojciec i dziecko. Powiedział mi, że nie muszę wracać do pracy, nim nie będę tego naprawdę chciała. Był troskliwym człowiekiem. Do tej pory nie powiedziano o nim zbyt wielu ciepłych słów”. Warner zaskarbił sobie też wdzięczność Errola Flynna. W 1935 roku osobiście wybrał nieznanego wówczas aktora do zagrania tytułowej roli w filmie Kapitan Blood. W 1936 roku, po sukcesie innego kostiumowego filmu epickiego pt. Szarża lekkiej brygady, Warner podarł jego stary kontrakt i podpisał z nim nowy, wieloletni i podwajający jego tygodniówkę.
Wraz ze zbliżaniem się końca lat 30. XX wieku Jack i Harry Warnerowie coraz bardziej zdawali sobie sprawę ze zagrożeń nazizmu. Jak spostrzegł Bernard F. Dick, „bracia Warnerowie jako synowie polskiego Żyda, który opuścił stary kraj z powodu antysemickich pogromów... mieli osobisty interes w obnażaniu nazizmu”. Ponadto w ich wytwórni długą tradycję miały produkcje krytykujące niemiecki militaryzm, o czym dowodzi chociażby My Four Years in Germany z 1918 roku. Jeszcze w 1917 roku bracia zdobyli prawa do dystrybucji filmu Wojenne narzeczone, w której postać grana przez debiutującą Allę Nazimovą woli raczej popełnić samobójstwo niż rodzić dzieci dla nieokreślonego kraju, którego armia wygląda podejrzanie germańsko”.
Poza tym Jackiem Warnerem wstrząsnęła wiadomość o śmierci Joego Kaufmana, przedstawiciela wytwórni, zamordowanego w 1936 roku w Berlinie przez hitlerowskich bojówkarzy. Warner opisał to wydarzenie następującymi słowami: „Jak wielu Żydów został osaczony w alejce. Oni [nazistowscy chuligani] okładali go pięściami i bili pałkami, potem skopali go na śmierć i zostawili zdychającego”. Od tej pory, gdy pozostałe hollywoodzkie wytwórnie nie dotykały tego tematu, obawiając się krytyki ze strony części amerykańskiej opinii publicznej i utraty niektórych europejskich rynków filmowych, Warner Bros. produkowało obrazy otwarcie krytykujące hitlerowski reżim. W 1939 roku wytwórnia wprowadziła na ekrany film Zeznanie szpiega z Edwardem G. Robinsonem w roli głównej, którego powstanie popierał dyrektor FBI, J. Edgar Hoover. Fabułę dzieła oparto na prawdziwych zdarzeniach z życia tajnego agenta Leona Turrou, który rozpracował niemiecką siatkę wywiadowczą w Stanach Zjednoczonych. Pomimo uregulowań prawnych zakazujących podania prawdziwych tożsamości bohaterów, wytwórnia dążyła do roztoczenia nad filmem „aury autentyczności”. Hall Wallis nalegał na zrezygnowanie z napisów początkowych, aby nadać Zeznaniom szpiega „charakter kroniki filmowej”. Obraz spotkał się z ostrą krytyką. Recenzent Pare Lorentz napisał, że „tym filmem bracia Warnerowie wypowiedzieli Niemcom wojnę”. Ambasador III Rzeszy odpowiedział poprzez złożenie oficjalnego protestu na ręce amerykańskiego sekretarza stanu Cordella Hulla, a Adolf Hitler, który obejrzał film w swojej willi w Berchtesgaden, był oburzony. Wytwórnia otrzymała też ostrzeżenia ze strony członka Izby Reprezentantów, Martina Diesa, że swoimi działaniami szkalują „zaprzyjaźnione państwo”.
Początkowo wytwórnia uległa naciskom administracji Roosevelta, biura Haysa i izolacjonistycznych polityków, i odstąpiła od podobnych produkcji. Jack Warner oświadczył, że wytwórnia nie będzie już wydawała żadnych „filmów propagandowych” i natychmiast nakazał zawiesić realizację kilku filmów o antyhitlerowskim wydźwięku. Mimo tego Warner Bros. wyprodukowało kilka antynazistowskich obrazów, m.in. Underground i All Through the Night. W 1940 roku wytwórnia stworzyła serię krótkometrażówek o zniszczeniach dokonanych przez niemieckie naloty na Londyn. Równocześnie w filmach takich jak Captains of the Clouds wytwórnia wychwalała wyczyny pilotów Royal Canadian Air Force. W 1941 roku Warner wyprodukował też sugestywnie prowojenny film Sierżant York. Ówczesne doniesienia o tym, że Jack Warner zabronił używania języka niemieckiego, zostały zaprzeczone przez rzeczników wytwórni, którzy przekonywali, że taki zakaz uniemożliwiłby bardzo wielu pracownikom porozumiewanie się między sobą.
Po przystąpieniu Stanów Zjednoczonych do II wojny światowej Jack Warner, wzorem innych szefów hollywoodzkich wytwórni, został mianowany podpułkownikiem United States Army.
Za poradą prezydenta Roosevelta, Warner zrealizował w 1943 roku filmową adaptację kontrowersyjnej książki Mission to Moscow, której celem było uspokojenie i przekonanie opinii publicznej zaniepokojonej sojuszem militarnym ze Związkiem Radzieckim. Po premierze filmu Krajowy Komitet Partii Republikańskiej oskarżał wytwórnię o wyprodukowanie „propagandy Nowego Ładu”. Gdy 27 października 1947 roku Warner zeznawał przed Komisją Izby Reprezentantów ds. Działalności Nieamerykańskiej, odpierał zimnowojenne oskarżenia o wywrotowy charakter Mission to Moscow, argumentując, że „jedynym powodem powstania filmu było wspomożenie wysiłku wojennego, a nie działanie na rzecz przyszłych pokoleń”.
Generalnie Warner Bros. wyprodukowało więcej filmów wojennych niż jakakolwiek inna wytwórnia, tworząc obrazy osadzone w każdym rodzaju sił zbrojnych. Oprócz tego wytwórnia zrealizowała patriotyczne musicale, jak np. To jest armia czy Yankee Doodle Dandy.
Jack Warner niechętnie zaakceptował szybko rosnącą popularność telewizji pod koniec lat 40. XX wieku. Początkowo próbował rywalizować z tym medium poprzez wprowadzenie takich nowości, jak filmy 3D, które jednak szybko straciły na popularności wśród widzów. W 1954 roku wytwórnia ostatecznie zaangażowała się w produkcję na potrzeby telewizji, zaczynając od realizowania dla ABC cotygodniowego cyklu Warner Bros. Presents. Następnie stworzyła serie telewizyjnych westernów, takich jak Maverick, Bronco i Colt.45. Po kilku latach Warner, przyzwyczajony do aroganckiego traktowania swoich aktorów, spotkał się z wrogością wśród nowych, wykreowanych przez telewizję gwiazd, takich jak James Garner, który złożył przeciwko wytwórni pozew o warunki umowy. Złościła go „zauważalna niewdzięczność” aktorów telewizyjnych, których postawa była bardziej niezależna niż aktorów filmowych. Takie zachowanie tylko pogłębiało jego niechęć do nowego medium. Po zawarciu porozumienia z ABC, Jack Warner uczynił swojego syna, Jacka Juniora, szefem nowo utworzonego telewizyjnego departamentu wytwórni.
W tym okresie Jack Warner po macoszemu interesował się funkcjonowaniem komórki zajmującej się tworzeniem filmów rysunkowych – Warner Bros. Cartoons. Uwielbiane przez miłośników kreskówek postacie, takie jak Królik Bugs, Kaczor Daffy czy Prosiak Porky, „zawsze były niedoceniane przez Warner Bros.”. Jak napisał Bob Thomas, „Jack Warner... uważał kreskówki za nic więcej niż nieistotny produkt tworzony dla kiniarzy chcących zapewnić pełny repertuar dla swoich klientów”. W 1953 roku podczas rzadkiego spotkania pomiędzy Warnerami z pracującymi w wytwórni rysownikami, Jack wyznał, że „nawet nie wiedział, gdzie do cholery znajduje się siedziba Warner Bros. Cartoons”, a Harry dorzucił: „Jedyną rzeczą, jaką wiem, jest to, że tworzymy Myszkę Miki”, która w rzeczywistości należała do konkurencyjnej The Walt Disney Company. Kilka lat później Jack Warner sprzedał wszystkie stworzone przez wytwórnię do 1948 roku, liczące ponad 400 tytułów, filmy rysunkowe za kwotę 3 tys. dolarów za sztukę. Jak zauważył Bob Thomas: „Od tej pory zarobiły one miliony dolarów, lecz nic dla Warner Bros.”Burzliwe relacje Jacka Warnera ze swoim starszym bratem, Harrym, pogorszyły się w lutym 1956 roku, gdy ten drugi dowiedział się o decyzji Jacka o sprzedaży wszystkich stworzonych do 1950 roku dźwiękowych filmów Warner Bros. firmie Associated Artists Productions (które wkrótce później połączyło się z United Artists Television) za niewielką kwotę 21 mln dolarów. „To nasze dziedzictwo, wszystko nad czym pracowaliśmy przez całe nasze życia, a teraz to utraciliśmy”, zakrzyknął Harry Warne, gdy dowiedział się o zawartej umowie. Stosunki między braćmi ochłodziły się jeszcze bardziej w tym samym roku. W lipcu Jack, Harry i Albert ogłosili, że wystawiają Warner Bros. na sprzedaż. Jack w tajemnicy przed braćmi zorganizował konsorcjum, które nabyło pakiet kontrolny rodzinnego przedsiębiorstwa. Gdy Harry i Albert dowiedzieli się o poczynaniach młodszego brata, było już za późno na reakcję. Jack Warner, jako największy udziałowiec, wyznaczył siebie na nowego prezesa zarządu. Wkrótce po sfinalizowaniu transakcji Jack ogłosił, że „firma i jej spółki-córki będą energiczniej kierowane w celu nabywania najciekawszy opowieści, najbardziej utalentowanych twórców i produkcję możliwie najlepszych filmów”. W latach poprzedzających przejęcie władzy przez Jacka, dwaj bracia często spierali się między sobą. Pracownicy wytwórni utrzymywali, że widzieli niegdyś Harry’ego ścigającego brata po studiu z ołowianą rurą w ręku, krzyczącego: „Dorwę cię za to, ty skurwysynie” i grożącego mu śmiercią. Harry nigdy nie wybaczył Jackowi tego podstępu i już nigdy się do niego nie odezwał. Kiedy Harry Warner zmarł 27 lipca 1958 roku, Jack nie przybył na jego pogrzeb, zamiast tego udając się na wakacje, które jak co roku spędził na Lazurowym Wybrzeżu. Poproszony o komentarz do śmierci najstarszego brata, odpowiedział: „Miałem go w dupie”. W tym samym czasie z dumą przyjął list z kondolencjami nadesłany przez prezydenta Dwighta Eisenhowera.
W latach 60. XX wieku Warner dotrzymywał tempa szybko zmieniającemu się przemysłowi filmowemu. Odegrał kluczową rolę w powstaniu filmów, które osiągnęły sukcesy artystyczne i finansowe. W lutym 1962 roku nabył prawa do filmowej adaptacji broadwayowskiego musicalu My Fair Lady, płacąc za niego bezprecedensowo wysoką sumę 6,5 mln dolarów. Poprzedni właściciel praw, szef CBS zgodził się przyjąć ofertę w zamian za połowę zysków uzyskanych przez wytwórnię w ramach dystrybucji oraz „przejęcie prawa własności do negatywu po zakończeniu kontraktu”. Pomimo „skandalicznej” ceny zakupu oraz niekorzystnych warunków umowy, porozumienie okazało się w efekcie być lukratywne dla wytwórni, dając jej 12 mln dolarów zysku. Do zagrania roli Elizy Doolittle Jack Warner osobiście wybrał nieobdarzoną odpowiednim głosem Audrey Hepburn, za co spotkał się z krytyką. Za swoją kreację Hepburn nie otrzymała nawet nominacji do Oscara, podczas gdy Julie Andrews, która w Elizę Doolittle wcielała się na deskach Broadwayu, w tym samym roku otrzymała tę statuetkę za rolę Mary Poppins. Mimo to film zdobył Nagrodę Akademii dla najlepszego filmu.
W 1965 roku Warner ponownie zaskoczył wielu komentatorów, gdy zdobył prawa do adaptacji sztuki Edwarda Albeego pt. Kto się boi Virginii Woolf? Od samego początku realizacja tego projektu zmagała się z problemami. Scenariusz Ernesta Lehmana, bardzo wierny sztuce, naginał do granic możliwości Kodeks Haysa. Jak wspominał Jack Valenti, od niedawna stojący na czele Motion Picture Association of America, spotkanie z Warnerem i jego prawą ręką Benem Kalmensonem nie rozwiało jego „wątpliwości”. „Byłem zaniepokojony myślą, że nadchodziła nowa, niespokojna era w filmie, w której w nieskończoność będziemy skakać z jednego kryzysu w kolejny kryzys bez żadnego odpowiedniego rozwiązania”, napisał Valenti. Równocześnie Lehman wraz z reżyserem filmu, Mikiem Nicholsem ścierali się z kierownictwem wytwórni, które nalegało, by film był kolorowy, a nie czarno-biały. Spór ten zszedł na dalszy plan, kiedy Jack Warner publicznie podał w wątpliwość zasadność obowiązywania Kodeksu Haysa poprzez wymuszenie na właścicielach kin, aby seanse filmu poprzedzali ostrzeżeniem „Tylko dla dorosłych” i stosownymi ograniczeniami przy sprzedaży biletów. Tym razem MPAA, mając na uwadze trudności, jakie miały miejsce dwa lata wcześniej przy próbie ocenzurowania chwalonego Lombardzisty, ustąpiło oraz ze względu na wysoką jakość Kto się boi Virginii Woolf? i na zasadzie specjalnego wyjątku dopuściło ten film do powszechnej dystrybucji. Zachęciło to także innych twórców do śmielszego naginania zasad Kodeksu. Film został ciepło przyjęty przez widzów i krytyków filmowych.
Pomimo tych sukcesów, Jack Warner coraz bardziej męczył się podczas produkcji filmów. Z tego powodu w dniu 14 listopada 1966 roku sprzedał pokaźną część swoich udziałów firmie Seven Arts Productions. Część komentatorów sądziła, że do takiego ruchu namówił go Ben Kalmenson, wiceprezes produkcji w Warner Bros., który zamierzał ten sposób objąć przywództwo nad wytwórnią. Jednakże starzejący się Warner miał kilka osobistych powodów, żeby odejść na emeryturę. Jego żona, Ann, nieustannie naciskała go, aby „zwolnił”, a on sam odczuwał potrzebę uporządkowania swoich spraw. Warner sprzedał 1,6 miliona akcji wytwórni wkrótce po ukończeniu realizacji musicalu Camelot. Transakcja przyniosła mu, po odliczeniu podatku od zysków kapitałowych, około 24 mln dolarów. Warner zażartował: „Któż mógłby przypuszczać, że pomocnik rzeźnika z Youngstown w Ohio skończy z 24 milionami zielonych w kieszeni?”.
Decyzja Warnera o sprzedaży udziałów miała miejsce w czasie, gdy zaczął tracić władzę, którą niegdyś uważał za oczywistą. Zdążył przetrwać zawieruchę lat 50., podczas gdy inni szefowie hollywoodzkich wytwórni, w tym Louis B. Mayer, David O. Selznick czy Samuel Goldwyn, zostali wypchnięci przez udziałowców, którzy „szukali kozłów ofiarnych za malejące zyski”. Zmiany strukturalne zachodzące wtedy w przemyśle filmowym doprowadziły do przyjęcia modelu, w którego ramach „wytwórnie były bardziej istotne jako partnerzy dla niezależnych producentów, niż jako wytwórcy własnych filmów”, która to sytuacja dawała mało miejsca dla tradycyjnych magnatów filmowych. Do połowy lat 60. XX wieku większość szefów wytwórni ze „Złotej ery Hollywoodu” zmarła, a Jacka Warnera uważano za jednego z ostatnich przedstawicieli umierającego gatunku. Przykładem jego malejącej kontroli nad Warner Bros. jest bezskuteczna próba zablokowania kontrowersyjnego, ale znaczącego filmu, Bonnie i Clyde, którego „nienawidził”. Podobnym przykładem jest nieudane usiłownie obsadzenia Richarda Burtona i Julie Andrews w głównych rolach w filmie Camelot. Zamiast nich reżyser, Joshua Logan, wybrał Richarda Harrisa i Vanessę Redgrave, co przyczyniło się do artystycznej i finansowej porażki filmu. Kolejnym czynnikiem było to, że Logan przekonał Warnera do nieskracania scenariusza, mimo że kierownictwo wytwórni uważało, że jest on zbyt długi. W 1969 roku Warner definitywnie opuścił wytwórnię noszącą jego nazwisko.
Na początku lat 70. XX wieku Warner działał jako niezależny producent. Wśród jego ostatnich filmów znalazł się 1776, będący adaptacją broadwayowskiego musicalu. Przed premierą obrazu Warner zorganizował specjalny seans dla prezydenta Richarda Nixona, który polecił wprowadzić kilka zmian, włącznie z usunięciem dwóch piosenek, które wydały mu się być zawoalowaną krytyką toczącej się wojny wietnamskiej. Bez konsultacji z reżyserem, Peterem H. Huntem, Warner zarządził przemontowanie filmu. Film poniósł porażkę komercyjną, gdyż widownia nie zainteresowała się tematyką filmu. Wysiłki Warnera w celu promocji filmu przynosiły efekt odwrotny od zamierzonego. Podczas wizyty w talk-show Merva Griffina leciwy producent zaangażował się w długą tyradę przeciwko „czerwonym komunistom”. Był to jego pierwszy i, jak miało się okazać, ostatni wywiad telewizyjny.
14 października 1914 roku Warner ożenił się z nastoletnią Irmą Solomons, pochodzącą z jednej z najstarszych żydowskich rodzin w San Francisco. 27 marca 1916 roku na świat przyszedł Jack M. Warner, ich jedyne dziecko. Jack Warner nazwał go swoim imieniem, zrywając z obowiązującą wśród Żydów aszkenazyjskich tradycją nienadawania dzieciom imion żyjących krewnych. Mimo iż jego syn miał inne drugie imię, przez całe życie nazywał go „Junior”. Małżeństwo zakończyło się w 1935 roku po tym, jak Warner porzucił swoją żonę dla innej kobiety, Ann Page. Wspólnie dochowali się jednej córki, Barbary. Irma Warner wniosła pozew o rozwód z powodu porzucenia, co było wówczas skandalicznym krokiem. Następujący komentarz Harry’ego Warnera odzwierciedlał stosunek rodziny do rozwodu Jacka: „Dzięki Bogu, że nasza matka nie doczekała tej chwili”. Po rozwodzie Warner poślubił Ann. Reszta rodziny, która stanęła po stronie Irmy, odmówiła zaakceptowania jego drugiej żony jako członka rodziny. Oprócz tego pogorszeniu uległy jego relacje z synem.
Pod koniec lat 50. Warner nieomal zginął w wypadku samochodowym, w wyniku którego przez kilka dni znajdował się w śpiączce. 5 sierpnia 1958 roku, po wieczorze spędzonym na grze w bakarata w Palm Beach Casino w Cannes, prowadzony przez niego roadster marki Alfa Romeo gwałtownie skręcił na przeciwny pas ruchu, na którym poruszała się ciężarówka przewożąca węgiel. Siła uderzenia wyrzuciła go z samochodu, który stanął w płomieniach. Wkrótce później jego syn i inni członkowie rodziny zgromadzili się przy leżącym we francuskim szpitalu, nieprzytomnym szefie Warner Bros. W wywiadzie udzielonym mediom Jack Junior zasugerował, że jego ojciec jest umierający. W trakcie wizyty przy łóżku ojca obraził Ann Warner, którą od lat obwiniał za rozstanie jego rodziców. Jednakże Warner odzyskał świadomość, a gdy dowiedział się o zachowaniu Jacka Juniora, wpadł w gniew. Jego i tak już napięte relacje z synem, uległy ostatecznemu zerwaniu. 30 października Jack Jr otrzymał wiadomość od ojca, ale przekazaną przez ręce jego prawnika, wedle której został zwolniony z wytwórni. Gdy próbował zgłosić się do pracy, ochroniarze nie wpuścili go do środka. Obaj mężczyźni nigdy się nie pogodzili, a Jack Junior nie został wspomniany w wydanej w 1964 roku autobiografii ojca.
Warner nie dochowywał wierności swojej drugiej żonie i przez lata 50 i 60. XX wieku utrzymywał szereg kochanek. Najdłużej trwał romans z początkującą aktorką Jackie Park, która była „zdumiewająco” podobna do Ann Warner. Po trzech latach związku, został on zakończony przez Jacka, na skutek interwencji jego żony. Chociaż Ann Warner w 1941 roku miała romans z aktorem Eddiem Albertem, była bardziej wierna niż jej mąż. Pomimo reputacji osoby bezwzględnej, jaką miał jej mąż, utrzymywała, że miał też łagodniejsze oblicze. Jak napisała: „Jest niezwykle wrażliwym człowiekiem, ale wie o tym tylko garstka ludzi, gdyż skrywa to za zasłoną”.
Od początku lat 30. XX wieku popierał Franklina Roosevelta i Nowy Ład, mimo iż przez całe dorosłe życie był zatwardziałym republikaninem. Pod koniec tej samej dekady połączył siły z krytykami reżimu hitlerowskich Niemiec, którzy zazwyczaj prezentowali poglądy lewicowe, nie bacząc na różnice ideologiczne. Nie przeszkodziło to mu stanąć jako „przyjazny świadek” przed Komisją Izby Reprezentantów ds. Działalności Nieamerykańskiej, potwierdzając tym samym hipotezy o istnieniu „komunistycznej” infiltracji w Hollywoodzie. Warner sądził, że komuniści byli odpowiedzialni za miesięczny strajk w wytwórni, który miał miejsce jesienią 1946 roku. Z własnej inicjatywy podał nazwiska kilkunastu scenarzystów, których zwolnił z powodu podejrzeń o komunistyczne sympatie, co ostatecznie zniszczyło kariery tych ludzi. Wśród nich znaleźli się: Alvah Bessie, Howard Koch, Ring Lardner Jr., John Howard Lawson, Albert Maltz, Robert Rossen, Dalton Trumbo, Clifford Odets i Irwin Shaw. Warner wściekł się, gdy poinformowano go, że Humphrey Bogart, Lauren Bacall, Paul Henreid i John Huston wraz z innymi członkami Committee for the First Amendment polecieli do Waszyngtonu, aby zaprotestować przeciwko zagrożeniu prawa do wolności wypowiedzi. Postępowanie Warnera przez komisją było podobne do zachowań innych żydowskich szefów wytwórni, którzy „obawiali się, że powszechne łączenie komunistów z Żydami mogłoby zniszczyć ich i ich branżę”.
Warner publicznie popierał Richarda Nixona podczas kampanii prezydenckiej w 1960 roku i opłacił całostronicowe reklamy w „The New York Times”, aby „ukazać, dlaczego Nixon powinien być wybrany”. Mimo tego, po porażce Nixona z Johnem Kennedym, uczestniczył na zorganizowanej w Hollywood Palladium w Los Angeles kweście na cześć prezydenta-elekta. Kilka tygodni później Warner odebrał telefon od ojca nowego prezydenta, Josepha Kennedy’ego, i wkrótce później Warner Bros. nabyło prawa do ekranizacji bestsellerowej książki Roberta Donovana, PT 109, opowiadającej o wojennych dziejach Johna F. Kennedy’ego. „Nie sądzę, że prezydent Kennedy miał za złe moją przyjaźń z Dickiem Nixonem”, Warner powiedział później: „Gdybym mógł, głosowałbym na obu. Możecie myśleć, że gram na dwa fronty, ale lubię ich obu”. U schyłku lat 60. XX wieku zadeklarował się jako zwolennik wojny w Wietnamie.
Pod koniec 1973 roku najbliżsi Warnera zauważyli u niego oznaki postępującej utraty orientacji. Wkrótce po zagubieniu się w budynku mieszczącym jego własne biuro, Warner odszedł na emeryturę. W 1974 roku doznał udaru, w wyniku którego stracił wzrok i zniedołężniał. W trakcie kilku następnych lat stopniowo tracił zdolność mówienia oraz kontakt z rodziną i przyjaciółmi. Ostatecznie 13 sierpnia 1978 roku Warnera przewieziono do szpitala Cedars-Sinai, gdzie 9 września tego samego roku zmarł na zapalenie mięśnia sercowego. Miał 86 lat. Ceremonia pogrzebowa odbyła się w synagodze Wilshire Boulevard Temple, do której uczęszczało wielu członków jego rodziny. Pochowano go na cmentarzu Home of Peace w East Los Angeles.
Jack Warner zostawił majątek szacowany na 15 mln dolarów. Większość jego majątku, w tym nieruchomości i pamiątki, odziedziczyła jego żona Ann. Swojemu jedynemu synowi, Jackowi juniorowi, zapisał 200 tys. dolarów, zapewne w celu odwiedzenia go od chęci podważenia testamentu. Po śmierci Warnera media szeroko opisywały historię „czterech braci, którzy dla nickelodeonów porzucili rodzinny sklep mięsny, a następnie zrewolucjonizowali amerykańskie kino”. Na pierwszej stronie dziennika w Youngstown zamieszczono artykuł o dorastaniu Jacka Warnera w tym mieście i opisano m.in. sposób, w jaki pomagał ojcu w pracy, powożąc furmanką, gdy miał zaledwie siedem lat. Zmarłego producenta chwalono za jego wkład w „kształtowanie »Złotej ery Hollywoodu«”.
Kilka miesięcy po śmierci Warnera, Przyjaciele Biblioteki Uniwersytetu Południowej Kalifornii zorganizowali specjalny hołd dla jego pamięci. W tym wydarzeniu, któremu nadano nazwę „The Colonel: An Affectionate Remembrance of Jack L. Warner”, uczestniczyło wiele postaci z Hollywoodu, m.in. Olivia de Havilland, Debbie Reynolds i aktor głosowy Mel Blanc. W uznaniu jego wkładu dla przemysłu filmowego przyznano mu gwiazdę na Hollywoodzkiej Alei Sław, położoną przy 6541 Hollywood Boulevard. Uhonorowano go też gwiazdą na Kanadyjskiej Alei Sław, która wyróżnia wybitnych Kanadyjczyków ze wszystkich dziedzin.
Rudy Behlmer: Inside Warner Bros. (1935–1951). Nowy Jork: Viking Press, 1985. ISBN 0-670-80478-9. (ang.)
Paul Buhle, Dave Wagner: Radical Hollywood: The Untold Story Behind America’s Favorite Movies. Nowy Jork: The New Press, 2002. ISBN 1-56584-718-0. (ang.)
Larry Ceplair, Steven Englund: The Inquisition in Hollywood: Politics in the Film Community, 1930–1960. Garden City: Anchor Press/Doubleday, 1980. ISBN 0-385-12900-9. (ang.)
Melinda Corey, George Ochoa: The American Film Institute Desk Reference. Nowy Jork: Dorling Kindersley Publishing, 2002. ISBN 0-7894-8934-1. (ang.)
Saul David: The Industry: Life in the Hollywood Fast Lane. Nowy Jork: Times Books, 1981. ISBN 0-8129-0971-2. (ang.)
Bernard F. Dick: The Star-Spangled Screen: The American World War II Film. Lexington: The University Press of Kentucky, 1985. ISBN 0-8131-1531-0. (ang.)
Lester D. Friedman: Hollywood’s Image of the Jew. Nowy Jork: Frederick Ungar Publishing Co., 1982. ISBN 0-8044-2219-2. (ang.)
Neal Gabler: An Empire of Their Own: How the Jews Invented Hollywood. Nowy Jork: Crown, 1988. ISBN 0-385-26557-3. (ang.)
Thomas Schatz: The Genius of the System: Hollywood Filmmaking in the Studio Era. Nowy Jork: Pantheon Books, 1988. ISBN 0-394-53979-6. (ang.)
Richard Schickel, George Perry: You Must Remember This: The Warner Bros. Story. Filadelfia: Running Press, 2008. ISBN 0-7624-3418-X. (ang.)
Cass Warner Sperling, Cork Millner, Jack Jr. Warner: Hollywood Be Thy Name: The Warner Brothers Story. Lexington: University Press of Kentucky, 1998. ISBN 0-8131-0958-2. (ang.)
Bob Thomas: Clown Prince of Hollywood: The Antic Life and Times of Jack L. Warner. Nowy Jork: McGraw-Hill Publishing Company, 1990. ISBN 0-07-064259-1. (ang.)
Jack Warner, Dean Jennings: My First Hundred Years in Hollywood: An Autobiography. Nowy Jork: Random Books, 1964. (ang.)

Jadwiga Jagiellonka (ur. 21 września 1457 w Krakowie, zm. 18 lutego 1502 w Burghausen) – królewna polska i księżniczka litewska, księżna bawarska. Czterokrotnie (w latach 1468–1471) starania o jej rękę podejmował Maciej Korwin, jednak spotykał się z odmową. 14 listopada 1475 poślubiła księcia bawarskiego Jerzego Bogatego. W nawiązaniu do ich wystawnego wesela organizuje się festiwal Wesele w Landshut (Landshuter Hochzeit). Przypuszcza się, że Jadwiga podjęła się spisywania historii rodu Wittelsbachów.
Była drugim dzieckiem, a najstarszą córką Kazimierza Jagiellończyka i Elżbiety Rakuszanki. Zgodnie z tradycją dynastii Jagiellonów jako najstarsza córka otrzymała imię na cześć Jadwigi Andegaweńskiej. Braćmi Jadwigi byli Władysław II Jagiellończyk, święty Kazimierz, Jan I Olbracht, Aleksander Jagiellończyk, Zygmunt I Stary i Fryderyk Jagiellończyk, a siostrami: Zofia, Elżbieta, Elżbieta, Anna, Barbara i Elżbieta. Została ochrzczona w katedrze krakowskiej. Nie zachowały się informacje na temat jej wykształcenia.
W 1468 starania o jej rękę podjął Maciej Korwin, król Węgier. 8 kwietnia 1468 do Krakowa przybył węgierski poseł – biskup ołomuniecki Protazy. Proponował, aby to małżeństwo umocniło przyszły sojusz skierowany przeciwko czeskiemu królowi Jerzemu z Podiebradów. Sugerował wydanie drugiej córki Kazimierza – Zofii Jagiellonki – za Maksymiliana, syna cesarza Fryderyka III. Królewny miały przekazać swoim mężom prawa matki – Jadwiga do Węgier, a Zofia do Austrii. W ten sposób Kazimierz uzyskałby gwarancję, że w przyszłości w Austrii i na Węgrzech będą rządzić jego wnukowie po kądzieli. Starania Macieja popierał – obok cesarza – także papież Paweł II.
Kazimierz od 1462 pozostawał w przymierzu z Jerzym z Podiebradów, a papieżowi Pawłowi II był niechętny za to, że w czasie wojny trzynastoletniej popierał Krzyżaków. Dodatkowo mariażowi córki przeciwna była Elżbieta Rakuszanka. Miała stwierdzić: Matyasz chłop, kurczek, Wołoszyn, pies, niegodziem jej. Odmowę złagodzono tym, że Protazy został ojcem chrzestnym urodzonego 27 kwietnia 1468 syna Kazimierza IV, który otrzymał imię Fryderyk na cześć cesarza.
W 1469 stronnictwo katolickie w Czechach obrało królem Macieja Korwina. Jerzy z Podiebradów szukał poparcia w Polsce, obiecując następstwo po sobie Władysławowi, najstarszemu synowi Kazimierza IV. Korwin, nie chcąc dopuścić do ścisłego sojuszu polsko-czeskiego, ponownie poprosił o rękę Jadwigi. I ponownie spotkał się z odmową.
20 października 1470 w Grazu Fryderyk III zawarł przymierze z Kazimierzem IV; przy okazji rozważano możliwość wydania Jadwigi za syna cesarza – Maksymiliana.
Maciej Korwin prosił o rękę Jadwigi jeszcze w lipcu 1471 i we wrześniu 1473. W ostatnim przypadku na odmowę Kazimierza IV wpłynęła jego żona Elżbieta. Na początku 1473 przybyli do Polski dwaj radcy Albrechta IV Mądrego, księcia bawarskiego z Monachium, proponując małżeństwo Jadwigi ze swoim mocodawcą. Kazimierz odmówił, gdyż liczył na związanie najstarszej córki z Jerzym Bogatym, synem Ludwika IX Bogatego, księcia bawarskiego z Landshut.
Kazimierz Jagiellończyk, chcąc zabezpieczyć południowo-zachodnie granice Czech (będących przedmiotem rywalizacji między jego synem Władysławem a Maciejem Korwinem), postanowił zawrzeć ściślejsze porozumienie z Bawarią. W 1473 polscy posłowie – Stanisław Kurozwęcki i Paweł Jasieński – rozpoczęli rozmowy w sprawie małżeństwa Jadwigi Jagiellonki i Jerzego Bogatego. W efekcie 7 lub 10 września 1474 Ludwik IX Bogaty wysłał poselstwo z prośbą o rękę Jadwigi dla swojego syna Jerzego. Negocjacje toczyły się w Łęczycy i Radomiu. W tym ostatnim mieście, 30 grudnia 1474, Jadwiga wyraziła zgodę na poślubienie Jerzego. 31 grudnia 1474 podpisano umowę małżeńską. Jadwiga miała otrzymać posag w wysokości 32 tysięcy złotych węgierskich, płatnych w 5 ratach w ciągu 5 lat. Wartość wyprawy polskiej królewny sięgała 100 tysięcy złotych.
Przyszli małżonkowie byli ze sobą spokrewnieni: dziadek Jadwigi – Albrecht II Habsburg – był bratem Małgorzaty Habsburżanki, babki Jerzego. W 1475 do Rzymu po dyspensę udał się kanclerz koronny Uriel Górka – papież Sykstus IV wystawił ją 26 maja 1475.
Rodzina odprowadziła Jadwigę do Poznania. Tam 10 października 1475 pożegnała się z rodzicami. Wraz z licznym orszakiem (ok. 1200 konnych) dotarła do Wittenbergi 23 października. Towarzyszyła jej m.in. Anna, wdowa po cieszyńskim księciu Bolesławie II.
14 listopada 1475 wjechała wraz z orszakiem do bawarskiego Landshut, dając początek świętowanemu do dzisiaj w Niemczech Weselu w Landshut. Wesele zgromadziło wielu niemieckich władców: przybyli m.in. cesarz Fryderyk III, jego syn Maksymilian, elektor brandenburski Albrecht III Achilles, Zygmunt Habsburg, elektor Palatynatu Filip Wittelsbach, margrabia badeński Albrecht, hrabiowie wirtemberscy Ulryk i Eberhard, landgraf leuchtenberski Ludwik oraz hrabia henneberski Otto. Ślub odbył się w dniu przyjazdu Jadwigi, w kościele św. Marcina. Następnego dnia nastąpiła właściwa uczta weselna, w której brało udział 9 tysięcy osób.
Jadwiga w 1479 została księżną bawarską. W tym roku zmarł jej teść Ludwik IX Bogaty, a kolejnym księciem bawarskim na Landshut został Jerzy Bogaty. Małżeństwo Jadwigi okazało się nieudane – jej mąż znany był jako hulaka, pijak i rozpustnik. W 1485 Jerzy oddalił żonę z Landshut i osadził ją na zamku w Burghausen. Jadwiga mieszkała tam z dworem i liczną służbą, jednak – jak pisze kronikarz – pozbawiona wszelkich uciech światowych, miała młoda księżna jedyną pocieszycielkę swoją: samotność. Nie wiadomo czy – a jeżeli tak, to przez jaki czas – towarzyszyły jej dzieci.
Jadwiga, choć podpisywała się „geborene Königin von Polen” (urodzona królowa Polski), nie utrzymywała bliższych kontaktów ze swoją rodziną. 31 stycznia 1503 jej brat, Aleksander Jagiellończyk, pisząc do jej męża, nie wiedział, że Jadwiga nie żyła już od roku.
Pojawiła się informacja, że Jadwiga w Burghausen zajmowała się spisywaniem dziejów Wittelsbachów. Kwestia, czy tak było, naprawdę nie została jeszcze zbadana przez literaturę.
Jadwiga zmarła dość niespodziewanie. Została pochowana w klasztorze cystersów w Reitenhaslach, w pobliżu Burghausen. Jej grobowiec został zniszczony w 1803, gdy opactwo uległo sekularyzacji. Jednak w podłodze kościoła znajduje się do dzisiaj płyta kamienna upamiętniająca miejsce ostatniego spoczynku księżnej.
Wolfgang, ur. 1482, zm. jako niemowlę.Starsza literatura znała tylko czworo najstarszych dzieci Jadwigi. Przyjmowała dodatkowo, że jej najstarszy syn Ludwik zmarł w 1500 roku, jednak w testamencie z 1496 Jerzy Bogaty zaznaczył, że nie posiada ślubnych synów i obecnie przyjmuje się, że Ludwik zmarł przed 1496 rokiem.
Kronikarz Angelus Rumpler podał, że Jadwiga i Jerzy Bogaty mieli – obok Ludwika, Ruprechta, Elżbiety i Małgorzaty – piąte dziecko: syna Jerzego. Nowsze ustalenia Margo i Hansa Rallów wykazały, że piątym i ostatnim dzieckiem bawarskiej pary książęcej był syn Wolfgang.
Krzysztof Baczkowski: Dzieje Polski późnośredniowiecznej (1370-1506). Kraków: 1999. ISBN 83-85719-40-7.
Małgorzata Duczmal: Jagiellonowie. Leksykon biograficzny. Poznań – Kraków: 1996. ISBN 83-08-02577-3.

Jaguar Racing – brytyjski zespół wyścigowy i konstruktor, który w sezonach 2000–2004 brał udział w mistrzostwach świata Formuły 1. Zespół został utworzony na bazie dawnego zespołu Stewart Grand Prix. W barwach Jaguara jeździli m.in. Eddie Irvine, Johnny Herbert i Mark Webber. Po zakończeniu działalności i sprzedaży firmie Red Bull został przekształcony w Red Bull Racing. Jaguar Racing w 85 wyścigach zdobył 49 punktów. Największym sukcesem brytyjskiego teamu było dwukrotne zajęcie 3. miejsca w wyścigu: podczas Grand Prix Monako 2001 oraz Grand Prix Włoch 2002. Najwięcej punktów zespół zdobył w sezonie 2003, kiedy to w 16 wyścigach uzyskał ich 18.
Początki Jaguar Racing sięgają zespołu Stewart Grand Prix założonego przez Jackiego Stewarta i jego syna Paula w 1996 roku. Team za sprawą Jackiego Stewarta był silnie powiązany z Fordem, który zgodził się dostarczać silniki dla brytyjskiego zespołu. Stewart zadebiutował w Formule 1 w sezonie 1997 podczas Grand Prix Australii. W debiutanckim sezonie zespół zdobył 6 punktów za 2 pozycję Rubensa Barrichello w GP Monako. Silniki Forda były zawodne, przez co samochody Stewarta często nie kończyły wyścigów. Sezon 1998 był podobny, zaledwie 5 punktów w 16. wyścigach. Dopiero w ostatnim sezonie startów (1999) zespół odniósł większe sukcesy. Nowe jednostki napędowe amerykańskiego producenta były bardziej niezawodne, co pozwoliło Johnny'emu Herbertowi odnieść pierwsze i jedyne zwycięstwo dla zespołu podczas Grand Prix Europy. W czerwcu 1999 roku, Ford wykupił zespół od Stewartów i przekształcił go w fabryczny team Jaguara, który był własnością producenta z Dearborn.
14 września 1999 roku, podczas Frankfurt Motor Show, prezes Jaguara – dr Wolfgang Reitzle oficjalnie ogłosił, że Jaguar Racing otrzymał licencję na starty w Formule 1 w sezonie 2000. Dostawcą jednostek napędowych został Cosworth, który należał wówczas do Forda. Jackie i Paul Stewartowie zatrzymali swoje kierownicze stanowiska, które dzierżyli w Stewart Grand Prix. Tego samego dnia potwierdzono również, że kierowcami będą wicemistrz świata z sezonu 1999 z zespołem Ferrari – Eddie Irvine oraz jedyny zwycięzca wyścigu dla Stewarta – Johnny Herbert.
25 stycznia 2000 roku pokazano publicznie pierwszy bolid zespołu Jaguar Racing. Pojazd oznaczony jako R1 został zaprezentowany podczas gali Jaguara w Londynie. Napędzany 3-litrowym silnikiem widlastym Coswortha samochód przeszedł pomyślne testy na torach Silverstone, Jerez oraz Catalunya. Dostawcą opon została japońska firma Bridgestone, a paliwo i oleje dostarczał amerykański koncern paliwowy – Texaco. Podczas gali ogłoszono również, że Jackie Stewart ustępuje ze stanowiska dyrektora generalnego teamu.
10 marca 2000 roku rozpoczął się sezon 2000. Dzień później odbyły się kwalifikacje do pierwszego wyścigu sezonu – Grand Prix Australii. Zwycięzcą walki o pole position został Fin Mika Häkkinen z McLarena. Eddie Irvine był 7., a Herbert zajął odległą, 20. pozycję. W debiucie Jaguara Herbert musiał się wycofać już na pierwszym okrążeniu, kiedy w jego bolidzie zepsuło się sprzęgło, Irvine na 6. okrążeniu miał wypadek i również nie ukończył wyścigu. Wygrał reprezentant Ferrari – Michael Schumacher.
30 marca poinformowano, że od następnego sezonu zespół będzie korzystał z opon powracającej do Formuły 1 po 16 latach przerwy firmy Michelin.
Drugim wyścigiem sezonu było Grand Prix Brazylii na torze Autódromo José Carlos Pace. Podczas kwalifikacji Irvine uzyskał 6. czas, Herbert był 17. Pole position ponownie zdobył Mika Häkkinen. Mimo dobrych kwalifikacji, ponownie obaj kierowcy nie ukończyli wyścigu. Na 20. okrążeniu Irvine rozbił bolid uderzając w barierę z opon, a Herbert musiał wycofać się na 51. pętli, kiedy to w jego samochodzie współpracy odmówiła skrzynia biegów. Zwyciężył Michael Schumacher.
8 kwietnia odbyły się kwalifikacje do trzeciej eliminacji sezonu – Grand Prix San Marino. Eddie Irvine ukończył kwalifikacje na 7. miejscu, a Herbert ponownie był 17. Z pierwszego pola startowego, trzeci raz z rzędu startował Häkkinen. Grand Prix San Marino było pierwszym wyścigiem, który ukończył bolid Jaguara. Irvine utrzymał pozycję z kwalifikacji i dojechał na 7. pozycji, tuż za punktowaną szóstką. Herbert ukończył zmagania na 10. miejscu. Na najwyższym stopniu podium ponownie stanął Michael Schumacher.
14 kwietnia Paul Stewart ustąpił ze stanowiska dyrektora ds. operacyjnych po wykryciu u niego raka jelita grubego. Jego obowiązki przejął prezes zespołu – Neil Ressler.
22 kwietnia Formuła 1 zagościła na Silverstone Circuit. W kwalifikacjach pierwszy był Brazylijczyk Rubens Barrichello z Ferrari. Kierowcy Jaguara – Irvine i Herbert zajęli odpowiednio 9. i 14. miejsce. Wyścig o Grand Prix Wielkiej Brytanii zakończył się dla brytyjskiego teamu bez punktów. Irvine był 13., a Herbert – 12. Zwyciężył Szkot David Coulthard reprezentujący McLarena.
W pierwszy weekend maja odbyło się Grand Prix Hiszpanii na torze Circuit de Catalunya. W sobotnie kwalifikacje najszybszy był Michael Schumacher. Irvine i Herbert powtórzyli wynik sprzed 2 tygodni – do wyścigu startowali odpowiednio z 9. i 14. pozycji. Obaj kierowcy zespołu z Milton Keynes ukończyli wyścig w drugiej dziesiątce. Wygrał Häkkinen przed Coulthardem i Barrichello.
Szóstą rundą było Grand Prix Europy na Nürburgringu. Kwalifikacje wygrał David Coulthard. Irvine był 8., Herbert uplasował się na 16 miejscu. Eddie Irvine po kolizji z Josem Verstappenem reprezentującym Arrowsa zakończył wyścig na 29 okrążeniu. Na 6. okrążeń przed metą z Alexandrem Wurzem z Benettona zderzył się Herbert. Mimo tego, że nie dojechał do mety, został sklasyfikowany na 11. pozycji. Podczas deszczowego Grand Prix najlepszy okazał się Michael Schumacher przed oboma reprezentantami McLarena.
4 czerwca odbyła się kolejna edycja wyścigu o Grand Prix Monako na ulicznym torze Circuit de Monaco. Najszybszym kierowcą podczas kwalifikacji został Michael Schumacher. Irvine był 10., Herbert uzyskał 11. czas. Wyścig, kilkakrotnie restartowany przez karambole i problemy techniczne, ostatecznie zakończył się wygraną Coultharda. Eddie Irvine zdobył pierwsze trzy punkty dla zespołu, finiszując na 4. miejscu, Herbert ukończył wyścig na 9. miejscu na 10. sklasyfikowanych kierowców.
Dwa tygodnie później Formuła 1 przeniosła się do Kanady. Na Circuit Gilles Villeneuve w sobotę najszybszy był Michael Schumacher. Irvine ustanowił 16., a Herbert 11. pole startowe. Wyścig ponownie zakończył się bez punktów dla brytyjskiego teamu – Herbertowi po 14. okrążeniach zepsuła się skrzynia biegów, a Irvine ukończył wyścig z trzema okrążeniami straty do zwycięzcy – Michaela Schumachera.
Dziewiątą eliminacją sezonu 2000 było Grand Prix Francji na Magny-Cours. Irvine ukończył kwalifikacje na 6. miejscu, Herbert uplasował się tuż za pierwszą dziesiątką. Pole position ponownie zdobył Michael Schumacher. Wyścig zakończył się zwycięstwem Davida Coultharda. Irvine, po licznych problemach, linię mety przekroczył jako 13. Herbertowi po raz kolejny posłuszeństwa odmówiła skrzynia biegów i ostatecznie po 20. okrążeniach Brytyjczyk zakończył swój udział w wyścigu.
16 lipca odbyło się Grand Prix Austrii. Kwalifikacje na A1-Ring zdominowali kierowcy McLarena. Pole position zdobył Mika Häkkinen, drugi był David Coulthard, a trzeci Rubens Barrichello z Ferrari. Herbert zakończył kwalifikacje na 16. miejscu. Eddie Irvine ze względu na problemy zdrowotne został zastąpiony kierowcą rezerwowym – Luciano Burtim, który uzyskał 21. czas, jednak z uwagi na problemy z bolidem, Brazylijczyk wystartował z alei serwisowej. Pierwsza trójka z kwalifikacji znalazła się w takiej samej kolejności na podium wyścigu. Herbert zakończył zmagania na 7. miejscu, a Burti był 11..
Dwa tygodnie później odbył się wyścig o Grand Prix Niemiec na torze Hockenheimring. Kwalifikacje wygrał David Coulthard. Obaj kierowcy Jaguara ustanowili czasy w pierwszej dziesiątce, Herbert był 8., a Irvine – 10.. Wyścig ponownie zakończył się bez punktów dla Jaguara. Herbert po raz kolejny nie ukończył zmagań po problemach ze skrzynią biegów, Irvine ukończył wyścig na 10. miejscu. Nagrodę za pierwsze miejsce odebrał Rubens Barrichello.
12 sierpnia na Hungaroringu odbyły się kwalifikacje do Grand Prix Węgier. Zmagania wygrał Michael Schumacher, Eddie Irvine ustanowił 10. czas, a Herbert uzyskał 17. rezultat kwalifikacji. Niedzielny wyścig ponownie okazał się pechowy dla Johnny'ego Herberta – kolejny raz nie ukończył wyścigu z powodu zepsutej skrzyni biegów. Irvine awansował o 2 pozycje i ukończył wyścig na 8. miejscu. Zwyciężył Mika Häkkinen przed Michaelem Schumacherem i Davidem Coulthardem.
W ostatni weekend sierpnia kierowcy dotarli na Circuit de Spa-Francorchamps, gdzie odbyło się Grand Prix Belgii. Walkę o pole position wygrał Häkkinen, Johnny Herbert był 9., Irvine – 12.. W wyścigu obaj kierowcy poprawili swoje lokaty z kwalifikacji. Herbert dotarł na metę jako 8., a Eddie Irvine został sklasyfikowany na 10. miejscu. Wygrał zwycięzca kwalifikacji – Mika Häkkinen.
7 września zespół poinformował, że drugim, obok Irvine'a, kierowcą w sezonie 2001 będzie dotychczasowy tester – Luciano Burti. Brazylijczyk zastąpił na stanowisku etatowego kierowcy Brytyjczyka Johnny'ego Herberta.
Dwa dni później odbyły się kwalifikacje do Grand Prix Włoch na legendarnym torze Monza. Najlepszy czas kwalifikacji uzyskał Michael Schumacher. Obaj kierowcy Jaguara znaleźli się w drugiej dziesiątce. Wyścig zakończył się bardzo szybko dla obu kierowców brytyjskiego teamu – Irvine już przed pierwszą szykaną zderzył się z Miką Salo z Saubera i od razu wycofał się z rywalizacji. Z kolei Herbert ucierpiał w karambolu przed drugą szykaną. Po dotarciu do boksów okazało się, że bolid jest niezdolny do jazdy i Brytyjczyk zakończył swój udział w wyścigu. Tragicznie Grand Prix (w karambolu przed pierwszą szykaną zginął strażak, którego uderzyło koło oderwane od jednego z bolidów) wygrał Michael Schumacher przed Miką Häkkinenem i Ralfem Schumacherem z zespołu Williams.
20 września 2000 poinformowano, że były dwukrotny zwycięzca amerykańskiej serii CART – Bobby Rahal przejmie obowiązki szefa zespołu Jaguar Racing od przyszłego sezonu.
Piętnastym wyścigiem sezonu było Grand Prix Stanów Zjednoczonych. Pole position na Indianapolis Motor Speedway wywalczył Michael Schumacher. Irvine odnotował 17., a Herbert 19. czas kwalifikacji. Wyścig na mokrym torze wygrał Michael Schumacher przed kolegą z zespołu – Rubensem Barrichello oraz Heinzem-Haraldem Frentzenem z Jordana. Irvine i Herbert znacznie poprawili swoje pozycje względem kwalifikacji, jednak nie zdobyli w tym wyścigu żadnych punktów. Irvine był 7., a Herbert – 11..
7 października odbyły się kwalifikacje do Grand Prix Japonii, które ponownie wygrał starszy z braci Schumacherów. Irvine startował do wyścigu z 7., a Herbert z 10 pola. Wyścig na Suzuce ponownie zakończył się bez zdobyczy punktowej dla teamu Jaguar. Herbert i Irvine znaleźli się tuż za premiowaną punktami szóstką. Na najwyższym stopniu podium stanął Michael Schumacher, powiększając przewagę w mistrzostwach nad drugim w wyścigu Miką Häkkinenem. Trzeci na mecie był zespołowy kolega Fina – David Coulthard.
Ostatnią – siedemnastą – rundą sezonu 2000 był wyścig o Grand Prix Malezji na torze Sepang. Sobotnie kwalifikacje po raz kolejny zdominował Michael Schumacher. Irvine startował z 4., a Herbert z 6. linii. Ostatni wyścig sezonu wygrał Schumacher, zdobywając tytuł Mistrza Świata. Herbert po wypadku z powodu uszkodzonego zawieszenia zakończył swój udział w wyścigu na 49 okrążeniu, natomiast Eddie Irvine dotarł na metę jako 6., zdobywając jeden punkt do klasyfikacji kierowców i konstruktorów.
Sezon 2000 zakończył się zwycięstwem Niemca Michaela Schumachera z Ferrari. Podium klasyfikacji kierowców uzupełnili reprezentanci McLarena – Fin Mika Häkkinen i Szkot David Coulthard. Eddie Irvine z 4. punktami na koncie zakończył sezon na 13 pozycji, Johnny Herbert oraz Luciano Burti nie zdobyli punktów i zostali sklasyfikowani kolejno na 17. i 23. miejscu. Tytuł mistrza konstruktorów wywalczyło Ferrari przed McLarenem i Williamsem. Jaguar Racing z 4 punktami został sklasyfikowany na 9. miejscu w ogólnej klasyfikacji.
9 stycznia 2001 roku w Coventry zaprezentowano Jaguara R2. Odsłonięcia dokonali kierowcy na sezon 2001 – Brytyjczyk Eddie Irvine oraz Brazylijczyk Luciano Burti. Podczas gali zaprezentowano również zespół Jaguar Racing F3.
20 lutego podpisano kontrakt z Hiszpanem Pedro de la Rosą na stanowisku kierowcy testowego Jaguara.
Nowy sezon ruszył w pierwszy weekend marca 2001 roku. Podobnie jak z poprzednim sezonie, inauguracyjnym wyścigiem było Grand Prix Australii. 3 marca rozpoczęła się pierwsza w tym roku walka o pole position, którą zdominowali reprezentanci Ferrari – ubiegłoroczny mistrz – Michael Schumacher oraz Brazylijczyk Rubens Barrichello. Zaraz za nimi uplasował się wicemistrz z poprzedniego sezonu – Mika Häkkinen. Eddie Irvine uzyskał 12. czas, a Burti "wykręcił" przedostatni, 21. rezultat. Jaguar po raz pierwszy ukończył wyścig na Albert Park Circuit – Burti dotarł do mety na 8. pozycji, Brytyjczyk był 11. Obaj kierowcy mieli ponad jedno okrążenie straty do zwycięzcy wyścigu – Michaela Schumachera.
Dwa tygodnie później Formuła 1 przeniosła się do Azji, gdzie odbyło się Grand Prix Malezji. Kwalifikacje na Sepang International Circuit ponownie wygrał Michael Schumacher. Eddie Irvine zakwalifikował się do wyścigu z 12. pola, a Brazylijczyk Burti musiał zadowolić się 15. miejscem. Wyścig dość szybko zakończył się dla Brytyjczyka – już na 3. okrążeniu na skutek wycieku wody Irvine musiał zakończyć wyścig. Burti natomiast zameldował się na mecie jako 10. Na najwyższym stopniu podium stanął Michael Schumacher, drugi był Rubens Barrichello, a ostatnie miejsce na podium przypadło Davidowi Coulthardowi z McLarena.
31 marca rozpoczęły się kwalifikacje do trzeciej eliminacji sezonu – Grand Prix Brazylii. Kwalifikacje ponownie wygrał starszy z braci Schumacherów. Kierowcy Jaguara do wyścigu ustawili się w siódmym rzędzie. 1 kwietnia na Autódromo José Carlos Pace odbył się wyścig. Obaj kierowcy brytyjskiego teamu nie ukończyli wyścigu – Burtiemu po 30. kółkach posłuszeństwa odmówił silnik, a Irvine na 54. okrążeniu wypadł z toru. Zwyciężył 5. w kwalifikacjach David Coulthard. Drugi był Michael Schumacher, a podium uzupełnił inny Niemiec – Nick Heidfeld z Saubera.
Czwartym wyścigiem było Grand Prix San Marino. Kwalifikacje na torze Autodromo Enzo e Dino Ferrari wygrał David Coulthard. Irvine zakwalifikował się z 13., a Burti z 15. miejsca. Wyścig ponownie nie okazał się szczęśliwy dla Brytyjczyka, na 43. okrążeniu silnik w jego Jaguarze odmówił współpracy. Burti natomiast po niezbyt porywającej jeździe wyścig zakończył na 11. miejscu. Zwycięzcą został Ralf Schumacher z BMW.Williams, na dalszych miejscach uplasowali się Coulthard i Barrichello.
19 kwietnia do wiadomości publicznej podano, że dotychczasowy etatowy kierowca Jaguara – Luciano Burti przechodzi do zespołu Prost Grand Prix, zastępując we francuskiej ekipie słabo spisującego się Argentyńczyka Gastóna Mazzacane. Na stanowisko drugiego kierowcy bolidu R2 awansował tester Jaguar Racing – Pedro de la Rosa.
Dziewięć dni później de la Rosa mógł pokazać się przed własną publicznością podczas kwalifikacji do Grand Prix Hiszpanii. Hiszpan nie włączył się do walko o pole position, uzyskując 20. czas kwalifikacji. Eddiemu Irvine poszło nieco lepiej i do niedzielnego wyścigu ruszał z 13. pola. Kwalifikacje wygrał Michael Schumacher. Również wyścig nie był dobry dla de la Rosy. Już na 5. okrążeniu zderzył się z Heinzem-Haraldem Frentzenem z zespołu Eddiego Jordana i po wypadnięciu z toru musiał wycofać się z wyścigu. Z kolei Brytyjczykowi na 17. okrążeń przed metą zepsuł się silnik. Zwycięzcą wyścigu na Circuit de Catalunya został Michael Schumacher przed Juanem Pablo Montoyą z teamu Franka Williamsa oraz mistrzem świata z sezonu 1997 – Jakiem Villeneuve z British American Racing.
Kolejną eliminacją było Grand Prix Austrii. Kwalifikacje na A1-Ring po raz kolejny wygrał Michael Schumacher. Kierowcy Jaguara startowali do wyścigu obok siebie, z 7. linii. W austriackim wyścigu triumfował David Coulthard przed oboma samochodami Ferrari. Eddie Irvine ukończył zmagania na 7. miejscu, a de la Rosa na skutek problemów z przeniesieniem napędu wycofał się z wyścigu na 49. okrążeniu.
26 maja Formuła 1 zawitała na uliczny tor w Monako. Sobotnią walkę o pole position wygrał David Coulthard. Brytyjczyk Irvine ukończył kwalifikacje na 6. miejscu, a de la Rosa uzyskał 14. czas dnia. Podium Grand Prix Monako zdominowały bolidy Ferrari. Pierwszy był Michael Schumacher, drugi Rubens Barrichello, a na najniższym stopniu podium stanął Eddie Irvine, zdobywając pierwsze cztery punkty w sezonie dla siebie i zespołu. Drugi z kierowców Jaguara – Pedro de la Rosa wycofał się z wyścigu po 18. okrążeniach z powodu problemów z hydrauliką.
Dwa tygodnie później zespoły przeniosły się do Ameryki Północnej, gdzie odbyło się Grand Prix Kanady. Pole position po raz kolejny w tym sezonie zdobył Michael Schumacher. De la Rosa "wykręcił" czas 1:18,015, co pozwoliło mu na zajęcie 14. miejsca, Irvine z czasem gorszym o 0,001 sek. sklasyfikowany został pozycję niżej. Circuit Gilles Villeneuve okazał się zwycięski dla Ralfa Schumachera, który wyprzedził brata Michaela oraz Fina Mikę Häkkinena. Pedro de la Rosa ukończył wyścig na 6. pozycji zdobywając 1 punkt, natomiast Irvine już na drugim okrążeniu zderzył się z Nickiem Heidfeldem i oba samochody zatrzymały się na żwirowym poboczu, kończąc swój udział w wyścigu.
Dziewiątym wyścigiem sezonu 2001 była walka o prymat w Grand Prix Europy. Kwalifikacje, podobnie jak przed dwoma tygodniami wygrał Michael Schumacher. Jaguar Racing musiał zadowolić się miejscami startowymi w drugiej dziesiątce. Zwycięstwo w wyścigu na niemieckim Nürburgringu odniósł, podobnie jak przed rokiem, Michael Schumacher przed Juanem Pablo Montoyą i Davidem Coulthardem. Kierowcy Jaguara – Eddie Irvine i Pedro de la Rosa zajęli odpowiednio 7. i 8. miejsce.
30 czerwca odbyły się kwalifikacje do Grand Prix Francji, które wygrał młodszy Schumacher. Eddie Irvine uzyskał 12. wynik kwalifikacji, de la Rosa był 14. Kierowców brytyjskiego teamu przedzielił Kimi Räikkönen z Saubera. Wyścig na Circuit de Nevers Magny-Cours szczęśliwie wygrał Michael Schumacher, po nałożeniu kary na Coultharda. Pedro de la Rosa ukończył Grand Prix na 14. miejscu, natomiast Eddie Irvine musiał wycofać się z wyścigu po przejechaniu 54. okrążeń na skutek usterki silnika.
14 dni później Formułę 1 gościł Silverstone Circuit. Kwalifikacje wygrał Michael Schumacher przed dwoma McLarenami. De la Rosa ukończył zmagania na 13. pozycji, Eddie Irvine był 15.. Grand Prix Wielkiej Brytanii wygrał Häkkinen przed starszym z braci Schumacherów i Rubensem Barrichello. Obaj kierowcy Jaguar Racing minęli linię mety – Brytyjczyk uplasował się na 9. pozycji, a de la Rosa ukończył wyścig jako 12..
Kwalifikacje do dwunastej eliminacji sezonu – Grand Prix Niemiec zdominowali reprezentanci teamu Franka Williamsa. Pole position zdobył Juan Pablo Montoya przed Niemcem Ralfem Schumacherem. Trzeci był Häkkinen. Wyścig na Hockenheimring wygrał młodszy Schumacher, drugi był Rubens Barrichello, a trzeci Jacques Villeneuve. Grand Prix Niemiec obfitowało w wiele wypadków. Na jednym z nich, już na pierwszym okrążeniu wyścig zakończył Pedro de la Rosa, który uderzył w samochód Nicka Heidfelda. Z kolei Irvine wycofał się z wyścigu na 16. okrążeniu na skutek problemów z ciśnieniem paliwa.
18 sierpnia odbyły się eliminacje do Grand Prix Węgier, które wygrał Michael Schumacher. Kierowcy Jaguara startowali do niedzielnego wyścigu z 7. linii. Eddie Irvine nie zaliczył wyścigu na Hungaroringu do udanych – już na pierwszym okrążeniu wypadł z toru i nie powrócił do wyścigu, nie mogąc wyjechać ze żwirowego pobocza. Hiszpan z Jaguara natomiast ukończył wyścig na niepunktowanym, 11. miejscu. Zwycięzcą został Michael Schumacher, przed zespołowym kolegą – Rubensem Barrichello oraz Davidem Coulthardem z McLarena.
24 sierpnia, podczas narady szefostwa Jaguar Racing w Londynie podjęto decyzję o usunięciu ze stanowiska dyrektora generalnego zespołu – Bobby'ego Rahala z powodu domniemanej "sprzedaży" Eddiego Irvine'a do zespołu Jordan. Wakat po Rahalu objął ze skutkiem natychmiastowym zwierzchnik Amerykanina – Austriak Niki Lauda.
Czternastym wyścigiem sezonu było Grand Prix Belgii na torze Spa. Walkę o pole position z czasem 1:52,072 wygrał Juan Pablo Montoya, przed kolegą z zespołu Williams. Pedro de la Rosa zamknął pierwszą dziesiątkę, a Eddie Irvine był 17.. Już na pierwszym okrążeniu po zderzeniu z Luciano Burtim z wyścigu musiał wycofać się Irvine. Wtedy też przerwano wyścig i postanowiono go skrócić do 36 okrążeń. Po restarcie los Brytyjczyka podzielił de la Rosa, który po kolizji z Heidfeldem uszkodził tylne zawieszenie. Zwycięzcą emocjonującego wyścigu został Michael Schumacher przed Davidem Coulthardem i Giancarlo Fisichellą z Benettona.
15 września rozpoczęły się kwalifikacje do Grand Prix Włoch. Na Monzy najszybszy był Juan Pablo Montoya. Hiszpan z Jaguara, podobnie jak przed dwoma tygodniami zakwalifikował się do wyścigu z 10. pola, a czas Eddiego Irvine'a pozwolił mu na start z 13. miejsca. Niedziela nie ułożyła się dobrze dla Irvine'a – na 14. okrążeniu zepsuł się silnik w jego bolidzie, natomiast de la Rosa ukończył wyścig na piątej pozycji, zdobywając na konto swoje i zespołu dwa punkty. Zwycięzcą wyścigu na jednym z najszybszych torów na świecie został zdobywca pierwszego pola startowego – Juan Pablo Montoya przed Ferrari Rubensa Barrichello i Ralfem Schumacherem.
Dwa tygodnie później Formuła 1 wróciła do Stanów Zjednoczonych, gdzie odbyło się przedostatnie Grand Prix w tym sezonie – Grand Prix Stanów Zjednoczonych. Kwalifikacje wygrał Michael Schumacher przed dwoma Williamsami. Kierowcy Jaguara zostali rozdzieleni Heinzem-Haraldem Frentzenem z Prosta i startowali z 14. (Irvine) i 16. (de la Rosa) pozycji. Zwycięzcą wyścigu na torze Indianapolis Motor Speedway został Mika Häkkinen przed Michaelem Schumacherem i kolegą z teamu McLaren – Davidem Coulthardem. Irvine ukończył wyścig na 5. pozycji, zdobywając 2 punkty do dorobku Mistrzostw Świata, natomiast de la Rosa awansował o 4 pozycje względem kwalifikacji i ukończył zmagania na 12. miejscu.
Jako ostatnie, odbyło się Grand Prix Japonii na Suzuka Circuit. Ostatnią batalię o pierwsze pole startowe w tym sezonie zwyciężył Michael Schumacher przed Montoyą i bratem Ralfem. Eddie Irvine ukończył kwalifikacje na 13. pozycji, a Hiszpan, podobnie jak w poprzednim wyścigu, zdobył 16. pole startowe. Suzuka nie okazała się łaskawa dla kierowców Jaguara – na skutek zepsutej maszyny tankującej Brytyjczykowi zabrakło paliwa w samochodzie. Na 46 okrążeniu z bolidu de la Rosy zaczął wyciekać olej i Hiszpan również nie pojawił się na mecie wyścigu. Ostatnie Grand Prix wygrał Michael Schumacher przed Juanem Pablo Montoyą i Davidem Coulthardem.
Sezon 2001 ponownie należał do Michaela Schumachera i Ferrari. Zdominowali oni obie klasyfikacje. Wśród kierowców drugie miejsce zajął David Coulthard z McLarena, a trzeci był partner Schumachera z Ferrari – Rubens Barrichello. Kierowcy Jaguara – Eddie Irvine z 6. punktami znalazł się na 12 miejscu w ogólnej klasyfikacji. De la Rosa zdobył 3 punkty, co dało mu 16 lokatę, natomiast Burti (który startował również dla Prost Grand Prix) nie zdobył punktu i ukończył sezon na 20. pozycji. W klasyfikacji konstruktorów za włoskim zespołem ponownie znalazły się brytyjskie teamy McLarena i Williamsa. Jaguar Racing, który zdobył 9 punktów, sklasyfikowany został pozycję wyżej niż w roku ubiegłym, czyli na 8. miejscu.
4 stycznia 2002 roku zaprezentowano bolid o oznaczeniu R3 w siedzibie zespołu w Milton Keynes. Odsłonięcia dokonali szef zespołu – Niki Lauda oraz kierowcy na sezon 2002 – Eddie Irvine i Pedro de la Rosa. Tego samego dnia ogłoszono również nawiązanie współpracy z młodym niemieckim kierowcą André Lottererem, który został testerem brytyjskiego teamu.
Miesiąc później Steve Nichols, który zajmował stanowisko dyrektora technicznego, odszedł z zespołu. Przyczyną rezygnacji były słabe osiągi bolidu podczas testów. Obowiązki Nicholsa zajął dyrektor zarządzający – Guenther Steiner.
1 marca rozpoczęły się pierwsze treningi sezonu 2002. Następnego dnia odbyły się kwalifikacje do Grand Prix Australii, które zdominowało Ferrari. Pole position zdobył Rubens Barrichello przed Michaelem Schumacherem i Ralfem Schumacherem z Williamsa. Eddie Irvine ukończył kwalifikacje na 19., a de la Rosa na 20. miejscu. Już na początku wyścigu doszło do karambolu, który wyeliminował z wyścigu 8 bolidów. Wśród nich nie było jednak reprezentantów Jaguara, którzy bez większych problemów dojechali do mety. De la Rosa ukończył wyścig na 8. miejscu, a Irvine zdobył 3 punkty za zajęcie 4. pozycji w wyścigu. Zwyciężył Michael Schumacher, drugi był Juan Pablo Montoya z Williamsa, a podium dopełnił nowy kierowca McLarena – Kimi Räikkönen.
Kwalifikacje do drugiej rundy sezonu – Grand Prix Malezji ponownie wygrał kierowca włoskiego teamu, tym razem był to Michael Schumacher. Pedro de la Rosa zakwalifikował się do wyścigu z 17. pola, a Brytyjczyk z Jaguara uzyskał 20. czas dnia. Wyścig na torze Sepang wygrał Ralf Schumacher przed zespołowym kolegą – Juanem Pablo Montoyą i bratem Michaelem. Eddie Irvine wycofał się w Grand Prix na 31. okrążeniu z powodu kłopotów z hydrauliką. Hiszpan ukończył zmagania na 10. pozycji.
W ostatni weekend marca odbyło się Grand Prix Brazylii na torze Autódromo José Carlos Pace. Walkę o pole position wygrał Juan Pablo Montoya. Pedro de la Rosa ustanowił 11. czas, a Irvine był 13. Kierowców Jaguara przedzielił Felipe Massa z Saubera. Wyścig na lewoskrętnym torze wygrał Michael Schumacher. Podium uzupełnili Ralf Schumacher z teamu Franka Williamsa oraz David Coulthard z McLarena. Kierowcy Jaguara ukończyli wyścig tuż za punktowaną szóstką – Brytyjczyk był 7., a Hiszpan 8..
Dwa tygodnie później rozpoczęła się walka o pierwsze pole startowe do Grand Prix San Marino. Zwycięzcą eliminacji został Michael Schumacher przed Rubensem Barrichello i dwoma Williamsami. Eddie Irvine zakwalifikował się do wyścigu z 18. pola, a ostatni, 21. czas uzyskał Pedro de la Rosa (faktycznie ostatni był Alex Yoong z Minardi, ale jego czas nie pozwolił mu na występ w wyścigu). Wyniki po wyścigu nie uległy zmianie od kwalifikacji. Dublet zanotowało Ferrari, trzeci był Ralf Schumacher, a czwarty Montoya. Na Autodromo Enzo e Dino Ferrari kierowców Jaguara dopadła ta sama usterka – szkodzenie półosi napędowej. Z tego powodu, na 31. okrążeniu z wyścigu odpadł Hiszpan, a 15 okrążeń później to samo spotkało Irvine'a.
Piątą eliminacją w roku 2002 było Grand Prix Hiszpanii na torze pod Barceloną. Pozycje pierwszych pięciu kierowców były identyczne jak przed dwoma tygodniami. Eddie Irvine ustanowił 15. czas okrążenia, jednak po przebadaniu próbki paliwa z jego bolidu okazało się, że jest niezgodne z regulaminem. Decyzją sędziów czas Brytyjczyka został anulowany i Irvine musiał startować do wyścigu z końca stawki. Pedro de la Rosa zakwalifikował się do domowego wyścigu na 17. pozycji (start z 16. pola po karze dla zespołowego kolegi). Kierowcy brytyjskiego zespołu po raz kolejny nie ukończyli wyścigu – de la Rosa już na 2. okrążeniu utknął w żwirowisku przy 6. zakręcie toru. Irvine zakończył udział w wyścigu na 42. okrążeniu z powodu kłopotów z hydrauliką. Zwycięzcą wyścigu po raz kolejny został Michael Schumacher, drugi był Montoya, a trzeci Coulthard.
11 maja na A1-Ring dobyły się kwalifikacje do Grand Prix Austrii, które wygrał Rubens Barrichello przed Ralfem i Michaelem Schumacherem. Irvine i de la Rosa okazali się szybsi tylko od kierowców Minardi i startowali do wyścigu z przedostatniej, 10. linii. Pech nie oszczędził kierowców Jaguara również w tym wyścigu. Już w drugim zakręcie w bolidzie Hiszpana zepsuła się przepustnica i po kilkuset metrach de la Rosa zatrzymał swój samochód na poboczu, natomiast Jaguar R3 Irvine'a został unieruchomiony z powodu awarii układu hydraulicznego. Zmierzający po pewną wygraną w wyścigu Barrichello, po otrzymaniu polecenia od szefa zespołu przepuścił na ostatnich metrach Michaela Schumachera, umożliwiając mu odniesienie kolejnego zwycięstwa, w marszu po trzeci z rzędu tytuł Mistrza Świata. Jako trzeci na metę dojechał Juan Pablo Montoya. Za zamieszanie na podium (Schumacher ustąpił Barrichello miejsca na najwyższym stopniu podium), FIA ukarała kierowców Ferrari milionem dolarów grzywny.
Kolejną rundą było Grand Prix Monako, które dobyło się 26 maja na Circuit de Monaco. Dzień wcześniej kierowcy Formuły 1 musieli stoczyć walkę o pole position. Kwalifikacje wygrał Juan Pablo Montoya przed Davidem Coulthardem i Michaelem Schumacherem. Pedro de la Rosa i Eddie Irvine ustanowili czasy, które dały im odpowiednio 20. i 21. pozycję startową. Wyścig na ulicznym torze w księstwie wygrał Coulthard przed Michaelem Schumacherem, trzeci był młodszy brat Michaela – Ralf. Kierowcy Jaguar Racing pierwszy raz od Grand Prix Brazylii ukończyli wyścig. Hiszpan przekroczył metę jako 10., a Irvine był 9., obaj ze stratą dwóch okrążeń do Coultharda.
Po dwóch tygodniach Formuła 1 przeniosła się do Kanady na Circuit Gilles Villeneuve. Zwycięzcą kwalifikacji ponownie okazał się Kolumbijczyk Montoya, przed mistrzem świata z zeszłego sezonu i jego zespołowym partnerem – Rubensem Barrichello. Eddie Irvine "wykręcił" 14., a de la Rosa 16. czas. Rozdzielił ich Takuma Sato z zespołu Jordan Grand Prix. W wyścigu o Grand Prix Kanady najlepszy był Michael Schumacher przed Davidem Coulthardem i Rubensem Barrichello. De la Rosa ukończył swój udział w zmaganiach po 29. okrążeniach z powodu uszkodzenia skrzyni biegów, a Brytyjczyk przegrzał silnik i po 41. okrążeniach również musiał wycofać się z rywalizacji.
Półmetkiem sezonu było Grand Prix Europy na Nürburgringu. Pole position po raz trzeci z rzędu wywalczył Juan Pablo Montoya. Pedro de la Rosa startował do wyścigu z 8. linii, a Irvine ustawił się tuż za nim. Wyścigu nie ukończył Irvine, któremu na 42. okrążeniu posłuszeństwa odmówiła hydraulika. Hiszpan natomiast na metę dotarł jako 11. Dublet na niemieckim torze zanotowało Ferrari. Zwyciężył Barrichello przed Schumacherem i Kimim Räikkönenem z McLarena.
6 lipca Formuła 1 odwiedziła Silverstone Circuit, gdzie odbyło się Grand Prix Wielkiej Brytanii. W wyścigu tym, debiut miało nowe nadwozie brytyjskiego konstruktora – Jaguar R3B. Najlepszy czas dnia ponownie uzyskał Montoya. Drugie i trzecie pole startowe zajęli Rubens Barrichello i Michael Schumacher. Eddie Irvine zakwalifikował się do domowego wyścigu z 19. czasem, a de la Rosa uzyskał ostatni, 21. czas (Alex Yoong nie zakwalifikował się). W niedzielę ponownie rozgorzała walka, tym razem o zwycięstwo w Grand Prix. Eddie Irvine nie ukończył wyścigu – na 34. okrążeniu wpadł w poślizg i uszkodził bolid, uderzając w bandy okalające tor. Hiszpan natomiast ukończył zmagania na 11. pozycji. Zwycięstwo w wyścigu ponownie odniósł starszy Schumacher przed Rubensem Barrichello i Juanem Pablo Montoyą.
Kwalifikacje do jedenastego wyścigu w kalendarzu – Grand Prix Francji piąty raz z rzędu wygrał Montoya przed oboma Ferrari. Eddie Irvine zakwalifikował się do niedzielnego wyścigu na 9. pozycji, a Pedro de la Rosa uzyskał 15. czas eliminacji. W niedzielę na starcie nie stawali się obaj kierowcy zespołu Arrows – Heinz-Harald Frentzen i Enrique Bernoldi (ograniczenie działalności z powodu problemów finansowych zespołu) oraz Jarno Trulli z zespołu Eddiego Jordana, który ucierpiał w wypadku podczas treningów. Na starcie do Grand Prix Francji stanęło 19. kierowców, z czego wyścig ukończyło 11. Wśród pechowców znalazł się Irvine, któremu na 53. okrążeniu odpadł tylny spoiler. Brytyjczyk wpadł w poślizg i utknął na żwirowym poboczu. Pedro de la Rosa ukończył Grand Prix na 9. pozycji. Zwyciężył Michael Schumacher przed Kimim Räikkönenem i Davidem Coulthardem (obaj McLaren).
Hockenheimring gościł Formułę 1 w ostatni weekend lipca. Pierwsze pole startowe zdobył reprezentant gospodarzy – Michael Schumacher. Kierowcy brytyjskiego teamu – Eddie Irvine i Pedro de la Rosa zakwalifikowali się odpowiednio na 16. i 20. pozycji. Czas gorszy od 107% czasu pole position uzyskał Alex Yoong i Malezyjczyk nie wziął udziału w Grand Prix. Grand Prix Niemiec nie ukończył żaden z kierowców Jaguara – de la Rosa już na pierwszym okrążeniu miał awarię układu przeniesienia napędu i zakończył swoją jazdę. Irvine'owi natomiast na 9 okrążeń przed metą posłuszeństwa odmówiły hamulce. Wygrał po raz kolejny Michael Schumacher przed Kolumbijczykiem Montoyą i bratem Ralfem.
Po trzech tygodniach na Hungaroringu odbyły się kwalifikacje do Grand Prix Węgier. W pierwszej linii do wyścigu stanęły czerwone bolidy Ferrari (Barrichello i M. Schumacher), a za nimi dwa Williamsy (R. Schumacher i Montoya). Obok siebie, w 8. linii stanęli de la Rosa i Irvine z Jaguara. Węgierskiego Grand Prix nie ukończył Irvine, po 23. okrążeniach Brytyjczyka dopadły problemy techniczne. Drugi z kierowców Jaguara awansował o 3 pozycje i ukończył zmagania na 13. miejscu. Pierwsza trójka nie zmieniła się od startu – pierwszy był Barrichello, drugi Michael, a trzeci Ralf Schumacher.
31 sierpnia oczy kibiców zwróciły się ku Belgii, gdzie odbyły się kolejne eliminacje na Circuit de Spa-Francorchamps. Zwycięzcą ponownie okazał się kierowca Ferrari, tym razem był to jednak Schumacher. Obok Niemca startował Kimi Räikkönen, a tuż za nimi do wyścigu ruszał Rubens Barrichello. Irvine uzyskał 8. czas kwalifikacji, a de la Rosa startował do Grand Prix Belgii z 11. miejsca. 1 września ruszył wyścig, w którym ponownie najlepszy okazał się Michael Schumacher. Podium uzupełnili Barrichello i Montoya. Eddie Irvine awansował o 2. pozycje i dojeżdżając na 6. pozycji zdobył 1 punkt do klasyfikacji kierowców i konstruktorów. Pedro de la Rosa zakończył wyścig przedwcześnie z powodu uszkodzenia tylnego zawieszenia.
Kwalifikacje do 15 rundy sezonu 2002 – Grand Prix Włoch wygrał Juan Pablo Montoya. Obaj kierowcy Jaguara, po raz pierwszy w sezonie zakwalifikowali się w pierwszej dziesiątce – Brytyjczyk był 5., a Hiszpan 8.. Najszybszy w wyścigu na Monzy okazał się Rubensa Barrichello przed kolegą z teamu oraz Eddiem Irvinem, który mógł dopisać do swojego dorobku punktowego 4 punkty. Pedro de la Rosa po kolizji z Felipe Massą z Saubera musiał zakończyć swoją jazdę.
Przedostatnim weekendem było Grand Prix Stanów Zjednoczonych na torze Indianapolis Motor Speedway. Pierwsze pole startowe wywalczył Michael Schumacher. Kierowcy Jaguara zajęli miejsca startowe w drugiej dziesiątce. Wyścig na torze w Indianapolis wygrał Rubens Barrichello, który o 0,011 sekundy wyprzedził Michaela Schumachera. Trzeci, z niespełna 8. sekundami straty, na metę wjechał David Coulthard. Eddie Irvine zakończył rywalizację na 10. pozycji, a Pedro de la Rosie na 28. okrążeniu padł układ przeniesienia napędu.
Sezon zakończył wyścig w Japonii. Kwalifikacje do ostatniego Grand Prix zdominowało Ferrari i to oba czerwone bolidy startowały z pierwszej linii. Za nimi ustawiły się dwa McLareny. Irvine i de la Rosa zajęli odpowiednio 14. i 17. pole startowe. W niedzielnych zmaganiach najlepszą trójką na Suzuka Circuit byli Michael Schumacher, Rubens Barrichello i Kimi Räikkönen. Eddie Irvine ukończył swój ostatni wyścig w karierze na 9. miejscu, a de la Rosa nie dojechał do mety z powodu uszkodzenia układu przeniesienia napędu.
Sezon 2002, który był ostatnim dla Eddiego Irvine'a, całkowicie został zdominowany przez Ferrari, które wygrało 15 z 17 wyścigów. Drugie miejsce w klasyfikacji konstruktorów zajął Williams, a trzeci był McLaren. Jaguar z 8. punktami zajął 7. lokatę. Wśród kierowców niepodzielnie królował Michael Schumacher, który wszystkie Grand Prix sezonu kończył na podium, z czego w 11 wyścigach stawał na najwyższym jego stopniu. Drugim miejscem musiał zadowolić się zespołowy kolega Niemca – Rubens Barrichello, a nagrodę za trzecie miejsce odebrał zdobywca 7. pole position, Kolumbijczyk Juan Pablo Montoya. Eddiemu Irvine 8 punktów dało 9. pozycję końcową, a Pedro de la Rosa, który nie zdobył żadnego punktu został sklasyfikowany na 21. pozycji w klasyfikacji generalnej kierowców.
1 listopada 2002 roku – półtora miesiąca po zakończeniu sezonu – Jaguar Racing przedstawił kierowców, którzy zasiadać będą w Jaguarze R4. Brytyjski zespół postawił na byłego kierowcę Minardi – Australijczyka Marka Webbera, który zastąpił odchodzącego z Formuły 1 Eddiego Irvine'a oraz testera zespołu Williams – Brazylijczyka Antônio Pizzonię w miejsce słabo spisującego się Pedro de la Rosy.
7 listopada zapowiedziano, że nowy bolid zespołu zostanie zaprezentowany 13 stycznia 2003 roku w Wielkiej Brytanii. Przed Bożym Narodzeniem zmieniono datę prezentacji samochodu na 21 stycznia i postanowiono przedstawić bolid tylko i wyłącznie za pośrednictwem Internetu.
Na przełomie listopada i grudnia przeprowadzono redukcję zatrudnienia i restrukturyzację zespołu. Zwolnionych zostało 74 pracowników, a wśród nich szef zespołu – Niki Lauda czy specjalista od aerodynamiki – Mark Handford.
21 stycznia, zgodnie z zapowiedzią, pokazano światu Jaguara R4. Podczas internetowej prezentacji przedstawiono także kierowców na sezon 2003 – Marka Webbera i Antônio Pizzonię. Do wiadomości publicznej podano również fakt, iż zwolnionego z funkcji szefa zespołu Nikiego Laudę zastąpi wiceprezydent Ford Motor Company – Richard Parry-Jones.
Przed rozpoczęciem sezonu 2003, nastąpiło kilka zmian w regulaminie, głównie w systemie rozgrywania kwalifikacji. Dotychczasowe 12 okrążeń na uzyskanie najlepszego czasu, zamieniono na dwie sesje kwalifikacyjne – piątkową i sobotnią, w których kierowca miał tylko jedno okrążenie pomiarowe na pokazanie swoich umiejętności. Rozszerzono także system punktacji, premiujący punktami miejsca 7. i 8. Nowa punktacja ustalana była według klucza 10-8-6-5-4-3-2-1.
Pierwszą eliminacją w kalendarzu mistrzostw w roku 2003 było Grand Prix Australii. W bezpośredniej sesji kwalifikacyjnej przed wyścigiem kierowcy Jaguara nie wypadli najlepiej – Antônio Pizzonia zakwalifikował się do wyścigu na torze Albert Park na 18. miejscu, a Mark Webber przed własną publicznością uzyskał 14. czas. Eliminacje do wyścigu zdominowało Ferrari. Zwyciężył Michael Schumacher przed Rubensem Barrichello i Juanem Pablo Montoyą z Williamsa. Pierwszego Grand Prix sezonu nie ukończył ani Webber, ani Pizzonia. Australijczyk na 16. okrążeniu wycofał się na skutek uszkodzonego tylnego zawieszenia. Podobna awaria spotkała Brazylijczyka na 5 okrążeń przed końcem. Pizzonia nie przekroczył linii mety, jednak został sklasyfikowany na 13. pozycji. Zwycięzcą wyścigu został David Coulthard z McLarena, drugi był Juan Pablo Montoya, a na najniższym stopniu podium stanął zespołowy kolega Coultharda – Kimi Räikkönen.
22 marca odbyła się II sesja kwalifikacyjna do Grand Prix Malezji, w której najlepsze czasy uzyskiwali kierowcy Renault – Fernando Alonso i Jarno Trulli. Tuż za nimi uplasował się ubiegłoroczny Mistrz Świata – Michael Schumacher. Kierowcy brytyjskiego teamu startowali do niedzielnego wyścigu z 8. linii. Również Malezyjskie Grand Prix nie okazało się szczęśliwe dla Webbera i Pizzonii. Pierwszy wycofał się w rywalizacji po 35. okrążeniach na skutek usterki silnika, drugiemu "skończyły się hamulce" i po wpadnięciu w poślizg Brazylijczyk zatrzymał się na środku żwirowego pobocza. Pierwszą wygraną w karierze odniósł Räikkönen, podium uzupełnili Barrichello i Alonso.
Dwa tygodnie później Formuła 1 przeniosła się do Ameryki Południowej, gdzie w największym kraju kontynentu, odbyło się Grand Prix Brazylii. Decydującą sesję kwalifikacyjną wygrał Rubens Barrichello, a obok niego ustawił się David Coulthard z McLarena. Bardzo dobrą – trzecią pozycję startową wywalczył Mark Webber. Jego zespołowy kolega uzyskał dopiero 17. czas. Wyścigu na Autódromo José Carlos Pace nie ukończyli obaj kierowcy Jaguara. Pizzonia na 26. okrążeniu wpadł w poślizg i uderzył w barierę z opon, uszkadzając samochód. Mark Webber zakończył swój udział w wyścigu na 54. okrążeniu. Również wpadł w poślizg i z dużą siłą uderzył w bariery okalające tor. Wiele odłamków bolidu Australijczyka zostało na prostej startowej. Fernando Alonso najechał na jeden z nich i wpadł w poślizg. Renault R23 Hiszpana uderzyło z dużą prędkością w ścianę z opon. Kierowy nie odnieśli poważniejszych obrażeń i samodzielnie opuścili wraki swoich samochodów. Po wypadkach Webbera i Alonso wyścig przerwano, a nieoczekiwanym zwycięzcą został Giancarlo Fisichella z Jordana, który przewodził stawce przed kraksą kierowcy Renault. Drugie miejsce w skróconym wyścigu zajął Kimi Räikkönen, a na najniższym stopniu podium stanął Alonso.
19 kwietnia odbyły się sobotnie kwalifikacje przed Grand Prix San Marino na Autodromo Enzo e Dino Ferrari, które zdominowali bracia Schumacherowie. Pierwszy był Michael, drugi Ralf, a trzeci Rubens Barrichello. Mark Webber uzyskał 5. czas kwalifikacji, a Antônio Pizzonia "wykręcił" 15. rezultat. Wyścig, podobnie jak w Brazylii nie ułożył się Webberowi – na 8 okrążeń przed metą, awarii uległ układ napędowy. Pizzonia ukończył Grand Prix na 14. miejscu ze stratą 2. okrążeń do zwycięzcy – Michaela Schumachera. Dalsze pozycje zajęli Räikkönen i Barrichello.
Piątą eliminację w kalendarzu sezonu było Grand Prix Hiszpanii. II sesję kwalifikacyjną zdominowało Ferrari – Michael Schumacher i Rubens Barrichello. W drugiej linii ustawili się kierowcy Renault – Fernando Alonso i Jarno Trulli. Mark Webber zajął w walce o pole position 12. miejsce, a Pizzonia uzyskał czas dający 16. pole startowe. Wyścig na katalońskim torze wygrał starszy z braci Schumacherów przed Alonso i Barrichello. Pizzonia nie ruszył z miejsca z powodu problemów z kontrolą startu, a startujący z ostatniej pozycji Räikkönen uderzył w niego, niwecząc szanse obu kierowców na dalszą jazdę. Webber natomiast o 5 miejsc i zdobył 2 punkty, kończąc Grand Prix na 7. miejscu.
9 maja – 5 dni po Grand Prix Hiszpanii, Mark Webber podpisał nowy kontrakt z zespołem, gwarantujący mu starty w Jaguar Racing do końca sezonu 2005.
17 maja odbyła się II część kwalifikacji do Grand Prix Austrii. Sesję kwalifikacyjną wygrał Michael Schumacher przed Kimim Räikkönenem oraz Juanem Pablo Montoyą z teamu Franka Williamsa. Brazylijczyk z Jaguara zakończył eliminacje na 8. pozycji, a Mark Webber zakwalifikował się do wyścigu z 17. pola. Wyścig podobnie jak we wcześniejszym Grand Prix przyniósł 2 punkty dla Jaguar Racing. Siódme miejsce na A1-Ring zajął Webber, Pizzonia ukończył zmagania na 9. pozycji. Wygrał zdobywca pole position – Michael Schumacher przed Finem z McLarena i Rubensem Barrichello.
Kolejny weekend wyścigowy odbył się w księstwie Monako. Pierwsze pole startowe na Torze Monaco wywalczył Ralf Schumacher, drugi był Räikkönen, a trzeci Juan Pablo Montoya. Australijczyk Webber uzyskał 9. czas kwalifikacji, a Pizzonia był 13.. Grand Prix Monako 2003 padło łupem Montoi, który o nieco ponad pół sekundy wyprzedził Kimiego Räikkönena. Na trzecim stopniu podium, ze stratą 1,7 sek. stanął Michael Schumacher. Problemy techniczne wyeliminowały kierowców Jaguara już na początku wyścigu. Pizzoni siadła elektryka, a Webberowi zepsuł się układ pneumatyczny.
14 czerwca Formuła 1 przeniosła się do Ameryki Północnej, gdzie odbyło się Grand Prix Kanady. Sobotnia sesja kwalifikacyjna należała do Williamsa. Wygrał Ralf Schumacher, drugi był Juan Pablo Montoya, a w drugiej linii ustawili się Michael Schumacher i Fernando Alonso. Do wyścigu, z trzeciej linii startował Mark Webber, a Pizzonia uzyskał 13. czas. Circuit Gilles Villeneuve ponownie okazał się szczęśliwy dla Michaela Schumachera. Podium uzupełnili Ralf Schumacher i Juan Pablo Montoya. Mark Webber po wyścigu mógł dopisać sobie kolejne 2 punkty za zajęcie 7. pozycji. Brazylijczyk z Jaguara mimo, że nie ukończył wyścigu po problemach z hamulcami, został sklasyfikowany na 10. miejscu.
W ostatni weekend czerwca odbył się wyścig o Grand Prix Europy na niemieckim torze Nürburgring. II sesję kwalifikacyjną wygrał Kimi Räikkönen przed braćmi Schumacherami. Kierowcy Jaguar Racing – Mark Webber i Antônio Pizzonia uzyskali odpowiednio 11. i 16. rezultat. Dublet w wyścigu na Nürburgringu zdobył Williams (Ralf Schumacher i Juan Pablo Montoya), trzeci był Rubens Barrichello. Pizzonia ukończył wyścig na 10. pozycji, a jego partner z zespołu był 6. i zdobył kolejne punkty do klasyfikacji generalnej mistrzostw.
Kwalifikacje do dziesiątego wyścigu w kalendarzu – Grand Prix Francji ponownie należały do Williamsa. Tuż za kierowcami Williamsa FW25 zakwalifikował się Michael Schumacher. 4. i 5. pole startowe zdobyli kierowcy McLarena – Räikkönen i Coulthard. Australijczyk z Jaguara uzyskał 9. czas, a Pizzonia był 11. Kierowców brytyjskiego zespołu przedzielił Olivier Panis z Toyoty. Kolejność pięciu pierwszych kierowców na mecie wyścigu na Circuit de Nevers Magny-Cours była identyczna jak na starcie. Webber awansował o 3 pozycje i ukończył wyścig jako 6. Brazylijczyk z kolei awansował tylko o 1. pozycję i jako 10. przekroczył linię mety.
19 lipca zespoły powróciły na Silverstone Circuit, gdzie odbyła się kolejna edycja wyścigu o Grand Prix Wielkiej Brytanii. Pierwsze pole startowe zdobył Rubens Barrichello, drugie Jarno Trulii, a trzecie Kimi Räikkönen. Pizzonia uzyskał 10., a Webber 11. czas kwalifikacji. Najstarsze Grand Prix wygrał Barrichello, a podium wyścigu dopełnili Montoya i Räikkönen. Brazylijczyk, w swoim ostatnim wyścigu w Jaguarze, na skutek awarii silnika wycofał się z wyścigu na 33. okrążeniu, a Mark Webber ukończył wyścig na 14. pozycji.
21 lipca poinformowano, że obecny kierowca Minardi – Justin Wilson zastąpi Antônio Pizzonię. Kontrakt obowiązuje do końca sezonu 2003, z opcją przedłużenia go na następny rok.
W pierwszy weekend sierpnia Formuła 1 powróciła do Niemiec, na tor Hockenheimring. Decydująca o pozycjach startowych sesja kwalifikacyjna ponownie należała do zespołu Williams. Pole position zdobył Juan Pablo Montoya, a obok niego ustawił się Ralf Schumacher. W drugiej linii stanęli Rubens Barrichello i Jarno Trulli. Mark Webber uzyskał 11. czas, a debiutujący za kierownicą Jaguara R4 Wilson był 16.. Grand Prix Niemiec wygrał Juan Pablo Montoya przed Davidem Coulthardem i Jarno Trullim. Justinowi Wilsonowi już na 7. okrążeniu posłuszeństwa odmówiła skrzynia biegów, a Mark Webber ukończył zmagania na 11. miejscu.
Jedenastym wyścigiem sezonu było Grand Prix Węgier na torze Hungaroring. II sesję kwalifikacyjną wygrał Fernando Alonso przed Ralfem Schumacherem i Markiem Webberem. Justin Wilson zajął odległą, 12. pozycję startową. Wyścig, pierwszy raz w karierze, wygrał Alonso, a podium dopełnili Räikkönen i Montoya. Mark Webber po raz kolejny ukończył wyścig jako 6., a Justin Wilson nie ukończył zmagań po problemach z jednostką napędową.
13 września odbyły się kwalifikacje do Grand Prix Włoch, które wygrał Michael Schumacher przed Juanem Pablo Montoyą i Rubensem Barrichello. Mark Webber uzyskał 11. czas, a jego kolega z zespołu był 15. podczas kwalifikacji. Kolejność na podium po wyścigu na Autodromo Nazionale di Monza nie uległa zmianie od kwalifikacji – zwyciężył Michael Schumacher przed Montoyą, a trzecie miejsce zajął Rubens Barrichello. Brytyjczyk z Jaguara ponownie miał problemy ze skrzynią biegów i wycofał się z wyścigu już na 3. okrążeniu. Webber natomiast zdobył kolejne 2 punkty za zajęcie 7. miejsca w Grand Prix.
Dwa tygodnie później Formuła 1 ponownie zagościła w Ameryce Północnej, tym razem na Grand Prix Stanów Zjednoczonych. Decydującą część sesji eliminacyjnej wygrał Kimi Räikkönen, a obok niego w pierwszej linii stanął Rubens Barrichello. Miejsca startowe numer 3 i 4 przypadły Olivierowi Panisowi z Toyoty i Juanie Pablo Montoi z Williamsa. Mark Webber i Justin Wilson zajęli odpowiednio 14. i 16. miejsce startowe. Między nimi znalazł się Heinz-Harald Frentzen z zespołu Petera Saubera. Najlepiej podczas deszczowego Grand Prix na torze Indianapolis poradził sobie Michael Schumacher, który nie dał szans Räikkönenowi i bardzo dobrze radzącemu sobie w deszczu Frentzenowi. Mark Webber nie mógł poradzić sobie z utrzymaniem bolidu na mokrym torze i na 21. okrążeniu wpadł w poślizg, który uniemożliwił mu dalszą rywalizację. Wilson awansował o 8 pozycji i ukończył wyścig na 8. miejscu zdobywając pierwszy i jedyny punkt w Formule 1.
Ostatnim wyścigiem w kalendarzu, podobnie jak rok i dwa lata wcześniej, było Grand Prix Japonii na Suzuce. Ostatnią sesję kwalifikacyjną wygrał Barrichello przed Montoyą. W drugiej linii ustawili się kierowcy Toyoty – Cristiano da Matta i Olivier Panis. Australijczyk z Jaguar Racing startował do wyścigu z 3. linii, a Justin Wilson musiał zadowolić się 10. pozycją startową. Szesnastą rundę sezonu wygrał Rubens Barrichello, a z 11. sekundową stratą na metę wpadli Räikkönen i Coulthard. Kierowcy Jaguar Racing tym razem nie zdobyli punktów, finiszując na 11. (Webber) i 13. (Wilson) miejscu.
Sezon 2003 ponownie należał do Ferrari i Michaela Schumachera, jednak ich przewaga nad rywalami nie była już tak bardzo widoczna. W klasyfikacji kierowców, Schumacher wyprzedził Kimiego Räikkönena zaledwie o 2 punkty. Trzecie miejsce, podobnie jak przed rokiem, przypadło Juanowi Pablo Montoi z Williamsa. Mark Webber zaliczył dobry sezon za kierownicą Jaguara R4, zdobywając 17 punktów i kończąc rok na 10. pozycji w klasyfikacji generalnej. Antônio Pizzonia nie wywalczył żadnego punktu i został sklasyfikowany na 21. pozycji. Pozycję wyżej sklasyfikowano Justina Wilsona, który zdobył jeden punkt podczas Grand Prix Stanów Zjednoczonych. Wśród konstruktorów po raz kolejny prym wiodło Ferrari. Drugie miejsce wywalczył Williams, a trzeci był McLaren. Jaguar z 18. punktami był, podobnie jak przed rokiem, 7. w klasyfikacji konstruktorów.
Po zakończeniu sezonu 2003 sytuacja Justina Wilsona w zespole Jaguar była niepewna i rozpoczęto poszukiwania nowego kierowcy. Wśród kandydatów wymieniano takich kierowców jak Alex Wurz (tester McLarena), Jos Verstappen (etatowy kierowca Minardi) oraz Christian Klien, który ostatecznie został wybrany na partnera Australijczyka Marka Webbera w sezonie 2004.
18 stycznia 2004 na Circuit de Catalunya odbyła się prezentacja najnowszego samochodu brytyjskiego zespołu. Jaguar R5 był dość poważnie zmienioną wersją zeszłorocznego bolidu, która otrzymała nową jednostkę napędową Coswortha o oznaczeniu CR-6. Po odsłonięciu bolidu przez Webbera i Kliena nastąpił krótki pokaz możliwości R5 na hiszpańskim torze.
Miesiąc później przedstawiono mediom nowego kierowcę testowego Jaguar Racing – Szweda Björna Wirdheima, ówczesnego mistrza Formuły 3000.
7 marca rozpoczął się nowy sezon Formuły 1. Pierwszy wyścig, jak i w latach ubiegłych odbył się na ulicznym torze Albert Park Circuit. W II sesji kwalifikacyjnej, podobnie jak przed rokiem najlepsi byli kierowcy Ferrari – Michael Schumacher i Rubens Barrichello. Z trzeciego miejsca startował Juan Pablo Montoya z zespołu Franka Williamsa. Mark Webber zajął w kwalifikacjach dobre 6. miejsce, a debiutant Klien był dopiero 19.. Domowego Grand Prix nie ukończył Webber, na 30. okrążeniu współpracy odmówiła skrzynia biegów w jego aucie. Młody Austriak w swoim debiucie na metę dojechał jako 11. z dwoma okrążeniami straty do zwycięzcy – Michaela Schumachera, na drugim miejscu dojechał Barrichello, a ostatnie miejsce na podium przypadło Fernando Alonso z Renault.
Drugą eliminacją było Grand Prix Malezji. Kwalifikacje wygrał Michael Schumacher, a tuż obok niego, z pierwszej linii startował Mark Webber. Trzeci czas uzyskał Rubens Barrichello. Christian Klien uzyskał 13. rezultat kwalifikacji. Startujący z 2. miejsca Webber miał pechowy wyścig, najpierw otrzymał karę przejazdu przez aleję serwisową za przekroczenie prędkości obowiązującej w pit-lane, a na 24. okrążeniu wpadł w poślizg i wypadł z toru, kończąc swój udział w rywalizacji. Klien z kolei ukończył wyścig na 10. miejscu. Zwyciężył starszy Schumacher przed Juanem Pablo Montoyą i Jensonem Buttonem z British American Racing.
Dwa tygodnie później w kalendarzu zadebiutował wyścig w Bahrajnie. Sesję kwalifikacyjną na nowym torze Bahrain International Circuit zdominowały bolidy z zespołu z Maranello, pole position zdobył Schumacher, drugi był Barrichello. W drugiej linii ustawiły się Williamsy Montoi i Ralfa Schumachera. Webber i Klien uzyskali odpowiednio 14. i 12. czas kwalifikacji. Pomiędzy kierowcami Jaguara stanął Felipe Massa startujący w Sauberze. Grand Prix Bahrajnu ze sporą przewagą wygrało Ferrari. Szampanem na podium oblewali się Michael Schumacher, Rubens Barrichello i Jenson Button. Mark Webber ukończył wyścig na 8. pozycji, zdobywając swój pierwszy punkt w sezonie, natomiast Austriak minął linię mety jako 14..
24 kwietnia odbyła się decydująca część sesji kwalifikacyjnej przed wyścigiem o Grand Prix San Marino, którą wygrał Button. Tuż za nim zakwalifikowali się Michael Schumacher, Juan Pablo Montoya i Rubens Barrichello. Webber startował do wyścigu z 4. linii, a Klien uzyskał 14. rezultat kwalifikacji. W wyścigu na Imoli ponownie bezkonkurencyjny był Michael Schumacher. Drugi stopień podium zajął Jenson Button, a trzeci był Montoya. Kierowcy Jaguara ukończyli wyścig w drugiej dziesiątce.
Na piąty weekend wyścigowy przypadło Grand Prix Hiszpanii na torze pod Barceloną. Kwalifikacje wygrał Michael Schumacher, a drugi był Juan Pablo Montoya. W drugiej linii stanęli Takuma Sato z British American Racing i Jarno Trulli reprezentujący barwy Renault. Mark Webber "wykręcił" 9., a Klien 16. czas dnia. Wyścig nie był zbyt udanym dla Jaguara – Klien po przejechaniu 43. okrążeń wycofał się z rywalizacji z powodu problemów z przepustnicą, a Webber ukończył wyścig na dalekim, 12. miejscu. Dublet zanotowało Ferrari – wygrał Michael Schumacher przed Barrichello i Trullim.
Kwalifikacje do Grand Prix Monako wygrał Jarno Trulli przed Ralfem Schumacherem i Jensonem Buttonem. Młodszy Schumacher został jednak przesunięty o 10 miejsc na starcie z powodu wymiany skrzyni biegów i to Button startował obok Trullego z pierwszego rzędu. Na trzecią pozycję startową awansował Fernando Alonso. Webber i Klien startowali odpowiednio z 12. i 14. pozycji. Jako 13 zakwalifikował się Olivier Panis z Toyoty. Najwolniejszy wyścig w kalendarzu wygrał Trulli, drugi był Button, a trzeci Barrichello. Obaj kierowcy Jaguar Racing nie ukończyli wyścigu na Circuit de Monaco – Klien najpierw uszkodził przedni spoiler w kontakcie Nickiem Heidfeldem z Saubera, a chwilę później zniszczył zawieszenie uderzając w bariery okalające tor. U Australijczyka natomiast na 12. okrążeniu pojawiły się problemy z przeniesieniem napędu i Webber zakończył tym samym udział w wyścigu.
W ostatni weekend maja odbyło się Grand Prix Europy na niemieckim Nürburgringu. II sesję kwalifikacyjną wygrał Michael Schumacher. Kolejne pola startowe zajęli Takuma Sato, Jarno Trulli i Kimi Räikkönen. Webber zajął w kwalifikacjach 12. miejsce, ale po doliczeniu kary za ignorowanie żółtych flag podczas jednej z sesji treningowych spadł na 14. pozycję. Klien skorzystał na karze dla Australijczyka i wyścig zaczął z 12. pola. Kolejne punkty do klasyfikacji zdobył Mark Webber, który zajął w Grand Prix 7. miejsce. Christian Klien utrzymał pozycję z kwalifikacji i ukończył zmagania na 12. pozycji. Podium ponownie należało do Ferrari – zwycięstwo odniósł Schumacher przed Barrichello i Jensonem Buttonem z B.A.R.
13 czerwca Formuła 1 powróciła na tor Circuit Gilles Villeneuve, gdzie odbyło się Grand Prix Kanady. Decydującą część kwalifikacji wygrał kierowca Williamsa – Ralf Schumacher, a za nim startowali Button i Trulli. Klien wywalczył 10. miejsce, a Webber musiał zadowolić się startem z 7. rzędu. Zawody w Montrealu ukończyło tylko 10. kierowców. Tuż za punktowaną ósemką znalazł się Klien, Webber po problemach z zawieszeniem zakończył udział w wyścigu już po 6. okrążeniach. Za nieprzepisowe hamulce zdyskwalifikowano kierowców Williamsa i Toyoty. Dzięki karom dla tychże zespołów, kolejny dublet zanotowało Ferrari. 7. zwycięstwo w sezonie odniósł Michael Schumacher, a podium dopełnili Rubens Barrichello i Jenson Button.
Dziewiątą eliminacją sezonu było Grand Prix Stanów Zjednoczonych. Walkę o pole position wygrał Rubens Barrichello przed Michaelem Schumacherem i Takumą Sato. Mark Webber startował do wyścigu na Indianapolis Motor Speedway z 10. pola, a Christian Klien uzyskał 13. czas kwalifikacji. Stany Zjednoczone były pechowe zarówno dla Australijczyka, jak i Austriaka z Jaguara – Klien już na pierwszym okrążeniu zderzył się z Toyotą TF104 Cristiano da Matty i Sauberem C23 Felipe Massy i musiał wycofać się z dalszej jazdy. Webberowi z kolei posłuszeństwa odmówił silnik w jego Jaguarze R5. Na podium wyścigu stanęli Michael Schumacher, Rubens Barrichello i Takuma Sato.
3 lipca Formuła 1 przeniosła się do Europy, gdzie odbyło się Grand Prix Francji. Sobotnie kwalifikacje wygrał Fernando Alonso, a obok niego ustawił się mistrz świata – Michael Schumacher. Drugą linię zajęli David Coulthard i Jenson Button. Webber i Klien zajęli odpowiednio 12. i 13. pole startowe. Circuit de Nevers Magny-Cours nie przyniósł żadnej zdobyczy punktowej kierowcom zespołu z Milton Keynes – Webber ukończył wyścig na 9. pozycji, a Austriak finiszował poza pierwszą dziesiątką. Dziewiąte zwycięstwo w sezonie zanotował starszy z braci Schumacherów. Drugie miejsce wywalczył zdobywca pole position – Fernando Alonso, a trzeci był drugi kierowca Ferrari – Rubens Barrichello.
Tydzień później Silverstone Circuit gościł zespoły podczas Grand Prix Wielkiej Brytanii. W II części eliminacji triumfował Kimi Räikkönen. Dalsze pozycje startowe zajęli Rubens Barrichello i Jenson Button. Mark Webber był 10., a Christian Klien 15.. Kolejne zwycięstwo w Grand Prix odniósł Michael Schumacher. Podium uzupełnili Räikkönen i Barrichello. 8. miejsce i 1 punkt padły łupem Marka Webbera. Klien zakończył zmagania na 14. pozycji.
Walkę o pole position przed dwunastym wyścigiem w sezonie – Grand Prix Niemiec wygrał lokalny bohater – Michael Schumacher. Drugą pozycję startową wywalczył Juan Pablo Montoya, a trzecią – Kimi Räikkönen (trzeci czas kwalifikacji uzyskał Jenson Button, ale jego pozycja została obniżona za wymianę skrzyni biegów przed kwalifikacjami). Kierowcy Jaguara startowali do wyścigu z 12. (Webber) i 13. (Klien) miejsca. Zmagania na Hockenheimring bezapelacyjnie wygrał starszy z braci Schumacherów. Na podium znaleźli się również Button i Alonso. 3 punkty za szóste miejsce otrzymał Mark Webber. Jego zespołowy kolega po raz kolejny ukończył wyścig poza punktowaną ósemką.
W połowie sierpnia odbyło się Grand Prix Węgier na Hungaroringu. Pierwszą linię w kwalifikacjach zajęli kierowcy zespołu z Maranello – Michael Schumacher i Rubens Barrichello, tuż za nimi startowała para bolidów B.A.R. Kierowcy Jaguar Racing – Webber i Klien zajęli odpowiednio 11. i 14. pole startowe. Węgierskie Grand Prix, po raz kolejny w tym sezonie przyniosło dublet Ferrari. Nagrodę za trzecie miejsce odebrał Fernando Alonso. Webber i Klien nie zdobyli punktów finiszując na 10. i 13. miejscu.
Po rocznej przerwie do kalendarza na sezon 2004 powróciło Grand Prix Belgii. II część kwalifikacji wygrał Jarno Trulli przed Michaelem Schumacherem i kolegą z zespołu z Enstone – Fernando Alonso. Mark Webber startował z 4. linii, mając obok siebie Felipe Massę z Saubera, a Christian Klien uzyskał 13. czas dnia. Emocjonujący wyścig na Circuit de Spa-Francorchamps okazał się zwycięski dla Kimiego Räikkönena. Drugie miejsce zajął Michael Schumacher, który zdobywając 8. punktów zapewnił sobie piąty z rzędu (a 7. w karierze) tytuł mistrza świata. Na najniższym stopniu podium stanął Rubens Barrichello. Klien ukończył zmagania na 6. pozycji, zdobywając pierwsze w karierze punkty w Formule 1. Webber natomiast już na pierwszym okrążeniu Mark Webber uderzył w Takumę Sato uszkadzając przednie zawieszenie na tyle, że kontynuowanie jazdy nie było możliwe.
11 września odbyły się kwalifikacje do Grand Prix Włoch, które bezproblemowo wygrał Rubens Barrichello. Drugą pozycję startową wywalczył Juan Pablo Montoya, a trzecią – Michael Schumacher. Webber za kierownicą nowego Jaguara R5B uzyskał 12. pole startowe, a Klien w R5 był 14. Pomiędzy kierowcami Jaguara znalazł się Olivier Panis z Toyoty. Monza nie przyniosła punktów zespołowi z Milton Keynes – Webber zakończył wyścig na 9. pozycji, a Klien finiszował jako 13. Zwyciężył Barrichello przed Michaelem Schumacherem i Jensonem Buttonem.
Dwa tygodnie później nastąpił kolejny w tym sezonie debiut Grand Prix w kalendarzu. Po raz pierwszy zorganizowano Grand Prix Chin na Shanghai International Circuit. Kwalifikacje, podobnie jak we Włoszech wygrał Barrichello przed Räikkönenem i Buttonem. Webber w bolidzie R5 uzyskał 12. czas dnia, a Klien za kierownicą R5B uplasował się na 16. miejscu. Wyścig ułożył się po myśli Rubensa Barrichello. Podium uzupełnili Button i Räikkönen. Mark Webber zakończył rywalizację na 10. miejscu, a Klien, po kolizji z Michaelem Schumacherem na pierwszym okrążeniu, wycofał się z dalszego udziału w wyścigu.
Siedemnastą eliminacją sezonu było Grand Prix Japonii. Kwalifikacje należały do Michaela Schumachera, który był lepszy od brata Ralfa i Mark Webbera z Jaguara. Klien uzyskał 14. rezultat kwalifikacji. W wyścigu na Suzuka Circuit pierwsze dwa miejsca zajęli bracia Schumacherowie. Trzecie miejsce wywalczył Button. Christian Klien zakończył zmagania na 12. pozycji, a Mark Webber po 20. okrążeniach zrezygnował z dalszej jazdy z powodu gorąca w kokpicie jego bolidu.
23 października odbyły się kwalifikacje do ostatniego wyścigu sezonu – Grand Prix Brazylii, które wygrał Rubens Barrichello. Za nim ustawili się Montoya, Räikkönen i Massa. Webber i Klien uzyskali odpowiednio 12. i 16. pole startowe. Ostatni, 85 wyścig Jaguar Racing nie był zbyt udanym dla zespołu. Australijczyk po kolizji z zespołowym kolegą musiał wycofać się z rywalizacji po przejechaniu 23. okrążeń, a Klien po przymusowej wizycie w pit-stopie kontynuował jazdę i zakończył zmagania na 14. pozycji. Zwycięzcą wyścigu na Autódromo José Carlos Pace został Juan Pablo Montoya przed Kimim Räikkönenem i Rubensem Barrichello.
Sezon 2004 to po raz kolejny dominacja Ferrari, które wygrało 15 z 18 wyścigów. Na drugie miejsce awansował B.A.R-Honda, a trzecią siłą było Renault. Jaguar z 10. punktami znalazł się na 7. miejscu w klasyfikacji zespołów. Wśród kierowców karty rozdawał Michael Schumacher, który z przewagą 34 punktów nad Rubensem Barrichello zdobył swój 7. tytuł mistrza świata. Trzecie miejsce w klasyfikacji zajął Brytyjczyk Jenson Button z B.A.R. Mark Webber z 7. punktami został sklasyfikowany na 13. pozycji, a młody Austriak z dorobkiem 3. oczek był 16. na koniec sezonu 2004.
Od połowy sezonu 2004 mówiło się o przemianowaniu Jaguar Racing na Ford Racing, bądź sprzedaży zespołu ze względu na wysokie koszty utrzymania teamu Formuły 1. Ostatecznie 17 września poinformowano, że Jaguar Racing z końcem sezonu 2004 wycofuje się z rywalizacji i wraz z producentem silników – Cosworthem, zostaje wystawiony na sprzedaż. Wśród potencjalnych kupców wymieniano grupę inwestycyjną Oakwell Associates, producenta napojów energetycznych Red Bull, rosyjskiego miliardera Romana Abramowicza czy właściciela zespołu MF1 Racing – Alexa Shnaidera.
Firma Red Bull zaangażowana była w Formułę 1 wcześniej. Była między innymi sponsorem Saubera czy Arrowsa.
15 listopada podczas konferencji prasowej Ford Motor Company w Londynie potwierdzono sprzedaż Jaguar Racing F1 Team firmie Red Bull, a nowym właścicielem Coswortha zostali współwłaściciele serii Champ Car – Kevin Kalkhoven i Gerald Forsythe. Od sezonu 2005 zespół nosi nazwę Red Bull Racing. Dyrektor generalny Jaguara – Tony Purnell zachował swoje stanowisko.
Po nieporozumieniach między właścicielem zespołu – Dietrichem Mateschitzem, a Tonym Purnellem, na początku 2005 roku nowym szefem zespołu został Brytyjczyk Christian Horner. Na stanowiska kierowców nowego zespołu zostali wybrani: były etatowy kierowca McLarena – David Coulthard, Christian Klien, który w sezonie 2004 jeździł dla Jaguara oraz mistrz Formuły 3000 – Vitantonio Liuzzi.
