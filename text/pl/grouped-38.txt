
Gryfice (niem. Greifenberg in Pommern) – miasto w północno-zachodniej Polsce, w woj. zachodniopomorskim, siedziba powiatu gryfickiego i miejsko-wiejskiej gminy Gryfice.
Gryfice są lokalnym ośrodkiem usługowo-przemysłowym, a także węzłem komunikacyjnym, w którym zbiegają się trzy drogi wojewódzkie i linia kolejowa. Miasto stanowi centrum administracyjne powiatu – znajdują się tu m.in. starostwo, sąd rejonowy, prokuratura rejonowa, komenda powiatowa Policji i Państwowej Straży Pożarnej.
Gryfice leżą w północnej części woj. zachodniopomorskiego, w środkowej części powiatu gryfickiego, w środkowo-wschodniej części gminy Gryfice.
Miasto położone jest na Równinie Gryfickiej, jednym z mezoregionów Pobrzeża Szczecińskiego. Gryfice leżą nad rzeką Regą i są oddalone ok. 22 km od Morza Bałtyckiego.
Historycznie Gryfice były położone w północnej części Pomorza Tylnego, od 1723 roku w powiecie greifenberdzkim (dziś gryfickim); od 1816 do 1945 roku w prowincji Pomorze; do 1938 r. w rejencji szczecińskiej, następnie przez 7 lat w rejencji koszalińskiej. Od 1945 roku w granicach Polski, początkowo w Okręgu Pomorze Zachodnie, w latach 1946-1975 w tzw. dużym województwie szczecińskim, a w latach 1975-1998 w tzw. małym województwie szczecińskim, a od 1 stycznia 1999 roku w województwie zachodniopomorskim.
Według danych z 1 stycznia 2009 powierzchnia miasta wynosi 12,4 km². Rozciągłość zabudowań miejskich w kierunku południkowym wynosi ok. 2,6 km, a w kierunku równoleżnikowym ok. 2,7 km.
Obszar gminy Gryfice znajduje się w północnej części wału pomorskiego, w strefie jednostki strukturalnej bloku Gryfic. Jednostka ta charakteryzuje się stosunkowo wysokim położeniem osadów jury dolnej, które tworzą tzw. antyklinę Gryfic.
Centrum miasta położone jest na wysokości 17–19 m n.p.m., wschodnia i południowa część miasta na poziomie 25–45 m n.p.m. Najniższym obszarem jest dno doliny Regi 10–14 m n.p.m. Punktem charakterystycznym jest Góra Straceń – 32 m n.p.m. We wschodniej części miasta znajduje się Lubieszewska Góra (46,8 m n.p.m.), a pod zachodnimi granicami Gryfic wzniesienie Kamieniec (43 m n.p.m.).
Powierzchnia lasów i gruntów leśnych w obrębie miasta wynosiła w 2008 r. 66 ha, co daje lesistość na poziomie 5,32%. Użytki rolne na obszarze miasta obejmowały 570 ha, czyli 45,97%.
Klimat miasta ma cechy zbliżone do klimatu morskiego. Charakteryzuje się małą amplitudą roczną; sezonową i dzienną temperaturą powietrza; dużą wilgotnością i wietrznością; krótkim okresem występowania zimy; chłodniejszym latem; łagodniejszą zimą, oraz dużą wilgotnością powietrza i znaczną ilością opadów.
Przez miasto płynie jedna z największych rzek Pomorza – Rega. Jest drugą rzeką pod względem wielkości zasobów wodnych byłego woj. szczecińskiego. Na Redze wytyczono szlak kajakowy. W Gryficach do Regi uchodzą 3 kanały. Pierwszy z nich prawobrzeżny kanał Starkowo o długości 5,5 km łączy się z rzeką przy ul. Spacerowej. Drugi lewobrzeżny kanał Brodniki o długości 3,6 km uchodzi przy ul. Murarskiej, a trzeci także lewobrzeżny kanał „Gryfice A” o długości 4,38 km przy wieży Prochowej przy ul. Nabrzeżnej.
Użytki zielone na terenie miasta mają gleby klasy III–V, natomiast grunty orne gleby klasy IIIa, IIIb, IVa, IV b oraz VI.
Miasto jest położone w wąskiej dolinie rzeki Regi, która stanowi korytarzem ekologicznym o ponadregionalnym znaczeniu. Jest to droga migracji kilku gatunków ryb szlachetnych na tarliska, a także szlak migracji oraz miejsce bytowania wielu innych gatunków fauny. W 2003 roku w propozycji zespołu przyrodniczo-krajobrazowego wskazano zabezpieczenie skarp nadrzecznych w parku leśnym w Gryficach, aby zapobiec ich dewastacji.
Na Redze został utworzony całoroczny obręb ochronny, gdzie zabrania się połowu ryb oraz czynności szkodliwych dla ryb. Obręb obejmuje rzekę od jazu stałego do mostu betonowego.
Z badań przeprowadzonych przez niemieckich i polskich archeologów wynika, że ziemia gryficka była zasiedlona w okresie neolitu (młodszy okres kamienia). W II w. n.e. ziemie pomorskie od Zalewu Szczecińskiego na wschód po rzekę Wieprzę były zasiedlone przez Sidinów.
We wczesnym średniowieczu tereny ziemi gryfickiej zamieszkiwały plemiona zachodnich Pomorzan. Były to kręgi wpływów (zgodnie z nowszymi badaniami) Wolinian, Pyrzyczan i Brzeżan. Współczesne badania archeologiczne nie potwierdzają ciągłości osadniczej sięgającej dla Gryfic V okresowi brązu (okres halsztacki) – kultury łużyckiej czy późniejszego – kultury jastorfskiej.
W czasach Mieszka I i Bolesława Chrobrego ziemie te na krótko były przyłączane do państwa polskiego. W 1121 (lub w 1119 r.) na ziemi gryfickiej miała miejsce bitwa pod Niekładzem, w której Bolesław Krzywousty pobił wojska Pomorza Zachodniego dowodzone przez książąt: Warcisława I i Świętopełka.
W połowie XIII wieku Pomorzem rządzili książęta z pomorskiej dynastii Gryfitów. W 1262 Warcisław III podpisał dokument lokacyjny na prawie lubeckim, w którym osiedle w okolicach dolnego biegu rzeki Regi otrzymało prawa miejskie. Po śmierci Warcisława III, właścicielem jego ziem został Barnim I, który nadał miastu jego pierwszą właściwą nazwę Gryfia Góra – miasto nad Regą (łac. Civitat Griphemberch super Regam).
Pod koniec XIII wieku rozpoczęto budowę ceglanego kościoła mariackiego o trzech nawach, a w 1300 budowę murów obronnych otaczających miasto wraz z pozostałymi fortyfikacjami. Powstaje również ratusz miejski. W jednym z dokumentów z 1386, wymieniona została szkoła łacińska w Gryficach, którą powszechnie określa się jako najstarszą szkołę łacińską na Pomorzu.
Rozwijał się handel morski i żegluga na rzece Redze. W XIV w. Gryfice stały się pośrednim członkiem Hanzy. W latach 1394–1401, miasto brało udział w zwalczaniu piratów, tzw. „Braci Witalijskich” W XV i XVI wieku kilkakrotnie dochodziło do sporów połowowych i handlowych z położonym na północ od Gryfic – Trzebiatowem (z klasztorem norbertanów w Białobokach w XIV wieku). W 1464 Otton III nadał Gryficom przywilej bicia własnej monety, którego miasto nigdy nie wykorzystało.
Po reformacji – w 1534 kościół farny stał się własnością Kościoła luterańskiego. W 1580 otwarto tu szkołę dla dziewcząt. Przemarsz wojsk brunszwickich w latach 60. XVI w. przez Gryfice (I wojna północna) – spowodował wiele zniszczeń i strat w gospodarce miejskiej, a w dalszej kolei, regres gospodarczy trwający do 2. połowy XVII wieku. W 1595 i 1620 miały miejsce rebelie, podniesione przez niezadowolonych rzemieślników. Od 1603 działa tu bractwo kurkowe.
W 1618 rozpoczęła się wojna trzydziestoletnia, która przerwała rozwój miasta. Wojska cesarskie dalej plądrowały okoliczne wsie i miasto, aż do czasu pojawienia się w sierpniu 1630 wojsk szwedzkich. Gryfice przeżywały kolejny okres klęsk, trwóg i zniszczeń. W 1637 umarł ostatni Gryfita – Bogusław XIV. Postanowieniem pokoju westfalskiego miasto w 1648 zostało włączone do Brandenburgii-Prus.
W 1657 w okolice Gryfic w pogoni za Szwedami podeszły zagony jazdy Stefana Czarnieckiego. Ogromne straty wyrządziły miastu pożary i epidemie. Największy pożar miał miejsce w 1658. Strawił całą południowo-zachodnią część miasta. Kolejny pożar w 1668 zniszczył ponownie większość miasta. Upamiętnieniem tych wydarzeń, stała się doroczna uroczystość – „Święto Ognia”, obchodzoną w Gryficach do XVIII w.W XVIII wieku nastąpiło ożywienie gospodarcze. W 2. połowie XVIII wieku (wojna siedmioletnia) miasto było zajmowane trzykrotnie przez wojska carycy Elżbiety.
Na początku XIX wieku liczba mieszkańców wzrosła do ok. 3 tys. Doprowadziło to do rozbudowy miasta. Od 1816 w wyniku reformy administracyjnej miasto stało się siedzibą powiatu w prowincji Pomorze. Przełom XIX i XX wieku przyniósł dalszy rozwój gospodarczy miasta, na którego terenie wybudowano cukrownię, fabrykę wyrobów ceramicznych i pieców, krochmalnię, fabrykę marmolady. Gryfice uzyskały połączenie kolejowe w 1882 dzięki budowie linii Dąbie – Kołobrzeg.
Gryfice przetrwały większą część II wojny światowej bez zniszczeń. Armia Czerwona zajęła je w marcu 1945. Na skutek celowych podpaleń dokonywanych przez sowieckich żołnierzy zaraz po zajęciu miasta zniszczeniu uległo 318 obiektów, co stanowiło 40% zabudowy miasta.
W 1945 miasto zostało włączone do Polski. Pozostałą w mieście ludność wysiedlono do Niemiec. W początkach lat 50. XX w. miały miejsce wypadki gryfickie. Wystąpiły przypadki stosowania przymusu oraz nadużycia przy egzekwowaniu planowanych dostaw zboża od rolników – tzw. „kułaków”. Celem tych działań było uzyskanie odpowiednich kontyngentów rolnych i przygotowanie akcji pod kolektywizację wsi. Dochodziło do łamania praworządności, w którym udział miały władze lokalne, organa ścigania i związek młodzieżowy ZMP. Zakończyły się one procesem 25 maja 1951 w Gryficach.
Od 1970 Gryfice były siedzibą dowództwa 26 Brygady Artylerii OPK. W tym roku oddano także do użytku, obecny budynek ratusza. W 1982 zakończono budowę szpitala.
W latach 1945–1998 miasto należało do woj. szczecińskiego. 1 stycznia 1999 Gryfice stały się ponownie siedzibą powiatu. Pod koniec 2001 rozformowano gryficką jednostkę wojskową.
Na gruncie autochtonicznej kultury dawnych plemion pomorskich (tzw. Wendów), na ziemiach gryfickich nawarstwiały się wpływy obce, przenoszone przez kolejne fale osadnictwa, reprezentujące różne kultury regionalne z różnych okresów historii od XII w. po XIX w.Proces ten spowodował zatarcie kulturowych różnic, które jeszcze we wczesnym średniowieczu pozwoliły na określenie ich odrębności. Przykładem mogą być Wolinianie, Brzeżanie czy Pyrzyczanie. Te, które spotykane były w XIX w. czy po II wojnie światowej w samych Gryficach, w dialektyce i etnografii są wynikiem procesów różnicujących, spowodowanych migracją ludności. Przykładami mogą być: kolejny etap germanizacji, napływ polskich robotników w XIX w. czy masowe przesiedlenia repatriacyjne po 1945 r.Na procesy asymilacyjne w ludowej kulturze regionu oddziaływały dwa czynniki: ilościowy wzrost żywiołu niemieckiego i normatywna działalność władz terenowych, które reprezentowały niemiecką, a po 1945 r. radziecką i polską specyfikę kulturową.
Nowe miasto nad Regą (łac. Nova civitas supra Regam) było lokowane na prawie lubeckim w 1262 r. Dopiero po śmierci Warcisława III, jego kuzyn Barnim I nadał miastu nazwę Gryfia Góra – miasto nad Regą (łac. Civitat Griphemberch super Regam). Niemiecka nazwa miasta Greifenberg in Pommern – wywodzi się od łacińskiej nazwy griphus i późniejszego niemieckiego słowa Grief(f), Greif(f) (pol. gryf). Drugi człon -berg zawarty jest w wielu niemieckich nazwach miast i dosłownie oznacza górę – zatem nazwę tę można tłumaczyć jako „Gryfia Góra”, bądź „Góra Gryfitów”, odnoszącej się do nazwy dynastii książąt pomorskich, która fundowała miasto i od której miasto przyjęło gryfa do swojego herbu.
Podobną niemiecką nazwę – Greiffenberg miało miasto Gryfów Śląski. Nazwę Greifenberg nosi np. niemiecka gmina w południowej Bawarii, miasto w Brandenburgii, szczyt w Alpach Wschodnich i inne.
Od czerwca 1945 do czerwca 1946 r. władze polskie przejściowo używały nazwy Zagórze. Do dziś wylotowa ulica w Trzebiatowie, w kierunku Gryfic – nosi nazwę Zagórska. Równolegle w nieoficjalnym obiegu funkcjonowała nazwa Gryfów nad Regą. Obecna nazwa miasta Gryfice formalnie obowiązuje od 19 maja 1946. Wprowadzono ją w życie w czerwcu 1946. Podobną nazwę w woj. zachodniopomorskim – ma także inne miasto powiatowe – Gryfino (niem. Greifenhagen), które również posiada w herbie gryfa.
Flaga miejska została ustanowiona uchwałą z 2004 r. Obecnie wywieszana jest z okazji imprez lokalnych, spotkań miast partnerskich, a także w postaci baneru na sesjach rady miejskiej. Na żółto-czerwonej fladze umieszczony jest herb miasta.Herb Gryfic
Herbem miasta jest Gryf Pomorski w kolorze czerwonym na białym polu tarczy z zaokrągloną dolną krawędzią, trzymający w szponach lilię w kolorze żółtym. Krawędzie tarczy są okonturowane cienką czarną linią.Logo Gryfic
Zaprojektowane przez Tomasza Górskiego (mieszkańca Gryfic), i wyłonione w konkursie w 2013 roku. Symbolika znaku, czyli dłonie nawiązuje do przyjaznego nastawienia miasta, kolory natomiast do turystycznych walorów miasta, a w szczególności natury.
Od 28 grudnia 2007 r. hejnał odtwarzany jest w Bramie Kamiennej trzy razy w ciągu doby. Poranny i wieczorny hejnał nawiązuje do średniowiecznej tradycji, kiedy oznajmiał otwarcie i zamknięcie bram miasta, południowy natomiast do Hejnału Mariackiego w Krakowie. Utwór poprzednio był grywany z okazji świąt państwowych i ważniejszych wydarzeń. Hejnał powstał na kanwie piosenki „Piękna nasza jest ziemia”, z okazji 700-lecia Gryfic. Autorem jest artysta i kompozytor Mieczysław Górny z Gryfic. Po raz pierwszy został zagrany na trąbce przez Waldemara Tomickiego, podczas obchodów nadania praw miejskich w 1962 r. Rada miejska przyjęła hejnał do Statutu Gminy Gryfice w 2000 r. Hejnał odrzuciło MSWiA, skutkiem czego nastąpiły zmiany w Statucie Gminy Gryfice w 2004 r.
We współczesnym planie miasta wyraźnie zaznaczone są akcenty staromiejskiej zabudowy. Wchłonięte zostały one przez nowożytne elementy zabudowy od południa, zachodu i północy miasta. Stare miasto o wrzecionowatym kształcie zajmuje przestrzeń 650 m, z regularną siatką ulic podłużnych: Wojska Polskiego i Niepodległości oraz poprzecznych: Podgórnej, Kościelnej, Strzeleckiej, Młyńskiej, Szewskiej, Brackiej i Nadrzecznej, przecinających się pod kątem prostym. Centralną część tego układu wyznacza prostokątny rynek przedzielony wąskim pasem zabudowy. Staromiejski układ urbanistyczny jest charakterystyczny dla typu rzędowego, spotykanego w miastach portowych Pomorza. Plan powstały po lokacji miasta w 1262 r. – przetrwał do II poł. XVII w. Na początek XX w. dopiero można datować regularną zabudowę, która objęła stopniowo wszystkie strony starego miasta. Do tego celu wykorzystano jednocześnie dawne trakty, które zmieniono z czasem w ulice. Nieregularny układ urbanistyczny miasta obserwujemy we współczesnej zabudowie, szczególnie na obrzeżach miasta. Dominuje tu budownictwo mieszkalne wielorodzinne (osiedlowe) i jednorodzinne.
W Gryficach jest 114 ulic i 1 plac zwany placem Zwycięstwa, ponadto miasto ma 2 duże osiedla mieszkaniowe: os. Słoneczne i os. XXX-lecia PRL. W granicach miasta leży również szpital wojewódzki, znajdujący się w kompleksie leśnym poza zwartą zabudową miejską.
Teren Starego Miasta z połowy XIII wieku znajduje się w rejestrze zabytków. Gryfice są jedynym miastem w dorzeczu Regi, w którym zachowały się dwie bramy miejskie (spośród trzech). Dawniej Gryfice miały 6 baszt i 3 wieże włączone w układ fortyfikacyjny miasta. Prócz wieży Prochowej istniała także Młyńska oraz Mostowa (zwaną też Krzywą). Niestety, na skutek podpaleń w 1945 większa część zabudowy starówki uległa zniszczeniu, przez co dziś najstarsza część miasta ma charakter blokowiska.
Bramy miasta charakteryzują się stylem mieszanym gotycko-renesansowym, co ma związek ze zniszczeniami i przebudową tych budowli. W mieście zachowały się niewielkie pozostałości murów miejskich z przełomu XIII/XIV wieku oraz XVII wieku. Kolejnym elementem obronnym miasta jest wieża Prochowa z licowanej cegły w wiązaniu gotyckim, która spełniała funkcję wieży strzelniczej.
Gryfice posiadają 3 obiekty sakralne wpisane do rejestru zabytków. Najokazalszym z nich jest kościół pw. Wniebowzięcia NMP, będący gotycką budowlą stale przebudowywaną od XIII wieku. Kolejnym przykładem architektury gotyckiej w mieście jest kaplica św. Jerzego z XV wieku, która obecnie pełni funkcję lapidarium i kaplicy cmentarnej. Trzecią budowlą sakralną jest kościół neogotycki ukończony w 1913 roku, pełniący obecnie funkcję cerkwi prawosławnej.
W Gryficach zachował się zespół dworca kolei wąskotorowej, który wraz z jej linią stanowi zabytkowy przykład architektury i techniki przełomu XIX/XX wieku. Nad rzeką Regą zlokalizowano w połowie XIX wieku młyn zbożowy wraz z magazynem.
Parki, zieleńce i tereny zieleni osiedlowej na obszarze miasta zajmują razem 33 ha. Gryfice mają dwa parki, znajdujące się na prawym brzegu Regi:
park miejski nad Regą – drzewostan mieszany z przewagą drzew liściastych, gatunki rodzime i obce, kilka alej (lipową, jesionową, topolową), dużo drzew pomnikowych i okazałych drzew dziuplastych.
park leśny nad Regą – drzewostan mieszany z przewagą liściastego. Dominują tu buki, lipy, dęby oraz dużo drzew pomnikowych (m.in. buk o obwodzie pnia 750 cm – trzy zrośnięte pnie).Parki miejskie, razem z rzeką Regą – dzielą miasto na dwie części. Niewielkie obszary leśne znajdują się w pobliżu szpitala wojewódzkiego, a także tereny przy siedzibie nadleśnictwa w osadzie Zdrój, niedaleko której znajduje się także ogród działkowy im. Jana Kasprowicza.
Śródmieście miasta z jego prawobrzeżem połączone jest mostem drogowym, który posiada chodniki dla pieszych. Most jest częścią drogi wojewódzkiej nr 105 (łączącej ul. Nadrzeczną z J. Dąbskiego). W Gryficach istnieje jeszcze kilka mostków drogowych (tzw. przepustowych). Usytuowane są one na ul. Litewskiej, Kamienna Brama, Górskiej, Rapackiego, T. Kościuszki, Podwiejskiej i Pomorskiej.
Ruch pieszy przez rzekę odbywa się poprzez 3 kładki, mostek przepustowy oraz gryficki most drogowy.
Od strony ulicy Strzeleckiej do parku miejskiego zbudowany jest mostek i kładka. Druga kładka dla pieszych zbudowana jest przy mostku przepustowym na ul. Kamienna Brama. W samym parku natomiast położona jest kładka, usprawniająca ruch z ul. Zdrojową.
Pierwszy żelbetowy most w Gryficach przez rzekę Regę został zbudowany na przełomie XIX i XX wieku. Oddany do użytku w 1911 r. Most gryficki przebudowano i poszerzono w 2001 roku według projektu biura inżynieryjno-technicznego w Poznaniu. Most na swoich końcach posiada cztery odlewy gryfów trzymających herb Gryfic, nawiązujących do historii miasta, jego herbu i zachodniopomorskich książąt z rodu Gryfitów. Do nieczynnych natomiast mostów należy most kolejowy kolei wąskotorowej na trasie Gryfice – Brojce – Trzebiatów.
Przyrost naturalny ludności miasta kształtował się różnorodnie. Do początków XIX w. był nierównomierny. Pierwszy spadek liczby miejscowej ludności nastąpił w okresie wojny trzydziestoletniej (1618–1648) na skutek szerzącej się zarazy. Populacja miasta spadła wówczas o 75%. Według niektórych badaczy liczba ludności zmniejszyła się również na skutek ucieczki miejscowych do Kołobrzegu, Gdańska i Szczecina, która była spowodowana ciężarami kontrybucyjnymi wojsk cesarskich oraz strachem przed gwałtami na kobietach i dziewczętach. Do 1740 r. nastąpił niewielki wzrost do 1724 osób. Nadal jednak utrzymywał się niższy stan liczebny w porównaniu do roku 1500, kiedy miasto zamieszkiwało 2000 osób.
Silny wzrost ludności można zauważyć w latach 1740–1794 oraz 1816–1939, który związany był z kolejną falą germanizacji oraz napływem pracowników sezonowych. Podobne zjawisko miało miejsce także po II wojnie światowej w latach 1946–1955, kiedy po ustaleniach jałtańskich i poczdamskich ziemie te zostały włączone do Polski. Wzrost zaludnienia nastąpił na skutek przesiedleń i silnego rozwoju gospodarczego miasta. Od tej pory zauważalny był równomierny przyrost naturalny. Największą populację Gryfice miały w 1997 r. Według danych GUS-u – 18 177 mieszkańców. Od początku XXI w. odnotowuje się natomiast spadek liczby zaludnienia (do 16 850 osób w 2005 r.), który w dużej mierze spowodowany został migracją zarobkową oraz rozformowaniem miejscowych jednostek wojskowych w 2001 r.Powierzchnia miasta obejmuje 12,4 km², co przy liczbie mieszkańców w 2011 roku dawało gęstość zaludnienia równą 1378 osób na 1 km². Miasto zajmuje 274. miejsce pod względem liczby ludności w Polsce, natomiast w województwie zachodniopomorskim – 13.
Na przebiegu ostatniej dekady można zauważyć w Gryficach stały wzrost udziału liczby ludności w wieku produkcyjnym (59,4% w 1995 r.→ 62,11% w 2000 r.→ 66,53% w 2006 r.) oraz liczby ludności wieku poprodukcyjnym (11,42% w 1995 r.→ 13,16 w 2000 r.→ 14,18% w 2006 r.). Udział w społeczności miasta dzieci i młodzieży w wieku przed 17. rokiem życia od 1995 roku zmalał do 2006 roku o 9,9%.
Według danych z 31 marca 2014 roku Gryfice miały 16 872 mieszkańców. Według danych z 1 stycznia 2009 miasto pod względem ludności znajdowało się na 13. miejscu w województwie i na 274. miejscu w kraju.
Gospodarka Gryfic związana jest z rolniczo-turystycznym charakterem regionu. Od czasu zamknięcia jedynej w powiecie cukrowni, a także elewatorów zbożowych, przetwórstwo rolno-spożywcze odgrywa coraz mniejsze znaczenie. W miejscowości działają nieliczne przedsiębiorstwa budowlano-remontowe oraz zakłady przemysłowe. W Gryficach produkowane są wanny, kabiny prysznicowe, brodziki, galanteria papiernicza i wyroby higieniczne. W okolicach miasta znajdują się zakłady przetwórstwa drewna. Ponadto rozwinięty jest sektor usług transportowych, obsługujący obszar wykraczający poza granice powiatu gryfickiego. Znaczna liczba małych podmiotów gospodarczych prowadzi działalność w miejscowościach nadmorskich, w sezonie letnim.
Miasto pełni funkcję lokalnego ośrodka administracyjnego, finansowego, oświatowego oraz centrum opieki zdrowotnej. Znajdują się tu placówki użytku publicznego, m.in. siedziba rejonu dróg wojewódzkich, siedziba nadleśnictwa, urząd skarbowy, inspektorat ZUS. Według danych z 2008 roku w Gryficach działało 8 supermarketów, 3 targowiska z przewagą sprzedaży drobnodetalicznej o łącznej powierzchni 5550 m². W mieście znajduje się 1 galeria handlowa. Lokale handlowo-usługowe są skupione przy ulicach Starego Miasta. W mieście działają 3 placówki pocztowe.
Według danych z 2008 roku w mieście działało 2442 prywatnych podmiotów gospodarczych, z czego 1982 stanowiły osoby fizyczne prowadzące działalność gospodarczą. W 2007 r. działalność prowadziło 14 spółek handlowych z udziałem kapitału zagranicznego. W mieście w 2007 r. najwięcej prywatnych przedsiębiorstw, tzn. 715 związanych było z motoryzacją (PDK sekcja G). Druga pod względem wielkości grupa z branży finansowo-ubezpieczeniowej liczyła 479 przedsiębiorstw (PDK sekcja K).
W październiku 2011 roku w Powiatowym Urzędzie Pracy było zarejestrowanych 4636 bezrobotnych mieszkańców Gryfic.
Jednym z większych obiektów w Gryficach jest Zachodniopomorski Szpital Specjalistyczny, w którym znajduje się także Zachodniopomorskie Centrum Leczenia Ciężkich Oparzeń i Chirurgii Plastycznej. Corocznie w klinice leczy się 17,5 tys. pacjentów.
Miasto ma kilka instytucji kulturalnych. Gryficki Dom Kultury, który organizuje festyny, koncerty, przeglądy zespołów, a także prowadzi grupy i pracownie artystyczne. Jest siedzibą i miejscem spotkań Gryfickiego Towarzystwa Kultury. Muzeum i Galeria „Brama” znajdujące się w południowej bramie Starego Miasta. Można tu zobaczyć m.in. galerie obrazów znanych artystów i zwiedzić Muzeum Ziemi Gryfickiej. Zgromadzone zostały tu eksponaty, z różnych okresów historii Gryfic. Dla ruchu turystycznego udostępniono wieżę Prochową, jeden z zabytkowych obiektów dawnych fortyfikacji miasta (od 1 czerwca 2008 r.) Z balkonu widokowego można obserwować panoramę miasta, z wysokości ponad 20 metrów.
W mieście znajduje się Stała Wystawa Pomorskich Kolei Wąskotorowych w Gryficach, która od 1 kwietnia 2010 r. została włączona w struktury Muzeum Morskiego, oddziału Muzeum Narodowego w Szczecinie. Na wystawie można obejrzeć kilkanaście parowozów wąskotorowych, pojazdów, wagonów, a także fotografie obrazujące historię kolei wąskotorowej i normalnotorowej na Pomorzu Zachodnim.
W mieście czynna jest również Miejska Biblioteka Publiczna im. Zbigniewa Załuskiego, której księgozbiór głównej wypożyczalni zawiera ok. 40 000 woluminów, a w czytelni ok. 5400 woluminów. Biblioteka udostępnia także elektroniczny katalog pozycji na swojej stronie internetowej. W szpitalu znajduje się także jej filia. W budynku biblioteki siedzibę mają: Towarzystwo Społeczno-Kulturalne Mniejszości Niemieckiej, Związek Sybiraków oraz Polski Związek Filatelistyczny.
Na ulicy Koszarowej mieści się filia Pedagogicznej Biblioteki Wojewódzkiej im. H. Radlińskiej, która ma bogaty księgozbiór naukowy i popularnonaukowy liczący 24.244 pozycji, a także zbiór czasopism o tematyce pedagogicznej i psychologicznej, zbiory audiowizualne. Biblioteka działa przy Zachodniopomorskim Centrum Doskonalenia Nauczycieli.
Na przełomie maja i czerwca organizowane są Dni Gryfic, na których odbywają się koncerty, spektakle i inne wydarzenia sportowo-kulturalne. Pod koniec lipca natomiast odbywał się Festyn Ziemi Gryfickiej.
W mieście w 2010 r. wydawanych było 6 gazet o zasięgu lokalnym: „Gazeta Gryficka”, „Gryfickie Echa”, „Nev Gazeta Gryficka” i „Panorama Gryficka”. Co miesiąc wydawany jest obecnie także Samorządowy Biuletyn Informacyjny „Kraina Regi”. Lokalną gazetą jest również „Trybun Ludu”, wydawany w pobliskim mieście Płoty. Od lutego 2011 r. wydawany jest także bezpłatny powiatowy dwutygodnik młodzieżowy „LOgin”, od czerwca 2011 r. „Głos z... wybrzeża”, tygodnik regionalny, który jest organem prasowym lokalnej, katolickiej rozgłośni radiowej „PLUS FM”, oddział Gryfice oraz od października 2012 r. bezpłatny dwutygodnik „Kurier Gryficki”, który nawiązuje do wydarzeń z miasta Gryfice. Dwa tytuły w 2010 i 2011 r., tj. „Nev Gazeta Gryficka” i „Panorama Gryficka” zamknęły działalność medialną.
Gryfice są opisywane w „Głosie Szczecińskim”, „Kurierze Szczecińskim” oraz dodatku regionalnym „Gazety Wyborczej” (w mieście działają korespondenci tych gazet).
Lokalnym radiem jest Radio PLUS Gryfice (dawniej VOX FM Gryfice) – katolicka rozgłośnia, która prócz treści religijnych prowadzi działalność o charakterze społecznym, kulturalnym i rozrywkowym. Drugim nowoczesnym medium do czerwca 2011 r. była Zachodniopomorska Telewizja Regionalna „Telsat”. Nadawała publicystyczny program w gryfickiej sieci kablowej.
Na terenie miasta działają również nowoczesne portale informacyjne, tj. Portal informacyjny powiatu gryfickiego „Gryfickie.info”, „rega24.pl” , „Super Portal 24” oraz "eGryfice.pl", które informują o wydarzeniach mających miejsce na terenie miasta i powiatu gryfickiego.
Gryfice to lokalny ośrodek edukacyjny. Znajdują się tu 2 szkoły podstawowe, 3 gimnazja, 2 licea ogólnokształcące (dla młodzieży), 2 licea ogólnokształcące dla dorosłych, 1 technikum, 2 zasadnicze szkoły zawodowe. W mieście według danych z 2006 roku uczyło się 1213 dzieci w szkołach podstawowych oraz 677 uczniów w dwóch gimnazjach. W szkołach średnich nauki pobierało 1097 uczniów. W mieście działa wydział uczelni wyższej ze Szczecina.
Zachodniopomorska Szkoła Biznesu w Szczecinie – Wydział Przedsiębiorczości w Gryficach – wydział prowadzi studia I stopnia oraz studia II stopnia na kierunkach: Ekonomia I stopień, Pedagogika I stopień, Pedagogika II stopnia, oraz studia podyplomowe.
Liceum Ogólnokształcące im. Bolesława Chrobrego, rozpoczęło nauczanie już 1 października 1945 roku jako gimnazjum, następnie przekształciło się w liceum. 5 sierpnia 1946 liceum otrzymało budynek przy ul. Wałowej 18. Mieściło się w nim niemieckie Gimnazjum im. Fryderyka Wilhelma I powstałe w 1852 r. 6 grudnia 1959 r. Liceum Ogólnokształcące w Gryficach otrzymało sztandar oraz imię Bolesława Chrobrego. 12 czerwca 1979 r. sztandar liceum został uhonorowany Gryfem Pomorskim,
Zespół Szkół Ponadgimnazjalnych im. Czesława Miłosza, zmieniał wiele razy swoją nazwę, jak i podległość organizacyjną. Za początek działalności szkoły uważa się otworzenie filii Technikum Handlowego w Szczecinie w budynku LO w Gryficach. Obecnie zespół szkół znajduje się przy ul. 11 Listopada, gdzie w jego skład wchodzą: Technikum Ekonomiczne, Liceum Profilowane, Liceum Ogólnokształcące II oraz Zasadnicza Szkoła Zawodowa,
Liceum Plastyczne przy ul. Piłsudskiego, to niepubliczna szkoła artystyczna o uprawnieniach szkoły publicznej, uczniowie są kształceni w specjalności reklama wizualna,
Policealne Studium Zawodowe TOM – zawodowa szkoła ucząca w trybie zaocznym, szkoła mieszcząca się w budynku Gimnazjum nr 2,
Państwowa Szkoła Muzyczna I stopnia im. Wojciecha Kilara – obecnie prowadzi klasy o specjalnościach: akordeon, fortepian, gitara, klarnet, skrzypce; prowadzi nabór do 6-letniego oraz 4-letniego (dla starszej młodzieży) cyklu nauczania; szkoła powstała 5 czerwca 1991 roku.W mieście znajdują się również 2 publiczne przedszkola, 2 szkoły podstawowe, 3 gimnazja, do których dojeżdżają także dzieci i młodzież z okolicznych wsi. Do szkół i przeszkoli należą:
Oddział zamiejscowy Zachodniopomorskiego Centrum Doskonalenia Nauczycieli w Szczecinie, który kształci kadry nauczycielskie, pedagogów i pracowników samorządu związanych z oświatą,
Poradnia Psychologiczno-Pedagogiczna w Gryficach, z siedzibą przy ul. Polnej 8. Do głównych zadań PPP należy m.in. wspomaganie rozwoju i efektywności uczenia się, udzielanie pomocy psychologiczno-pedagogicznej, logopedycznej oraz pomocy w wyborze kierunków dalszego kształcenia się.
Do miejscowych klubów sportowych należą: MKS „Sparta” Gryfice. Drużyna rozgrywa mecze piłkarskie, przy ul. Sportowej na Stadionie Miejskim im. Karola Kucharskiego, mającym ok. 2000 miejsc. Klub powstał 7 lipca 1947 roku. W 1965 roku Sparta awansowała do III ligi wojewódzkiej. Od 2003 r. jest klubem IV ligowym (grupy szczecińskiej). Od 2012 roku Sparta Gryfice gra w A klasie (grupa szczecińska) po spadku z Okręgówki Regionalnej.
Kolejnym klubem w mieście jest KS „Chrobry” Gryfice, który ma 3 sekcje: koszykówki męskiej, lekkoatletyki i triathlonu. Od 1973 r. działał jako Międzyszkolny Klub Sportowy. Od 1994 r. jako KS „Chrobry” zrzesza uzdolnioną sportowo młodzież w dyscyplinach najbardziej popularnych w szkołach gryfickich.
W Gryficach działa także klub tenisa stołowego LKS Nasiennik Gryfice, który obecnie (luty 2008) gra w II lidze woj. zachodniopomorskiego.
 zielony szlak rowerowy (trasa: Płoty→ Trzygłów→ Gryfice→ Cerkwica→ Trzęsacz).Na południowy wschód od Gryfic, w lesie nad Regą została poprowadzona leśna dydaktyczna ścieżka rowerowa, którą opiekują się Lasy Państwowe. Ścieżka wiedzie od parkingu przy siedzibie Nadleśnictwa Gryfice do Jeziora Rejowickiego, a także do Brodnik i do siedziby Leśnictwa Lubin.
Gryfice mają kilka obiektów sportowo-rekreacyjnych: salę tenisową do tenisa stołowego, korty miejskie przy stadionie (dziś użytkowane przez gryfickich piłkarzy), dwie hale sportowe przy szkołach podstawowych oraz dwa boiska typu Orlik. Przy ul. Rodziewiczówny znajduje się strzelnica, z której korzystają m.in. służby porządkowe i Liga Obrony Kraju. Mieszkańcy korzystają także z kąpielisk nad jeziorami: Rybokarty i Kołomąckim (7 km) oraz na rozlewisku k. Barkowa (ok. 6 km).
Do obszarów rekreacyjnych można jeszcze zaliczyć: dwa duże parki, znajdujące się w centrum miasta, dwa boiska do piłki nożnej, skupione wokół stadionu miejskiego oraz tor crossowy. Przy ul. J. Dąbskiego usytuowany jest Park japoński, z placem zabaw dla dzieci (2008).
Teren miasta obejmują 2 parafie rzymskokatolickie: parafia pw. Najświętszego Serca Pana Jezusa (przy której działała wspólnota Pustyni Miast) oraz parafia pw. Wniebowzięcia Najświętszej Maryi Panny, która jest także siedzibą dekanatu Gryfice. Parafia ta została erygowana w 1977 r., przedtem Gryfice miały jedną parafię obsługującą dwa kościoły. W szpitalu wojewódzkim znajduje się kaplica pw. św. Łukasza Ewangelisty.
W mieście znajduje się parafialna cerkiew prawosławna pw. Zaśnięcia Przenajświętszej Bogurodzicy, która do 1945 r. była kościołem staroluterańskim pw. św. Jana (niem.) St. Johanniskirche, a w latach 1946–1954 kościołem katolickim pw. Stanisława Kostki. W Gryficach znajduje się także zbór Kościoła Chrystusowego oraz Sala Królestwa miejscowego zboru Świadków Jehowy. Pozostałością sakralną na terenie miasta jest nieczynny kościół nowoapostolski (niem. Neueapostolische Kirche) przy ul. Rodziewiczówny (obiekt ten jest wykorzystywany przez Ośrodek Sportu i Rekreacji)Na terenie starego cmentarza znajduje się kaplica św. Jerzego, która spełnia funkcję lapidarium. Nowy cmentarz komunalny znajduje się poza granicami miasta przy drodze powiatowej na Modlimowo.
Już od początków miasta rozpoczęto budowę ceglanego kościoła katolickiego. W XIII w. powstał tu klasztor franciszkanów wraz z przylegającym do niego kościołem (przy ul. Brackiej i Klasztornej). W XIV wieku miasto posiadało już 5 kościołów. W 1534 r. kościół farny z nakazu księcia pomorskiego Barnima IX Pobożnego stał się własnością Kościoła luterańskiego. W 1535 r. miasto odwiedził z misją Jan Bugenhagen (przyjaciel Marcina Lutra). Reformacja przyniosła zmiany w oświacie i życiu kulturalnym – ludność pomorska w mieście ulegała dalszej germanizacji i osadnictwu niemieckiemu.
Żydowscy mieszkańcy Gryfic po raz pierwszy wzmiankowani byli w 1692 roku. W 1752 r. w mieście żyło siedem rodzin żydowskich. Wiadomo, że w 1880 r. społeczność żydowska Gryfic liczyła 146 osób, w mieście istniały synagoga oraz cmentarz żydowski. W późniejszym okresie liczba wyznawców judaizmu zmniejszała się do 68 osób w 1933 roku. W maju 1939 r. w Gryficach mieszkało już tylko 22 Żydów oraz pięć osób w małżeństwach mieszanych.
Przed II wojną światową wśród niemieckiej ludności dominowali wierni Pomorskiego Kościoła Ewangelickiego. Mniejszość stanowili katolicy i żydzi. Według danych z 1890 r. w powiecie gryfickim zamieszkiwało 35 039 osób. Było 86 katolików i 281 żydów (brak jest danych o ewangelikach). W 1925 r. natomiast ewangelików było 42 092, katolików 803, żydów 164.
Mieszkańcy Gryfic wybierają 15 z 21 radnych do rady miejskiej, w trzech okręgach wyborczych – w każdym po 5 mandatów. Pozostałych 6 radnych wybierają mieszkańcy terenów wiejskich gminy Gryfice. Organem wykonawczym władz jest burmistrz, którym obecnie jest Andrzej Szczygieł, wybrany po raz drugi w wyborach samorządowych. Siedzibą władz jest budynek przy placu Zwycięstwa, w którym mieści się także większość urzędów.
Andrzej Wacław Szczygieł (od 6 kwietnia 1995) – pełnił obowiązki burmistrza jako zastępca poprzedniego od 20 grudnia 1994 r., następnie w wyniku wyboru został powołany na stanowisko burmistrza Miasta i Gminy Gryfice. 27 października 2002 r., w wyniku pierwszych powszechnych wyborów wójtów, burmistrzów i prezydentów miast – został burmistrzem Gryfic.Gmina Gryfice utworzyła w obrębie miasta 4 jednostki pomocnicze, zwane osiedlami (tj. Osiedle Nr 1, 2, 3, 4). W każdym z nich ogólne zebranie mieszkańców wybiera radę osiedla, składającą się z 15 członków. Rada wybiera zarząd osiedla, który składa się z 3 do 7 członków, wraz z przewodniczącym zarządu osiedla.
Mieszkańcy Gryfic wybierają parlamentarzystów z okręgu wyborczego nr 41, senatora z okręgu nr 98, a posłów do Parlamentu Europejskiego z okręgu nr 13. Mieszkańcy wybierają radnych do sejmiku województwa z okręgu II.
W Gryficach znajdują się 4 biura poselskie: Joachima Brudzińskiego (PiS), Longina Komołowskiego (PiS), Mirosławy Masłowskiej (PiS), Konstantego Oświęcimskiego (PO) oraz 1 biuro senatora Krzysztofa Zaremby (niezrzeszony).
Gryfice są węzłem komunikacyjnym łączącym miejscowości leżące na wybrzeżu powiatu gryfickiego (Rewal, Niechorze, Mrzeżyno) z resztą kraju. Przez miasto przebiegają 3 drogi wojewódzkie: nr 105, nr 109, nr 110, a 12 km od miasta przebiega droga krajowa nr 6 ze Szczecina do Koszalina i Gdańska.
Usługi komunikacji miejskiej świadczone są przez PKS Gryfice. Cztery firmy transportowe zapewniają połączenie ze Szczecinem i innymi miejscowościami.
W centrum miasta znajduje się dworzec autobusowy i kolejowy. Przez Gryfice przechodzi niezelektryfikowana linia kolejowa nr 402 z Goleniowa do Kołobrzegu. Gryficki dworzec kolejowy mieści się na zachód od Starego Miasta. W okresie wakacyjnym działa także jedna linia kolei wąskotorowej z Gryfic do Pogorzelicy.
Najbliżej znajdującym się lotniskiem jest port lotniczy Szczecin-Goleniów, z którym miasto ma dogodne połączenie poprzez drogę krajową nr 6. Najbliższe większe porty morskie znajdują się w Kołobrzegu i Dziwnowie, a najbliższa przystań jachtowa w porcie w Mrzeżynie.
W centrum Gryfic ustalono strefę płatnego parkowania ograniczoną ulicami: Wojska Polskiego, Niepodległości i parą ulic stanowiącą część placu Zwycięstwa, gdzie pobiera się opłaty w dni robocze.
Gryfice według danych z 2007 roku posiadały 5716 mieszkań o łącznej powierzchni 355 419 m². W mieście 99,6% mieszkań miało dostęp do wodociągów, 92% do łazienki, a 83,2% posiadało centralne ogrzewanie. Przeciętna powierzchnia użytkowa gryfickiego mieszkania to 62,2 m², a 21,7 m² przypadało na 1 mieszkańca.
Zakład Gospodarki Komunalnej w Gryficach jest jednostką organizacyjną gminy Gryfice, która zajmuje się m.in. dostawą wody i odprowadzaniem ścieków, gospodarką odpadów komunalnych, utrzymaniem zieleni, szaletów miejskich i obiektów rekreacyjno-sportowych (tj. stadion miejski, kąpielisko, przystań kajakowa z zapleczem technicznym).
W 2007 roku 98,7% mieszkańców Gryfic korzystało z sieci wodociągowej, 87,9% z sieci kanalizacyjnej, 94,1% z sieci gazowej. Przeciętny mieszkaniec Gryfic w 2007 roku zużył 38,8 m³ wody z wodociągów, 665,0 kWh energii elektrycznej, 182,5 m³ gazu z sieci.
Mieszkańcy Gryfic mają możliwość bezpłatnej sterylizacji kotów i usypiania ślepych jeszcze miotów. Miasto walczy z plagą bezpańskich kotów, dzięki umowie urzędu miejskiego z prywatną kliniką weterynaryjną.
Do Gryfic doprowadzone są dwie linie elektryczne 110 kV z Kamienia Pomorskiego i z Kołobrzegu. Sieć miasta Gryfice zasilana jest ze stacji 110/15 kV (GPZ) o mocy 32 MVA. Z tej stacji wyprowadzanych jest liniami napowietrznymi i kablowymi 15 kV do 58 stacji transformatorowych 0,4 kV. Przy obciążeniach szczytowych stacja 110/15 kV nie posiada mocy rezerwowej. Lokalnym operatorem elektroenergetycznym jest Enea.
Głównym źródłem zaopatrzenia Gryfic w wodę jest ujęcie wody podziemnej zlokalizowane w południowo-zachodniej części miasta, przy ulicy Trzygłowskiej. Drugim źródłem wody dla miasta jest Stacja Uzdatniania Wody przy ul. Śniadeckich. Łączna wydajność ujęć komunalnych miasta wynosi 329 m³/h. W 2007 r. długość czynnej rozdzielczej sieci wodociągowej w mieście wynosiła 45,8 km.
W Gryficach znajdują się dwie oczyszczalnie ścieków. Pierwsza przemysłowa o przepustowości 300 m³/doba jest podłączona do zlikwidowanej cukrowni, druga miejska o przepustowości 6000 m³/doba jest wykorzystywana na poziomie 2/3 docelowej mocy. Władze gminy planują skanalizowanie i podłączenie do niej okolicznych wsi. W 2007 r. długość czynnej sieci kanalizacyjnej w mieście wynosiła 35,7 km.
Mieszkańcy miasta zasilani są w gaz ziemny wysokometanowy z istniejącego gazociągu wysokiego ciśnienia DN150 Goleniów – Gorzysław, poprzez stację redukcyjną I stopnia. Na obszarze miasta zlokalizowane są trzy stacje redukcyjne II stopnia, z których gazociągami niskoprężnymi obsługiwane jest całe miasto. W 2007 r. liczba gospodarstw domowych odbierających gaz w mieście wynosiła 5329.
Wydajność rozdzielni wynosi 3600 m³/h, a maksymalne zużycie zimą 1042 m³/h. Odbiorcy zaopatrywani są w gaz siecią niskoprężną z wyjątkiem ul. Trzygłowskiej, szpitala oraz kotłowni lokalnej przy ul. Wałowej, gdzie gaz dostarczany jest siecią średnioprężną. Długość sieci gazowej wynosi 38,5 km. W 2007 r. ogólna długość czynnej sieci gazowej w mieście wynosiła 46,64 km.
Gryfice zaopatrywane są w ciepło z kotłowni lokalnych wolno stojących lub wbudowanych, jednak w większości gospodarstw dominuje ogrzewanie piecowe oraz c.o. Ogrzewanie poszczególnych osiedli realizowane jest z reguły z kotłowni lokalnych o niewielkim obszarze obsługi. Zakłady przemysłowe i usługowe, urzędy, szkoły, przedszkola i gastronomia mają kotłownie lokalne o ograniczonej wydajności, opalane są paliwami stałymi i gazem.
W Gryficach działa spółka gminna Przedsiębiorstwo Energetyki Cieplnej, która prowadzi produkcję ciepła w 9 kotłowniach zasilanych gazem, miałem węglowym i zrębkami drzewnymi. PEC posiada kotłownie w Gryficach o łącznej zainstalowanej mocy 8,38 MW, którymi ogrzewa 972 lokale w mieście (wykorzystane 5,97 MW). Właścicielem kotłowni jest także Spółdzielnia Mieszkaniowa „Nad Regą” Gryfice, posiadająca 2 kotłownie gazowe o łącznej mocy 7,4 MW ogrzewające 90 tys. m². Kotłownię gazową o mocy 6,2 MW posiada szpital wojewódzki, który, wykorzystując 3,54 MW, ogrzewa własne budynki (26 tys. m²) oraz 200 lokali mieszkaniowych. Kotłownię na miał węglowy o mocy zainstalowanej 2,3 MW posiada cukrownia, która prócz zakładu ogrzewa 13 tys. m² w lokalach mieszkalnych.
Gmina Gryfice należy do Celowego Związku Gmin R-XXI, przez co realizuje wspólny program gospodarowania odpadami, z innymi gminami. Obecnie wszystkie odpady z Gryfic trafiają na składowisko odpadów komunalnych pod Smolęcinem. W 2007 r. w mieście wytworzone w ciągu roku ogółem 1,6 tys. ton odpadów, z czego 1,1 tys. ton zostało poddane odzyskowi. Przy każdym większym osiedlu znajdują się pojemniki na plastik i szkło. Pojemniki na zużyte baterie posiada 1 dyskont spożywczy. W mieście nie prowadzi się zbiórki makulatury.
W czerwcu 2002 r. przeprowadzono ocenę stanu ekologicznego wód zgodnie z zaleceniami Ramowej Dyrektywy Wodnej, kwalifikując je do pięciu klas jakości. Ocena makrozoobentosu została przeprowadzona w oparciu o indeksy biotyczne (BMWP, TBI) oraz o indeks saprobowości. Dokonano próby na Redze poniżej Gryfic (36,9 km rzeki) oraz powyżej Gryfic (41,2 km). Stan ekologiczny makrozoobentosu w czerwcu 2002 r. na Redze poniżej Gryfic oceniono na bardzo dobry, powyżej Gryfic na dobry. Na podstawie wskaźnika saprobowości i wskaźnika TBI oceniono stan ekologiczny zespołu ichtiofauny – poniżej Gryfic na umiarkowany, a powyżej Gryfic na dobry.
Potencjalnymi zagrożeniami dla środowiska dla miasta są zakłady przemysłowe oraz szpital wojewódzki. Jeden z zakładów w Gryficach produkuje natryski łazienkowe oraz wanny na bazie żywic poliestrowych oraz płyt akrylowych.
Szpital posiada decyzję Wojewody Zachodniopomorskiego, zezwalającą na wytwarzanie odpadów niebezpiecznych oraz ich
unieszkodliwianie (szpital używa spalarki odpadów medycznych). Drugim zakładem przemysłowym posiadającym potencjalne źródła emisji zanieczyszczeń jest cukrownia, która ma trzy kotły rusztowe starej konstrukcji oraz gruntowe zbiorniki ziemne. Posiada instalację odsiarczania spalin, dzięki czemu emisja zanieczyszczeń została znacznie obniżona. Obecnie cukrownia jest zamknięta.
W zakresie ochrony przeciwpożarowej oraz innych miejscowych zagrożeń – w Gryficach działa Komenda Powiatowa Państwowej Straży Pożarnej. Jednostka ratowniczo-gaśnicza posiada trzy zmiany i wyposażona jest w specjalistyczny sprzęt.
Gryfice posiadają Straż Miejską, a w Urzędzie Miejskim działa obrona cywilna i Gminne Centrum Reagowania.
Ratownictwo medyczne w Gryficach zapewnia placówka Wojewódzkiej Stacji Pogotowia Ratunkowego. Obsługują ją dwa zespoły ratownictwa medycznego (1 zespół specjalistyczny S oraz 1 zespół podstawowy P). Zespoły w zakresie swojego działania, prócz gminy Gryfice, obejmują gminy ościenne. W Gryficach mieści się także szpital wojewódzki, będący ogólnopolskim centrum leczenia oparzeń. Mieści się tutaj także szpitalny oddział ratunkowy.
Nad zapobieganiem powstawaniu chorób zakaźnych i epidemii czuwa Powiatowa Stacja Sanitarno-Epidemiologiczna. W Gryficach mieści się także powiatowy oddział WOPR.
Największą placówką opieki zdrowotnej w Gryficach jest Zachodniopomorski Szpital Specjalistyczny. Mieszczący się przy ulicy Niechorskiej zespół szpitalny jest uprawniony do prowadzenia specjalizacji w następujących dziedzinach: anestezjologii i intensywnej terapii, chirurgii ogólnej, chorób wewnętrznych, medycyny ratunkowej, ortopedii i traumatologii narządu ruchu, neurologii, radiologii i diagnostyki obrazowej, pediatrii, rehabilitacji medycznej. W szpitalu znajduje się także Zachodniopomorskie Centrum Leczenia Ciężkich Oparzeń i Chirurgii Plastycznej.
Corocznie w klinice leczy się 17,5 tys. pacjentów. Szpital obejmuje 15 oddziałów, 19 pododdziałów, 27 pracowni, 5 zakładów, 6 sal operacyjnych i 3 zabiegowe. Przy obiekcie znajduje się także przyszpitalne lądowisko dla śmigłowców.
W Gryficach znajduje się 12 aptek i punktów aptecznych. W 2007 roku działało tu 10 niepublicznych zakładów opieki zdrowotnej oraz 2 publiczne ZOZ, które podlegały samorządowi terytorialnemu. Praktyki lekarskie w Gryficach prowadziło 3 lekarzy.
Johann Boldewan (1485–ok. 1529) – niemiecki, luterański teolog reformacji. Opat m.in. klasztoru norbertanów w Białobokach, pastor kościoła św. Piotra w Hamburgu.
Friedrich von Dreger (1699–1750) – historyk i publicysta, wydawca Codex Pomeraniae Diplomaticus, zwanego też Kodeksem Dregera,
Heinrich Schmückert (1790–1862) – Generalny Dyrektor Poczty Królestwa Prus, niemiecki polityk, honorowy obywatel miasta Greifenberg in Pommern (dziś Gryfice),
Moriz Seeler (1896–1942) – niemiecki poeta, producent filmowy i reżyser teatralny żydowskiego pochodzenia,
Cezary Tomczyk (ur. 1984) – polski polityk, działacz Stowarzyszenia „Młodzi Demokraci”, poseł na Sejm RP VI, VII i VIII kadencji,
Edward Wiktor Radecki - (ur. 8 lipca 1946 ) – prof. nadzw. dr, pedagog i socjolog, specjalista w zakresie dydaktyki, socjologii społecznej i komunikatologii.
 Meldorf – współpracują od 1997 r.Władze rozwijają kontakty z polskim miastem Gryfów Śląski. Gryfice w styczniu 2008 r. odwiedzili burmistrz i przewodniczący rady miejskiej Gryfowa.
Praca zbiorowa pod red. Tadeusza Białeckiego: Ziemia Gryficka. T. 1, 2. Szczecin: Gryfickie Towarzystwo Kultury w Gryficach, 1971, 1973.
Praca zbiorowa pod red. Kazimierza Kozłowskiego: Ziemia Gryficka. T. 3, 4. Gryfice: Gryfickie Towarzystwo Kultury w Gryficach, 1985, 1993.
H. Riemann: Geschichte der Stadt Greifenberg in Pommern: eine Gedächtnissschrift zum sechshundertjährigen Jubiläum der Stadt. Greifenberg/Pommern: Toepler, 1862. (niem.)
RBGP: Studium uwarunkowań i kierunków zagospodarowania przestrzennego gminy Gryfice. Szczecin: BIP Urzędu Miejskiego w Gryficach, 2003-07-04.
Biuro Studiów i Projektów Europejskich „Eurocentrum”: Plan rozwoju lokalnego dla gminy Gryfice 2004–2006 i 2007–2013. Gryfice: BIP Urzędu Miejskiego w Gryficach, 2004-06-15.

Grzybienie białe (Nymphaea alba L.), zwyczajowo nazywane także nenufarem lub lilią wodną – gatunek byliny z rodziny grzybieniowatych (Nymphaeaceae). Jeden z około 50 gatunków z rodzaju grzybienie Nymphaea. Typ nomenklatoryczny dla rodzaju. Ze względu na efektowne, duże kwiaty pływające na powierzchni wody gatunek ten rozpowszechniony jest w uprawie, zwłaszcza w postaci odmian barwnie kwitnących. Jest to także roślina lecznicza, a dawniej także barwierska. W wielu krajach gatunek z powodu zagrożenia naturalnych stanowisk objęty został ochroną prawną, w tym także chroniony jest w Polsce.
W stanie dzikim występuje w niemal całej Europie aż po Ural i dalej do okolic Czelabińska, na Kaukazie, na Bliskim Wschodzie po Izrael na południu i Iran oraz Kaszmir na wschodzie. Obecny na wyspach Morza Śródziemnego oraz w pasie wybrzeża Afryki północnej. Uprawiany w innych częściach świata o klimacie umiarkowanym, zdziczały w Australii i Nowej Zelandii. W Polsce pospolity na niżu w naturze, nierzadki także w uprawie; w stawach i oczkach wodnych. W górach jest rzadki. W Sudetach i na Pogórzu Karpackim występuje tylko na pojedynczych stanowiskach, w Karpatach jedyne jego stanowisko zachowało się koło Czarnego Dunajca w Kotlinie Orawsko-Nowotarskiej (weryfikacja w 2002 r.) i jest to najwyżej w Polsce położone jego stanowisko (652 m n.p.m.).
Liście z długim ogonkiem (w zależności od głębokości wody nawet do 2,5 m), pływające na powierzchni wody. Unoszą się na powierzchni dzięki licznym komorom powietrznym w blaszce liściowej i ogonku oraz za sprawą śluzu wydzielanego przez włoski gęsto pokrywające spód liścia. Śluz ten chroni też liść przed wysychaniem. Liście są skórzaste, duże (do 30 cm średnicy), u nasady głęboko wycięte. Klapy u nasady liścia niemal zawsze są rozchylone. Żyłki drugiego rzędu połączone ze sobą przy brzegu liścia (cecha dobrze widoczna od spodu). Z wierzchu liście są zielone i pokryte woskiem, od dołu mają kolor fioletowy. Młode rośliny, przed rozwinięciem liści pływających, wykształcają delikatne, bladozielone liście o blaszce zwiniętej.
Na długich szypułkach, pływające, białe, duże – do 12 cm (rzadko, u odmian uprawnych do 20 cm) średnicy (największe kwiaty wśród roślin dziko występujących w Polsce). Pozbawione są miodników. Kielich jest czterodziałkowy, z działkami od zewnątrz zielonkawymi, od wewnątrz białymi. Płatki korony liczne (do 20), dłuższe od kielicha, ułożone spiralnie i stopniowo przechodzące w liczne pręciki. Pręciki są prawie do połowy swojej długości zrośnięte z zalążnią, mają nitki różnej długości, a ich liczba może dojść do 125. Nitki nawet najbardziej wewnętrznych pręcików nie szersze od pylników. Znamię pojedynczego słupka jest żółte, płaskie, zbudowane z 8-25 promieni. Roślina kwitnie od czerwca do października. Kwiaty otwierają się tylko za dnia (minimalna temperatura konieczna do kwitnienia to 18 °C) i są zapylane przez owady, choć występuje też samopylność. Mają delikatny, łagodny zapach i trwałość 3-4 dni. Po przekwitnięciu szypułka kwiatowa skręca się spiralnie wciągając kształtujący się owoc pod powierzchnię wody.
Wielonasienny, jagodopodobny, zielony, z kolistą nasadą. Owoce dojrzewają pod wodą. Po dojrzeniu odpadają od szypułki, przez jakiś czas unoszą się na wodzie, po czym pękają nieregularnie, uwalniając brunatnoczerwone nasiona o długości ok. 3,5 mm. Nasiona unoszą się na wodzie za sprawą gąbczastej osnówki oraz śluzu wydzielanego przez komórki epidermy łupiny nasiennej (zobacz: hydrochoria). Po zgniciu osnówki nasiono opada na dno zbiornika. Dzięki osnówce nasiono nie tylko nie tonie od razu, ale także z powodu jej lepkości nasiona przylepiają się do ptaków wodno-błotnych i są przez nie rozprzestrzeniane.
Grube, pełzające, walcowate, zwykle osiągające 5 cm średnicy (rzadko 10) i 50 cm długości (czasem 3 m). Zakorzenia się w dnie, zagłębione w osadach. Rozrastające się kłącze umożliwia roślinie rozmnażanie wegetatywne. Liście wyrastają z wierzchołków kłącza.Gatunki podobne
Rośliny kwitnące pomylić można tylko z grzybieniami północnymi (Nymphaea candida), które mają podobne, białe kwiaty. Grzybienie północne mają jednak nitki najbardziej wewnętrznych pręcików szersze od pylników, znamię słupka jest ciemnożółte do czerwonego, wgłębione, zbudowane z 6-14 promieni. Nasada owocu jest czworokątna, a klapy u nasady liścia często zachodzą na siebie. W stanie bezkwiatowym grzybienie białe mogą mylić się także z grążelami, które mają podobne owalne, pływające liście. U grzybieni wiązki przewodzące (nerwy) przy brzegu liścia są jednak wyraźnie połączone, a u grążeli rozgałęziają się widlasto i rozchodzą przy brzegu liścia. Poza tym u grążeli owoc unosi się na powierzchni wody aż do dojrzenia (u grzybieni tonie) i kłącze jest lekko spłaszczone i ślady liściowe ma tylko na górnej powierzchni.
Nasiona kiełkują wczesnym latem. Siewka pozbawiona jest hipokotylu i liścieni. Gładki epikotyl ma długość ok. 3 cm. Nad nim rozwijają się skrętolegle pierwsze liście właściwe. Ich pochwiasty u nasady ogonek liściowy ma 1 do 3 cm długości, a jajowata i całobrzega blaszka ma długość od 1 do 1,5 cm.Cechy fitochemiczne
Kłącza zawierają do 20% skrobi, poza tym garbniki, glikozyd (nimfalinę). W kwiatach i kłączu występują seskwiterpeny (nufarydyna, nufaramina, nufamina), a w kwiatach i liściach 25 różnych flawonoidów, w kwiatach obecne są także różne kwasy organiczne.
Alkaloidy działają na ośrodkowy układ nerwowy człowieka i zwierząt gospodarskich, porażając korę mózgową.
W naturze tworzy mieszańce z grzybieniami północnymi = Nymphaea × borealis Camus. Osobniki wykazujące morfologiczne cechy pośrednie między typowymi dla obu tych gatunków są powszechnie określane jako Nymphaea × borealis, jednak badania genetyczne wskazują, że większość tak określonych osobników w istocie nie jest hybrydami, lecz przedstawicielami albo N. alba, albo N. candida. Rzadziej zdarza się też sytuacja przeciwna, to jest osobniki morfologicznie zbliżone do gatunku rodzicielskiego genetycznie są mieszańcami. Z tego też powodu nierzadko badacze ograniczają się do podania jedynie nazwy rodzajowej.
Gatunek jest bardzo zmienny, co wiąże się z dużym znaczeniem rozmnażania wegetatywnego w rozprzestrzenianiu roślin – pozwala to bowiem na utrzymywanie się i ekspansję form mieszańcowych i zawierających różnego rodzaju mutacje.
N. alba L. subsp. alba – charakteryzuje się okazałymi rozmiarami i owocem o kształcie jajowatym. Występuje w Europie, m.in. w Polsce.
N. alba L. subsp. occidentalis (Ostenf.) Hyl. – roślina o mniejszych rozmiarach, z owocem kulistym, mniejszą liczbą promieni na tarczy znamienia. Występuje w Szkocji, Irlandii, zachodniej Norwegii i w Danii, na pojedynczym stanowisku w Belgii.Odmiany botaniczne we florze Polski:
N. alba var. urceolata (Hentze) Casp. – tarcza znamienia głęboko lejkowata, bardzo rzadko na Mazurach,
N. alba var. depressa Casp. – znamię płaskie, owoc kulistawy, spłaszczony, bardzo rzadko na Mazurach,
N. alba var. minor DC. – kwiaty małe (5-8 cm średnicy) i słaby wzrost, liście do 20 cm średnicy.W obrębie każdej z odmian występują formy o owocach czerwonawych lub zielonych oraz o szerszej lub węższej tarczy znamienia.
W uprawie częste są kultywary, zwykle odmiany wyselekcjonowane, rzadziej oryginalne. Szczególnie cenione są w uprawie grzybienie o kwiatach barwnych (w różnych odcieniach koloru czerwonego, różowego i żółtego) oraz odmiany o liściach przebarwionych na kolor fioletowoczerwony w całości lub w formie plam. Rośliny o kwiatach fioletowych i niebieskich to mieszańce z gatunkami tropikalnymi, które w warunkach klimatycznych Polski nie są w stanie przetrwać zim.
Nomenklatura uprawnych grzybieni o pochodzeniu mieszańcowym jest niejednolita z powodu częstego tworzenia nazw przez hodowców, którzy nie ujawniają taksonów rodzicielskich. Między innymi najsłynniejszy twórca wielu odmian grzybieni – Francuz Joseph Bory Latour-Marcilac – zmarł w 1911 r. nie zdradzając swoich sekretów krzyżowania. W związku z tym w odniesieniu do grzybieni ozdobnych często stosowana jest nazwa zbiorowa N. × hybrida, hort.
Przykładami odmian znalezionych w naturze (odmian oryginalnych) są N. alba 'Rubra', roślina o kwiatach czerwonych znaleziona w stanie dzikim w jeziorach Feyer i Fagertärn w prowincji Närke w środkowej Szwecji oraz N. alba 'Rosea' kwitnąca różowo.
Większość kultywarów to mieszańce zwykle wyżej wymienionych odmian barwnie kwitnących z gatunkami obcymi:
N. × andreana (powstałe ze zmieszania południowoamerykańskich grzybieni N. mexicana i N. alba 'Rosea') ma kwiaty ciemnofiołkowe z odcieniem żółtym,
N. × aurora (mieszaniec N. tetragona, N. alba 'Rosea' i N. flava) ma kwiaty najpierw pomarańczowe, z czasem coraz ciemniej czerwone,
N. × leydekeri (mieszaniec N. tetragona i N. alba 'Rubra') ma kwiaty liczne i niewielkie, ciemnopurpurowe (zwłaszcza u mieszańców N. × leydekeri × N. alba 'Rubra'),
N. × marliacea 'Chromatella' (mieszaniec N. mexicana i N. alba) ma kwiaty żółte.Niezależnie od zmienności genetycznej grzybienie białe wytwarzają także formy siedliskowe (ekomorfozy):
lądową – w wysychających zbiornikach wodnych lub wodach bardzo płytkich (małe, sztywne i ciemniejsze liście oraz drobne kwiaty).
Synonimy: Nymphaea biradiata Sommerfeldt 1833, Flora (Regensb.), 16 : 625, Nymphaea exumbonata Rupr. 1854, Bull. Phys.-Math. Acad. Pétersb., 12 : 219, Nymphaea minoriflora (Simonk.) E.D.Wissjul. 1953, Nymphaea officinalis Gaterau 1789, Pl. Montauban : 99, Nymphaea occidentalis (Ostenf.) Moss 1920, Castalia alba (L.) Wood. 1806, Castalia speciosa Salisb. 1806, Leuconymphaea alba (L.) Kuntz 1891.
Pochodzenie: nazwa rodzajowa Nymphaea pochodzi z języka greckiego i oznacza roślinę należącą do nimf. Według starogreckiego podania roślina wyrosła z ciała nimfy zmarłej z powodu zazdrości o Heraklesa. Nazwa ta pojawia się dziełach Teofrasta i Dioskuridesa. Nazwa gatunkowa alba pochodzi z języka łacińskiego, oznacza „biały” i nawiązuje do barwy kwiatów.Nazwa zwyczajowa
Nazwa grzybienie białe w oficjalnym polskim nazewnictwie botanicznym obecnie występuje tylko w liczbie mnogiej (należy do pluralia tantum podobnie jak np. spodnie, sanki) i jest rodzaju niemęskoosobowego. Błędem jest stosowanie nazwy w liczbie pojedynczej w rodzaju męskim – grzybień biały. Zanim doszło do ustalenia tej formy nazwa w liczbie pojedynczej pojawiała się jednak w szeregu źródeł, m.in. użyta została przez Józefa Rostafińskiego i Jana Kluka. Słowo grzybień odnosiło się także do żabiścieku pływającego i bobrka trójlistkowego. Zanim nazwy roślin zostały ustalone w piśmiennictwie naukowym, nazwa grzybienie była także używana w odniesieniu do grążela żółtego (=grzybienie żółte).
Pewne zamieszanie w nazewnictwie zwyczajowym wprowadził Władysław Kopaliński, który w Słowniku wyrazów obcych i zwrotów obcojęzycznych utożsamił nenufary z grążelami. Specjalistyczne źródła językowe i źródłosłów (arabskie określenie kwiatu lotosu, podobnego do grzybieni, nie do grążela) świadczą o jego pomyłce.
O popularności i znaczeniu grzybieni białych świadczy mnogość nazw nadawanych temu gatunkowi. W języku angielskim ma on 15 nazw zwyczajowych, we francuskim – 44, w holenderskim – 81, w niemieckim doliczono się ich aż 105. Informacja ta tłumaczy, dlaczego naukowcy na świecie stosują ujednolicone nazewnictwo naukowe taksonów.
Zgodnie z zestawieniem Majewskiego w języku polskim stwierdzono następujące określenia tego gatunku: grzybyenye (1468), stulikep (1468) i stulikiepek, nenufar, grzibien (1491), wothna lylia (1468), lilia wodna (nazwa podawana przez autora jako popularna wśród ludu polskiego), nazwy lokalne i ludowe: gąska, grzebija, grzewija, grzybye, grzybine, kerzenka, mamałucha biała. Późniejsze źródła wymieniają dodatkowo następujące określenia ludowe: bonowie, grążel biały, momycz, wodna lilija.
Hydrofit rosnący głównie w płytkich wodach stojących lub wolno płynących, o głębokości nie przekraczającej 2 m i dnie piaszczysto-mulistym lub mulistym, czasami torfowym. Spotkać go można w starorzeczach, stawach, przybrzeżnych strefach jezior, w wodach wolno płynących kanałów i zakolach rzek. Dobrze znosi okresowe wynurzenie. Często występuje w zbiorowiskach z innymi roślinami wodnymi, szczególnie grążelem żółtym – w odróżnieniu od niego jednak wnika też w szuwary, gdzie z innymi roślinami tworzy zespoły roślin wodno-szuwarowych. Jest gatunkiem charakterystycznym dla zespołu roślinności Nupharo-Nymphaeetum albae. Masowe występowanie grzybieni w zbiorniku świadczy o zaawansowanym procesie jego wypłycania. Grzybienie produkują duże ilości biomasy, jednak znaczna jej część (liście i kwiaty) ulega szybkiemu rozkładowi. Wspólnie z grążelem żółtym i rdestnicą pływającą jest gatunkiem charakterystycznym dla zbiorników płytkich, zamulonych i chemicznie zasobnych.
Grzybienie białe ustępują, zwłaszcza w krajach wysoko rozwiniętych, na skutek hydrotechnicznego przekształcania zbiorników i cieków, odwadniania mokradeł, silnego zanieczyszczenia wód. Grzybienie w Polsce trafiły na listę gatunków chronionych wcześnie, bo już w 1957 roku i zostały objęte ochroną częściową. Ówczesna lista gatunków chronionych obejmowała głównie gatunki określane mianem „charyzmatycznych” – łatwo rozpoznawalne, efektowne, budzące przyjemne skojarzenia i pomagające krzewić potrzebę ochrony przyrody. W 1995 roku grzybienie białe (wraz z grzybieniami północnymi) objęto ochroną ścisłą, której gatunek podlegał do 2004 roku. Współcześnie, gdy ochrona gatunkowa stała się bardziej narzędziem praktycznej ochrony przyrody i objęto nią szereg roślin zagrożonych, obniżono status ochronny grzybieni białych i nieprzerwanie od 2004 r. chronione są częściowo. Ochrona prawna dotyczy roślin dziko rosnących na stanowiskach naturalnych (nie podlegają restrykcjom rośliny sadzone w stawach i oczkach wodnych).
Grzybienie białe podlegają także ochronie prawnej w Niemczech, Czechach, na Słowacji, Węgrzech, w Estonii, Słowenii, Austrii, Bułgarii, Izraelu. W Szwecji chronione jest naturalne stanowisko kultywaru o czerwonych kwiatach. Poza tym w krajach Unii Europejskiej liczne stanowiska grzybieni białych chronione są w formie obszarów Natura 2000. Wynika to z wyznaczania tych form ochrony dla zachowania siedlisk przyrodniczych często zajmowanych przez grzybienie (jeziora eutroficzne i starorzecza).
W niektórych krajach gatunek występuje rzadko i pojawia się w Czerwonych Księgach Roślin Zagrożonych (np. w Bułgarii, Izraelu i Słowenii). W Czerwonej Księdze Roślin Walonii wymieniony jest podgatunek N. alba L. subsp. occidentalis.
W Polsce gatunek jest krytycznie zagrożony w skali regionalnej na obszarze Karpat, gdzie dla jego zachowania uznano za niezbędne zachowanie starorzeczy i nieuregulowanych odcinków rzek.
Uprawiana w stawach i oczkach wodnych. Istnieje wiele odmian uprawnych różniących się wielkością i barwą kwiatów oraz liści.
Surowiec zielarski: korzeń grzybienia – Radix Nymphaeae, kwiat grzybienia świeży – Flos Nymphaeae recens.
Działanie lecznicze: wyciągi ze świeżych kwiatów są środkiem nasercowym i uspakajającym. Działają ogólnie uspokajająco, nasennie (z natężeniem zależnym od wrażliwości osobniczej) oraz hamują pobudzenie seksualne. Kłącza używano do pielęgnacji włosów, a z kwiatów produkowano wodę kwiatową. W polskiej medycynie ludowej świeże liście przykładano przy schorzeniach skóry (wrzody, wypryski, róża) oraz przy bólach głowy. Napar z suszonych liści stosowano wewnętrznie przy schorzeniach układu oddechowego. Na kresach wschodnich (przykład pochodzi z Dereszowic nad Prypecią) wywar z korzenia pito przy chorobach macicy, a wywar z kwiatu przy białych upławach.Roślina barwierska
Korzenie ze związkami soli żelaza stosowane były do barwienia na intensywny kolor zielony. Stare kłącza farbują na kolor czarny.
Niektóre źródła podają, że kłącza są pożywne ze względu na skrobię i jadalne po przegotowaniu, inne źródła ostrzegają przed substancjami toksycznymi, dodając, że prawdopodobnie jadalne są nasiona.
Do uprawy wybierać należy dobrze nasłonecznione oczka wodne i stawy (w cieniu rośliny kwitną słabo i kwiaty się nie rozwijają). Najlepszy efekt osiąga się przy sadzeniu grupowym lub masowym. Sadzić należy na dnie zbiornika, w żyznym ile bagiennym. W pojemnikach można uprawiać tylko odmiany karłowe. Odmiany barwne, pochodzenia mieszańcowego, wymagają bardziej żyznego podłoża, zasilanego co 2–3 lata świeżą ziemią kompostową, zmieszaną z rozłożonym krowińcem. Rośliny takie mają też większe wymagania świetlne (najlepiej rozwijają się w lata ciepłe i słoneczne) i rosną na płytszych wodach (ok. 0,5 m głębokości).
Rozmnaża się przez podział kłącza (mieszańce tylko w ten sposób ponieważ z natury są bezpłodne), najlepiej w maju. Z powodu ochrony prawnej nie wolno pozyskiwać do uprawy roślin z natury. Zaleca się sadzenie młodych roślin najpierw w wodzie płytkiej, do czasu rozwinięcia pierwszych liści. Możliwe jest też rozmnażanie z nasion. Nasiona przechowuje się zalane wodą. Wysiewa się je w marcu–kwietniu do pojemników z ziemią darniową i piaskiem zanurzonych w wodzie o temperaturze ok. 10–12 °C, nasiona umieszcza się w podłożu na głębokości 1–2 cm. Po skiełkowaniu (zwykle po ok. 3 tygodniach) młode rośliny rozsadza się do coraz to większych pojemników w miarę ich wzrostu i umieszcza na głębszej wodzie, aż do docelowej głębokości (zwykle 40–50 cm).
Liście grzybieni są często i silnie zjadane przez larwy i owady dorosłe szarynki grzybieniówki Galerucella nymphaeae. Liście i kwiaty zjadają także gąsienice molika nymfy świtezianki Nymphula nymphaeata (długości 2 cm). Częstą chorobą grzybieni jest grzybowa plamistość liści. Pojawia się ona zwykle pod koniec lata, zwykle po dłuższych okresach ciepłej i wilgotnej pogody. Powodują ją różne grzyby (Cercospora, Cladosporium, Phyllosticta), a w jej efekcie na liściach powstają brązowe plamy, z czasem dziury. Gniją także ogonki liściowe, tak że porażone liście dają się łatwo wyciągać z wody.
Uszkodzenia liści powstają także przy zroszeniu ich powierzchni wodą (przy silnym nasłonecznieniu).
Kwiaty grzybieni były w Starożytnym Egipcie ulubionym motywem zdobniczym w metaloplastyce, na przedmiotach z fajansu, alabastru, wypalanej gliny, na kapitelach kolumn świątynnych, a motyw liści  zdobił lustra. Większość znawców roślin biblijnych uważa, że również kapitele kolumn pierwszej Świątyni Jerozolimskiej miały kształt kwiatów grzybieni białych i grzybieni egipskich.
Kwiaty grzybieni są nierzadkim motywem malarskim. Najsłynniejszą serię obrazów poświęcił tym kwiatom Claude Monet. Uwiecznił on rośliny, które przez 43 lata uprawiał w Giverny pod Paryżem w cyklu obrazów o tytule Lilie wodne (Les Nymphéas).
Inni malarze, którzy przedstawiali grzybienie to m.in. Karl Hagemeister (obraz pt. Seerosen), Ernst Josephson (obraz pt. The Water Sprite).
Maria Dąbrowska uwieczniła nenufary w swej powieści Noce i dnie, gdzie wystąpiły one w roli najbardziej romantycznego bukietu (inspiracją dla tej sceny były okolice Piorunowa w powiecie łaskim).
Juan Ramón Jiménez (laureat literackiej nagrody Nobla) jedną ze swych pierwszych powieści zatytułował Nenufary.
Grzybienie białe są jednym z 60 gatunków roślin wymienionych w eposach homeryckich (Iliadzie i Odysei).
Grzybienie przedstawione są na witrażu świętego Franciszka z Asyżu w bazylice mniejszej oo. Franciszkanów w Krakowie, gdzie symbolizują żywioł Wody.
Siedem liści grzybieni białych o barwie czerwonej znajduje się na oficjalnej (od 1889 r.) fladze Fryzji. Flaga z liśćmi grzybieni wymieniana jest już w źródłach z XI w. Liście symbolizują siedem historycznych krain fryzyjskich, istniejących od wieku VIII do XIV.
Corocznie w lipcu odbywa się w miejscowości Lubrza w województwie lubuskim impreza kulturalna pod nazwą Noc Nenufarów. Nazwa nawiązuje do obfitości grzybieni w pobliskich jeziorach Goszcza oraz Lubie.
Kłosowscy S. i G. 2001. Rośliny wodne i bagienne. Multico Oficyna Wydawnicza, Warszawa. ​ISBN 83-7073-248-8​.
Podbielkowski Z., Tomaszewicz H. 1982. Zarys hydrobotaniki. Wydanie 2. Państwowe Wydawnictwo Naukowe, Warszawa. ​ISBN 83-01-00566-1​.
Větvička V. 1981. Wildflowers of meadows and marshes. Hamlyn. London, New York, Sydney, Toronto. ISBN 060035586.
Nymphaea alba w wyszukiwarce informacji naukowych: Scirus (wyniki przeszukiwań katalogów publikacji naukowych) (ang.)
GSM (ang. Global System for Mobile Communications, pierwotnie Groupe Spécial Mobile) – najpopularniejszy standard telefonii komórkowej. Sieci oparte na tym systemie oferują usługi związane z transmisją głosu, danych (na przykład dostęp do Internetu) i wiadomości w formie tekstowej lub multimedialnej.
Dzięki możliwości międzynarodowego roamingu i umowom między operatorami abonent GSM może, bez podpisywania oddzielnych umów z każdym operatorem z osobna, korzystać z telefonu w większości krajów świata (jednym z ważniejszych wyjątków jest Japonia).
Obecnie usługi na bazie tej technologii świadczy ponad 700 operatorów w ponad 200 krajach i terytoriach zależnych.
Usługi GSM mogą być udostępnione na zasadzie usługi abonamentowej lub formy przedpłaconej (która nie zobowiązuje użytkownika do zawarcia umowy), a także form mieszanych, co znacznie zwiększa liczbę potencjalnych użytkowników.
GSM powstał dzięki europejskiej inicjatywie stworzenia jednego, otwartego standardu telefonii komórkowej. Pierwotnie miał to być standard obowiązujący na terenie dwunastu członków
Europejskiej Wspólnoty Gospodarczej (EWG). W tym celu wewnątrz Europejskiej Konferencji Administracji Poczty i Telekomunikacji (CEPT) powołany został w 1982 r. instytut Groupe Spécial Mobile (GSM), który miał za zadanie opracowanie standardu telefonii mobilnej działającej w paśmie 900 MHz. Stworzono prototypy urządzeń radiowych, przeprowadzano badania nad optymalnym sposobem dostępu do sieci. Ostateczne wyniki badań stały się podstawą do prac nad specyfikacją. W 1984 r. Komisja Europejska zatwierdziła projekt wspólnego standardu.
25 czerwca 1987 r. Rada Europejska wydała dyrektywę, w której zalecała wszystkim krajom na obszarze ówczesnej wspólnoty zarezerwować częstotliwości 890–915 i 935–960 MHz dla potrzeb nowego komórkowego cyfrowego systemu łączności ruchomej drugiej generacji, a w podpisanym 7 września 1987 r. Memorandum of Understanding 15 operatorów z 13 krajów zobowiązało się do zaimplementowania technologii GSM. Pierwsza specyfikacja została opublikowana rok później (GSM 900 Phase 1). Znaczenie akronimu GSM zmieniono na Global System for Mobile Communications.
W 1989 r. prace nad rozwojem standardu przejął nowo utworzony Europejski Instytut Norm Telekomunikacyjnych (ETSI). W 1990 r. specyfikacje fazy pierwszej zostały zamknięte, dzięki czemu stanowiły oficjalny zbiór dokumentów, na bazie którego można było rozpocząć produkcję sprzętu i budowę opartych na nim sieci.
W roku 1990 rozpoczęto publikacje specyfikacji związanych z fazą drugą systemu GSM. Zdefiniowano standard GSM działający w paśmie 1800 MHz (DCS), uwzględniono przesyłanie SMSów, faxu i danych. W 1991 r. w sieci fińskiego operatora Radiolinja (obecnie już nieistniejącego, jego sieć została przejęta przez fińskie przedsiębiorstwo telekomunikacyjne Elisa Oyj) wykonano pierwsze na świecie połączenie w standardzie GSM. Rok później operator ten jako pierwszy zaoferował komercyjne usługi bazujące na tym systemie.
W 1993 roku uruchomiono w Wielkiej Brytanii pierwszą sieć DCS, oraz pierwszą sieć GSM poza Europą (sieć australijskiego operatora Telstra). Prace nad specyfikacjami związanymi z drugą fazą systemu GSM zakończono w roku 1995.
ETSI kontynuował pracę nad specyfikacją GSM pod nazwą Phase 2+. Uwzględniono technologie High Speed Circuit Switched Data (przesyłanie danych z przepływnością 14.4 kb/s) oraz CAMEL – umożliwiającą pełny roaming usług bazujących na platformie sieci inteligentnych (np. Prepaid). W 1997 częścią specyfikacji stała się technologia GPRS. Rozpoczęto też prace nad technologią EDGE.
Wszystkie dokumenty opisujące funkcjonowanie sieci GSM były publikowane przez ETSI w zbiorach specyfikacji oznaczonymi wersjami (tzw. Release), których nazwy związane były z rokiem ich pojawienia się. Podczas fazy 2+ opublikowano Release 96, Release 97 i Release 98.
Dzięki różnym wersjom systemu dostosowanym do zakresów częstotliwości dostępnych w różnych częściach świata, GSM stał się globalnym standardem. Na przykład w USA, organizacja Alliance for Telecommunications Industry Solutions (ATIS), bazując na specyfikacjach opublikowanych przez ETSI opracował standard sieci GSM dostosowany do lokalnego rynku telekomunikacyjnego – tak powstał GSM 1900 (PCS). W grudniu 1998 roku, instytuty standaryzacyjne z Europy, Azji i Ameryki powołały do życia wspólne przedsięwzięcie – konsorcjum 3rd Generation Partnership Project (3GPP), które miało harmonizować prace nad rozwojem UMTS – systemu trzeciej generacji. W roku 2000, ETSI (jeden z członków założycieli) przekazał do 3GPP efekty swoich prac nad standardem GSM w postaci najnowszego (w tym czasie) zbioru specyfikacji, tzw. Release 99. Od tej pory 3GPP zaczęło rozwijać specyfikacje obu systemów: UMTS i GSM. Oba standardy korzystały z takiej samej sieci szkieletowej a różniły się siecią radiową. 3GPP publikuje specyfikacje dla obu rodzajów sieci w podobny sposób jak robiło to wcześniej ETSI – jako kompletny zbiór dokumentów opisujących wszystkie aspekty działania obu systemów – tzw. Release, nie zachowało jednak wcześniejszej numeracji, kolejne zbiory mają nazwy: Release 4, Release 5 itd.
Kolejne wersje specyfikacji uwzględniały między innymi zmiany w interfejsie radiowym (np. nowe metody kodowania i modulacji sygnału poprawiające przepływność danych przesyłanych dzięki technologii EDGE) oraz ewolucję sieci szkieletowych (np. architektura warstwowa, nowe możliwości interakcji pomiędzy siecią a usługami dodanymi czy współpraca sieci GSM z IP Multimedia Subsystem). 3GPP w swoich specyfikacjach uwzględniło także współpracę pomiędzy sieciami GSM i UMTS. Możliwy jest między innymi handover (czyli przeniesienie aktywnego połączenia) pomiędzy obiema rodzajami sieci, operatorzy budujący sieci w obu standardach mogą też korzystać ze wspólnej sieci szkieletowej.
Obecnie w 3GPP trwają także prace nad rozwojem standardu LTE. Specyfikacje GSM opublikowane jako Release 9 zawierają pewne zmiany (np. kwestie handoveru) umożliwiające współpracę pomiędzy tymi systemami.
GSM jest obecnie najpopularniejszym systemem telefonii komórkowej na świecie (około 78% wszystkich połączeń generowanych za pomocą telefonii komórkowej). Liczba abonentów oraz obszar, na którym dostępne są usługi, sprawiają, że operatorzy nadal rozwijają sieci zbudowane w tym standardzie, mimo pojawienia się nowszych rozwiązań. Infrastruktura sieciowa rozbudowywana jest tak, aby obsłużyć zwiększającą się liczbę połączeń oraz ilość przesyłanych danych. Architektura sieci ciągle ewoluuje – operatorzy wprowadzają w sieci szkieletowej architekturę warstwową (tzw. Mobile Softswitch Solution), bardziej elastyczne połączenie sieci szkieletowej i radiowej (Iu-flex) oraz warstwę transportu wewnątrz sieci opartą na technologii IP. Nowe specyfikacje uwzględniają także współpracę (między innymi handover) pomiędzy GSM a systemami UMTS i LTE oraz znaczne polepszenie wydajności technologii EDGE (tzw. EDGE Evolution), która ma w przyszłości umożliwić transfer z przepływnością około 1 Mb/s.
Ewolucja w telekomunikacji jest procesem ciągłym, cały czas trwają prace badawcze i wdrożenia związane z nowymi standardami. Obecnie działa już wiele sieci 3G, niektórzy operatorzy wdrażają usługi na bazie systemów czwartej generacji (LTE). Może minąć dużo czasu, zanim sieci te pokryją obszar, na którym znajduje się większość potencjalnych klientów, a to oznacza, że GSM ciągle będzie używany dla zapewnienia ciągłości usług. Z drugiej strony widać już pierwsze oznaki wypierania tego standardu przez nowsze rozwiązania. W Unii Europejskiej dyrektywa 87/372/EWG opublikowana w 1987 roku zalecała krajom członkowskim zarezerwować częstotliwości 880 – 960 MHz dla potrzeb systemów GSM. Obecnie Komisja Europejska zmieniła tę dyrektywę dopuszczając na terenie Wspólnoty działanie systemów UMTS w tym zakresie częstotliwości. W sierpniu 2012 na świecie było 44 sieci wykorzystujących standardy UMTS900/UMTS850, na częstotliwościach wcześniej wykorzystywanych przez GSM.
Głównymi uczestnikami rynku GSM są operatorzy telekomunikacyjni będący właścicielami sieci. Jest ich ponad 650. Do największych można zaliczyć: działającego na rynku chińskim China Mobile oraz operatorów multiregionalnych (czyli posiadających swoje oddziały w wielu krajach) Vodafone i Telefonica. Powstaje też coraz więcej operatorów wirtualnych, nieposiadających własnej infrastruktury telekomunikacyjnej, oferujących swoim abonentom usługi na bazie wykupionych hurtowo minut dostępu do istniejących sieci. Największym z nich jest Virgin Mobile.
Z rynkiem GSM związani są też dostawcy infrastruktury telekomunikacyjnej. Według raportu przedsiębiorstwa Frost & Sullivan Operations-China, w 2009 roku podział rynku infrastruktury GSM (biorąc pod uwagę przychody ze sprzedaży) przedstawiał się następująco: Ericsson – 30,1%, Huawei – 28%, ZTE – 19,2%, Nokia Networks – 16%, Alcatel-Lucent – 5,6%, pozostali dostawcy – 1,1%.
Ważnym segmentem rynku jest też sprzedaż telefonów komórkowych, ich największym producentem jest Samsung.
Pozostali najwięksi dostawcy (przyjmując jako kryterium liczbę sprzedanych telefonów) to Nokia, Apple, ZTE i LG Electronics. Innymi ważnymi partnerami dla operatorów są przedsiębiorstwa tworzące oprogramowanie rozszerzające podstawową funkcjonalność sieci, np. aplikacje realizujące usługi bazujące na platformie sieci inteligentnych, systemy billingowe, rozwiązania wspomagające zarządzanie siecią (Operations Support System – OSS) lub relacje z klientami (Business Support System – BSS).
Operatorzy i dostawcy rozwiązań telekomunikacyjnych mogą również mieć wpływ na rozwój technologii GSM poprzez udział w rozwijaniu jej specyfikacji przez konsorcjum 3GPP. Powołane przez nich stowarzyszenie GSM Association dba o kwestie prawne i ekonomiczne związane z rozwojem standardu i rynku oferowanych dzięki niemu usług.
18 października 1995 roku Ministerstwo Łączności ogłosiło przetarg związany z możliwością wybudowania dwóch sieci w standardzie GSM. Ofertę przetargową zainteresowało się 61 przedsiębiorstw (aby przygotować swoją ofertę należało zakupić dokumentację przetargową za 13 000 dolarów). Ostatecznie do przetargu przystąpiły 3 przedsiębiorstwa, składając ofertę w wyznaczonym przez ministerstwo terminie (3 stycznia 1996). Były to C-Line (konsorcjum założone przez Ciech i STET – włoskiego, narodowego operatora), Polkomtel i Polska Telefonia Cyfrowa. Licencje otrzymały Polkomtel i PTC. Opłaty licencyjne kosztowały 676 mln dolarów, obaj operatorzy mieli prawo do tej samej liczby częstotliwości w paśmie 900 MHz. Pierwsza polska sieć GSM (Era GSM, operator Polska Telefonia Cyfrowa) została uruchomiona 13 września 1996 r. 1 października 1996 r. usługi na bazie swojej sieci (Plus GSM) zaczął oferować Polkomtel.
W Polsce usługi w standardzie GSM w październiku 2012 r. świadczyło czterech operatorów: Polska Telefonia Cyfrowa (sieć T-Mobile), Polkomtel (sieć Plus), PTK Centertel (sieć Orange) oraz P4 (operator sieci Play). Część częstotliwości, które mogłyby zostać użyte do budowy systemów GSM900/GSM1800 zostały przydzielone na podstawie przetargów spółkom Aero2, Mobyland i Centernet, ale przedsiębiorstwa te używają ich do budowy sieci na bazie standardów UMTS i LTE.
W grudniu 2006 r. rozpoczął działalność pierwszy wirtualny operator telefonii komórkowej w Polsce – mBank mobile, korzystający z infrastruktury Polkomtela. Rynek operatorów wirtualnych rozwija się wolno, według szacunków dziennika Rzeczpospolita pod koniec 2008 roku w Polsce było około 165 000 aktywnych klientów MVNO, co stanowi 0.4% całego polskiego rynku telefonii komórkowej.
Aby dowiedzieć się więcej o liczbie abonentów poszczególnych sieci oraz stosowanej w nich numeracji telefonicznej zobacz rozdział Telefonia komórkowa w artykule Telekomunikacja w Polsce. Aby zapoznać się z podziałem częstotliwości pomiędzy polskich operatorów sieci GSM zobacz rozdział Kanały GSM w Polsce w artykule Częstotliwości używane w sieci GSM.
Możliwość przeprowadzania połączeń głosowych jest jedną z podstawowych usług w GSM. Do zamiany głosu na formę cyfrową telefony używają różnego rodzaju kodeków, dzięki którym system może wybierać pomiędzy zapewnieniem lepszej jakości oferowanych połączeń a bardziej optymalnym użyciem dostępnych zasobów radiowych (zobacz rozdział Interfejs radiowy aby zapoznać się ze szczegółami tego mechanizmu).
Aby dowiedzieć się więcej o kodowaniu i transmisji głosu zobacz artykuły Kodek GSM i Transmisja głosu w sieci GSM.
Pierwsze specyfikacje GSM opisywały przesyłanie danych o prędkości transmisji 9,6 kb/s (Circuit Switched Data – CSD). Dla realizacji takiego połączenia używano takich samych zasobów w sieci radiowej i szkieletowej jak dla zestawionej rozmowy. Wprowadzono też technikę High Speed Circuit Switched Data (HSCSD), która umożliwiała maksymalną przepływność 57,6 kb/s (zajmowane były wtedy zasoby, które mogły być wykorzystane przez 4 rozmowy). Obie te metody poza niewielkim oferowanym transferem miały też inną poważną wadę – zasoby radiowe musiały być zarezerwowane na cały czas połączenia internetowego, nawet gdy nie wysyłano ani nie odbierano żadnych danych (tzw. komutacja łączy).
Lepszym rozwiązaniem okazała się komutacja pakietów (zasoby radiowe są wtedy przydzielane tylko na czas przesyłania informacji). Dzięki opartej na tej idei technice GPRS umożliwiono transfer na poziomie 30 – 80 kb/s. Jej następczyni – EDGE umożliwia transfer z maksymalną teoretyczną przepływnością 296 kb/s.
Dużą popularnością cieszy się usługa związana z przesyłaniem krótkich wiadomości tekstowych (ang. „Short Message Service”) – SMS. Umożliwia ona przesłanie do 160 znaków w przypadku, gdy wszystkie należą do alfabetu łacińskiego. Dla wiadomości wykorzystującej litery charakterystyczne dla języka polskiego długość SMS nie może przekraczać 140 znaków. Są języki, np. koreański lub japoński, do których zakodowania wykorzystuje się standard UCS-2, długość SMSa nie może przekroczyć wtedy 70 znaków.
Usługa MMS („Multimedia Messaging Service”) – umożliwia przesyłanie wiadomości w postaci plików graficznych, dźwiękowych lub wideo. Specyfikacja nie podaje maksymalnego rozmiaru takiej informacji, limitem są możliwości samego telefonu i ograniczenia ustalane przez operatorów (np. w polskich sieciach są one ustawiane na poziomie 300 lub 600 kB).
Infrastruktura sieci GSM wspiera przesyłanie wiadomości SMS i MMS zarówno pomiędzy dwoma użytkownikami, jak i pomiędzy użytkownikiem a aplikacją znajdującą się w sieci operatora lub w Internecie.
Sieci GSM oferują zróżnicowane usługi związane z bezpieczeństwem teleinformatycznym. W szczególności są to usługi zapewniające autentyczność abonenta podłączającego się do sieci oraz poufność transmisji głosu i danych. Dla części z tych usług opracowano skuteczne ataki kryptoanalityczne.
Istnieje pięć głównych standardów GSM, różniących się przede wszystkim używanym pasmem radiowym i rozmiarami komórek: GSM 400, GSM 850, GSM 900, GSM-1800 (nazywany także DCS), i GSM 1900 (nazywany także PCS). GSM 850 i GSM 1900 wykorzystywane są w większości państw Ameryki Północnej i Południowej. W pozostałej części świata, używany jest standard GSM 900/1800.
GSM 400 jest rozwiązaniem dla operatorów posiadających sieci NMT 450, którzy są już posiadaczami prawa do używania wykorzystywanych przez ten system częstotliwości, a w okresie przejściowym oba systemy mogą działać razem. Jest też technologią, którą można zastosować do pokrycia dużych niezamieszkanych obszarów.
Maksymalny zasięg komórki wynikający ze specyfikacji GSM wynosi około 35 km. Okazuje się jednak, że energia konieczna do emitowania sygnału na częstotliwości 1800/1900 MHz jest tak duża, że rozmiar komórek zasięgu w tych standardach nie przekracza 8 km.
Możliwe jest też rozwiązanie extended range, w którym promień zasięgu komórki może sięgać nawet do 120 km. Związane jest to jednak ze znacznym pogorszeniem „pojemności” sieci. Operatorzy mogą zastosować to rozwiązanie, gdy chcą obniżyć koszty pokrycia dużych, słabo zaludnionych obszarów. Najlepiej nadaje się do tego GSM 400, który ze względu na używane częstotliwości wymaga mniejszej energii do emitowania sygnału na tak duże odległości. Niektórzy dostawcy infrastruktury telekomunikacyjnej oferują również taką możliwość dla standardu GSM 900.
Operatorzy posiadający licencje umożliwiające wykorzystywanie częstotliwości z dwóch zakresów (np. 900 MHz i 1800 MHz) najpierw starają się pokryć cały dostępny obszar za pomocą sieci GSM 900 (mniejszy koszt związany z pokryciem dużych obszarów), a następnie w regionach związanych z dużym natężeniem ruchu telekomunikacyjnego (np. centra miast, tereny atrakcyjne turystycznie) wdrażany jest też dodatkowo GSM 1800 (większa liczba dostępnych częstotliwości).
Oferowane telefony umożliwiają transmisję w obu zakresach, możliwe jest też przemieszczanie się podczas rozmowy pomiędzy stacjami bazowymi pracującymi w różnych standardach bez utraty połączenia (handover).
Transmisja radiowa w standardzie GSM zorganizowana jest w pasmach częstotliwości o szerokości 200 kHz. Pasma takie pogrupowane są w pary: na jednym z nich stacja bazowa przesyła dane w kierunku terminali (downlink), na drugim następuje transmisja w przeciwnym kierunku (uplink). Z każdego takiego zakresu częstotliwości może korzystać wielu użytkowników. Aby ich transmisje „nie nakładały się na siebie” każdy terminal ma przypisane krótkie odcinki czasu, w których jako jedyny może nadawać (odbierać) dane.
W systemie GSM, czas jest dzielony na 8 tzw. szczelin czasowych (ang. time slot) o długości 577 µs. Na poniższym przykładzie przedstawiono wykorzystanie tego mechanizmu. Szczeliny czasowe ponumerowane są tutaj od 1 do 8 i następują po sobie cyklicznie. Gdy jakiś telefon inicjuje rozmowę, Kontroler Stacji Bazowych przypisuje mu szczelinę czasową do transmisji (tzn. jedną na częstotliwości używanej do transmisji w stronę stacji bazowej i jedną na częstotliwości używanej do transmisji w stronę telefonów, na rysunku pokazana jest tylko jedna z nich).
Przedstawiona jest sytuacja gdy telefon otrzymał do nadawania szczelinę czasową numer 1. Transmitowane w tej szczelinie dane składają się na przeprowadzaną przez niego transmisję. W przypadku połączenia głosowego, telefon będzie miał tę szczelinę (time slot) na wyłączność aż do zakończenia rozmowy. Na jednej częstotliwości można przeprowadzać jednocześnie 8 rozmów (tzw. Full rate) zajmujących jeden time slot, lub do 16 rozmów gdy wszystkie będą zajmować połowę time slotu (tzw. Half rate, następuje wtedy jednak pogorszenie jakości rozmowy).
W przypadku pakietowej transmisji danych za pomocą technologii GPRS/EDGE telefon może otrzymać większą liczbę time slotów (w obecnych implementacjach maksymalnie 5 w downlinku i 4 w uplinku). Time sloty nie są w takim wypadku przypisane dla użytkownika na czas całej sesji internetowej, ale są przydzielane dynamicznie podczas przesyłania/odbierania danych. Mogą być one współdzielone przez innych użytkowników, którzy używają transmisji pakietowej (choć oczywiście w konkretnym momencie każdy time slot może być używany tylko przez jeden terminal).
Gdy ruch telekomunikacyjny (liczba jednocześnie zestawionych rozmów, ilość przesyłanych danych) na danym obszarze jest zbyt duży, operator może użyć więcej niż jedną parę 200 kHzowych zakresów częstotliwości. Napotyka się tu jednak ograniczenia natury fizycznej, gdy użyte zakresy leżą zbyt blisko siebie, dochodzi do interferencji. Dodatkowo częstotliwości w sąsiadujących ze sobą komórkach (ang. cell) również muszą być różne, co należy uwzględnić podczas planowania sieci. W praktyce w jednej komórce używa się zazwyczaj od jednej do czterech par zakresów częstotliwości. Formalnie komórka jest więc zasobami radiowymi (które można opisać jako szczeliny czasowe przypisane do transmisji na pewnych zakresach częstotliwości) dostępnymi na pewnym obszarze (sektorze).
W każdej komórce, z puli wszystkich dostępnych time slotów, jeden time slot w downlinku przeznacza się na tzw. kanał rozgłoszeniowy (ang. Broadcast Control Channel, BCCH), na którym stacja bazowa rozgłasza informacje o sieci. Telefony znajdujące się w tej komórce odbierają na tym kanale informacje związane globalnie z całą siecią (np. PLMN ID) lub z tą konkretną komórką (np. maksymalna moc z jaką
można nadawać w niej sygnał). Dodatkowo jeden lub dwa time sloty (zarówno w downlinku, jak i uplinku) przeznaczane są na kanał kontrolny (Standalone Dedicated Control Channel, SDCCH), służy on między innymi do zestawiania połączeń lub do przesyłania SMSów (gdy w komórce wykorzystuje się tylko jedną parę częstotliwości, w downlinku wykorzystuje się jeden time slot dla obu kanałów: BCCH i SDCCH).
Dostęp radiowy w GSM realizowany jest za pomocą stacji bazowych (w specyfikacjach GSM stosuje się nazwę BTS, Base Transceiver Station). BTS zawiera zazwyczaj kilka lub kilkanaście modułów nazywanych TRX. Większość stacji bazowych jest tzw. stacjami trzysektorowymi, co oznacza że zestawy anten ustawione są w trzy różne strony (pokrywające zazwyczaj wspólnie obszar dookoła stacji bazowej) tworząc trzy niezależne obszary (sektory), na których telefon może korzystać z użytecznego sygnału. Poszczególne moduły TRX przypisane są do konkretnego sektora i odpowiedzialne są za transmisję związaną z jedną parą zakresów częstotliwości (uplink + downlink). Jeśli więc np. trzysektorowy BTS zawiera 6 modułów TRX, w każdym sektorze mogą być dwie pary zakresów częstotliwości oferujące zasoby radiowe dla przeprowadzania transmisji w stronę telefonu i sieci.
Od kilkudziesięciu do kilkuset stacji bazowych jest podłączonych do Kontrolera Stacji Bazowej (ang. Base Station Controller, BSC). W tym elemencie sieciowym znajduje się software odpowiedzialny ze zestawianie połączeń na obszarze pokrywanym sygnałem przez stacje bazowe. To BSC przypisuje terminalom konkretne częstotliwości i time sloty w których powinna następować transmisja.
Poniższy opis uwzględnia elementy sieci szkieletowej GSM wspierające komunikację bazującą na zasadzie komutacji łączy, czyli na przykład transmisję głosu lub SMS. W GSM, zupełnie niezależnie rozbudowywana jest sieć szkieletowa związana z komutacją pakietów stosowaną w transmisji GPRS/EDGE – zobacz rozdział Architektura sieci GPRS w haśle GPRS aby zapoznać się z jej budową.
Poniżej pokazana jest klasyczna budowa sieci szkieletowej związanej z komutacją łączy opartej na centralach MSC. Obecnie wiele sieci GSM migruje do architektury warstwowej, w której funkcjonalność MSC rozdzielona jest pomiędzy dwa rodzaje elementów sieciowych: MSC Server i Media Gateway. Zobacz artykuł Mobile Softswitch Solution w celu poznania szczegółów związanych z tym rozwiązaniem.
Stacja bazowa (ang. Base Transceiver Station, BTS) jest elementem sieci, który jest interfejsem pomiędzy telefonem komórkowym a siecią GSM. Dzięki systemowi anten transmituje i odbiera na kilku częstotliwościach (liczba zależąca od konfiguracji sprzętowej i oprogramowania) zakodowany cyfrowo sygnał (zobacz artykuły: transmisja głosu w sieci GSM i kanały radiowe w sieci GSM). Częstotliwości używane przez stacje bazowe obsługujące sąsiadujące komórki różnią się, aby nie dochodziło do interferencji fal radiowych. Zwykle od kilkudziesięciu do kilkuset stacji bazowych jest podłączonych do jednego Kontrolera Stacji Bazowych.
Kontroler Stacji Bazowych (ang. Base Station Controller, BSC) jest elementem sieci, odpowiedzialnym za zarządzanie stacjami bazowymi, oraz transmisję danych pomiędzy stacjami bazowymi a resztą sieci. Z poziomu BSC Operator zarządza radiową częścią sieci, zmieniając parametry poszczególnych stacji bazowych. BSC odpowiedzialne też jest za przydzielanie telefonowi komórkowemu wolnej szczeliny czasowej na odpowiedniej częstotliwości oraz za śledzenie jakości rozmowy. W razie jej pogorszenia, np. gdy abonent oddala się od obsługującej go stacji bazowej, zostanie przydzielona mu inna częstotliwość obsługiwana przez inną stację bazową, oraz odpowiednia szczelina czasowa. Mechanizm ten nazywa się handover. Kilka BSC jest podłączonych do jednego MSC.Część komutacyjno sieciowa (ang. Network and Switching Subsystem – NSS)
Mobile Switching Centre (MSC) jest cyfrową centralą telefoniczną przystosowaną do pracy w sieci GSM. Jest odpowiedzialna za zestawianie połączeń i komutację łączy. Bierze udział w generowaniu informacji używanej do naliczania opłat, współpracuje z platformą sieci inteligentnych na bazie których operator oferuje usługi dodane. Liczba MSC zależy od liczby abonentów i generowanego przez nich ruchu telekomunikacyjnego.
Gateway Mobile Switching Centre (GMSC) jest to centrala MSC z dodatkową funkcjonalnością odpowiedzialną za kontaktowanie się z HLR. Każda rozmowa podczas zestawiania połączenia do abonenta danej sieci musi być przeroutowana do jednego z GMSC należącego do niej (nawet gdy abonent jest w tym czasie w roamingu w innej sieci) w celu zebrania informacji o użytkowniku, którego numer wybrano w celu rozpoczęcia rozmowy. Od operatora zależy, które (np. wybrane MSC lub wszystkie MSC w sieci) będą działać jako GMSC (co zazwyczaj jest kwestią dodatkowej konfiguracji). Niektóre GMSC mogą działać jako centrale tranzytowe do innych sieci.
Home Location Register (HLR – rejestr stacji własnych) jest bazą danych, która przechowuje informacje o abonentach, którzy należą do danej sieci. Między innymi numer IMSI, MSISDN, informacje o wykupionych usługach, informacje o MSC, które aktualnie obsługuje abonenta, informacje o jego statusie (np. telefon jest wyłączony, telefon jest włączony do sieci). Ilość HLR w sieci zależy od liczby abonentów.
Authentication Centre (AuC) to element sieciowy przechowujący dane abonentów danej sieci, na bazie których dokonuje uwierzytelnienia numeru IMSI i zezwala danemu abonentowi logującemu się do sieci na korzystanie z zasobów radiowych. Authentication Centre powiązane jest z HLR, ich liczba zależy od liczby użytkowników danej sieci.
Visitor Location Register (VLR – rejestr abonentów przyjezdnych) – baza danych związana z MSC. W sieci istnieją zawsze pary MSC-VLR. Baza ta przechowuje informacje o abonentach, którzy w danym momencie znajdują się na obszarze obsługiwanym przez to MSC. Część z tych informacji jest kopiowana z HLR w momencie, gdy abonent pojawia się w „zasięgu” danego MSC, inne, takie jak jego lokalizacja są zmieniane już później.
Flexible Number Register (FNR) – opcjonalny element sieci wykorzystywany w mechanizmie Number Portability, znanym jako „przenoszenie numeru pomiędzy operatorami”. Przechowuje informacje o numerach MSISDN byłych klientów operatora, którzy „przenieśli numer” do innych sieci. Informacja o takim numerze zapisana jest tam razem z danymi związanymi z jego nową siecią, które umożliwią przekierowanie rozmowy do znajdującego się w niej GMSC. W niektórych implementacjach FNR może także przechowywać informacje o wszystkich obecnych abonentach sieci i wspierać przesyłanie zapytań o abonenta do odpowiedniego HLR zawierającego jego profil.
SMS Center (SMSC) – element sieci biorący udział w przesyłaniu SMS-ów pomiędzy abonentami i przechowujący te wiadomości, które nie mogą być w danej chwili dostarczone (np. w przypadku gdy abonent jest poza zasięgiem sieci lub gdy ma wyłączony telefon).
Service Control Point (SCP) – element sieci, na którym oparte są sieci inteligentne. Działające na nim serwisy związane są z usługami dodanymi, które mogą być wykupione przez abonenta, np. Virtual Private Network lub Prepaid. SCP komunikuje się z MSC dzięki protokołom SS7 i może wpływać na zestawianą rozmowę (np. wpływ na sposób naliczania opłat, przekierowanie do innego numeru, dołączenie do rozmowy dodatkowego abonenta itp). MSC może informować SCP o różnych zdarzeniach związanych z rozmową (np. abonent, do którego kierowana jest rozmowa jest zajęty, nie podnosi słuchawki itp) i na tej podstawie, podejmowane są dalsze decyzje co do tej rozmowy.
Service Data Point (SDP) – baza danych, która zawiera informacje o abonentach wykorzystywane przez programy działające na platformie sieci inteligentnych. Np. serwis Prepaid przechowuje tam informacje o ilości dostępnych środków.Inne oznaczenia
PSTN (ang. Public Switched Telephone Network) – sieci stacjonarne. Początkowo bazujące na technologiach analogowych, obecnie zrealizowane prawie w całości w oparciu o technologie cyfrowe. Usługi PSTN obejmują usługi zarówno analogowe usługi POTS (ang. Plain Old Telephone Service), jak i cyfrowe ISDN.
Rozdział ten ma za zadanie pokazać współdziałanie elementów sieci GSM i dla przejrzystości opisu zawiera pewne uproszczenia. Jeśli chcesz się zapoznać ze szczegółami związanymi z zestawianiem połączenia głosowego, zobacz artykuł Proces zestawiania połączenia głosowego w sieciach GSM i UMTSAbonent włącza telefonTelefon przeszukuje częstotliwości i wybiera tę, na której jest najlepsza jakość sygnału. Wysyła informację o włączeniu się do sieci do stacji bazowej, która jest związana z tą częstotliwością.
MSC zapisuje informację o tym abonencie w rejestrze VLR, między innymi jego lokalizację w postaci Location Area (zobacz tabelkę poniżej). Następnie MSC wysyła informację ze swoim adresem do rejestru HLR zawierającego informacje o abonencie. HLR odsyła do MSC/VLR dane z profilu abonenta takie jak wykupione usługi, usanowione przekierowania itp.Abonent A, mający telefon w systemie abonamentowym dzwoni do abonenta BTelefon wysyła poprzez stację bazową, która ma najsilniejszy w jego okolicy sygnał, żądanie połączenia z abonentem B.
Dociera ono do obsługującego tę stację bazową Kontrolera Stacji Bazowych (BSC), który przekazuje je do połączonego z nim MSC_A.
MSC_A routuje rozmowę do GMSC, które wysyła zapytanie do odpowiedniego rejestru HLR o MSC_B, które kontroluje obszar, w którym znajduje się telefon abonenta B.
HLR zwraca tę informację i odpowiednie żądanie połączenia z numerem abonenta B jest przesyłane do MSC_B.
MSC sprawdza w swoim VLR Location Area, w którym znajduje się telefon identyfikowany przez numer abonenta B. Wysyła żądanie do odpowiedniego Kontrolera Stacji Bazowych (BSC), aby nakazał wszystkim zarządzanym przez niego stacjom bazowym kontrolującym komórki znajdującym się w tym Location Area rozgłaszanie informacji o zestawianym połączeniu do abonenta B.
Jeśli telefon abonenta B jest włączony, odpowie na tę informację i połączenie zostanie zestawione. Po zakończeniu połączenia zostanie wygenerowany Call Data Record, który później będzie miał wpływ na comiesięczny rachunek abonenta A.Abonent A, mający telefon w systemie prepaid, dzwoni do abonenta B – scenariusz jest podobny do powyższego, z jednym wyjątkiem.Rejestr VLR związany z MSC kontrolującym obszar, z którego dzwoni abonent A, zawiera informacje o nim, że ma on subskrypcje na serwis Prepaid (otrzymał tę informację z HLR podczas rejestrowania abonenta na swoim obszarze). W tym momencie zestawianie rozmowy jest wstrzymywane, a kontrola nad nim jest przekazywana do odpowiedniego SCP, na którym istnieje program obsługujący serwis prepaid.
SCP wysyła zapytanie do SDP o maksymalny czas rozmowy, jaki wykupił abonent A i na ten czas oddaje kontrolę nad rozmową do MSC, które dalej postępuje tak samo jak w przykładzie powyżej.
Jeśli rozmowa zostanie zakończona przed upływem wykupionego czasu rozmowy, MSC poinformuje o tym SCP, które wyśle żądanie do SDP w celu zmniejszenia ilości środków na koncie abonenta A o kwotę należną za czas przeprowadzonej rozmowy.
Jeśli upłynie maksymalny czas, MSC zwróci kontrolę nad rozmową do SCP, które wyśle żądanie do SDP w celu wyzerowania konta abonenta A, oraz wyśle komendę do MSC powodującą natychmiastowe zakończenie rozmowy.Użytkownik telefonu wysyła SMSUżytkownik telefonu wysyła SMS, który poprzez stację bazową i Kontroler Stacji Bazowych dociera do MSC, na którego obszarze znajduje się telefon wysyłający wiadomość.
SMSC wysyła zapytanie do HLR o adres MSC kontrolującego obszar, w którym przebywa abonent, do którego skierowany jest SMS.
HLR zwraca informację o adresie MSC i tam przesyłany jest SMS. Poprzez odpowiedni Kontroler Stacji Bazowych (BSC) i stacje bazowe obsługujące komórki, w których może znajdować się adresat wiadomości rozgłaszana jest informacja o oczekującym SMS.
Jeśli telefon adresata informacji zgłosi się, SMS zostanie do niego przesłany, a raport o tym fakcie poprzez sieć dotrze do nadawcy, zaś treść SMS-a zostanie usunięta z twardego dysku serwisu SMSC.
Jeśli telefon adresata nie odpowie, informacja o tym fakcie dotrze do nadawcy, ale SMSC nie usunie SMS-a z twardego dysku, będzie on potem wykorzystany do ponownej próby dostarczenia wiadomości.
GSM 400, GSM 700, GSM 850, GSM 900, GSM 1800, GSM 1900, GSM-R.Techniki używane obecnie w GSM do transmisji danych
„Milestones of the GSM/UMTS Development” F. Hillebrand, dokument zamieszczony na stronach konsorcjum 3GPP.

Guz desmoidalny, włókniakowatość typu głębokiego (ang. desmoid tumor) – miejscowo agresywny nowotwór o pośredniej złośliwości zaliczany do nowotworów tkanki włóknistej z fibroblastów i miofibroblastów. Nowotwór nie posiada zdolności do wytworzenia przerzutów odległych, choć wykazuje tendencję do agresywnego naciekania sąsiednich tkanek. Ze względu na lokalizację, przebieg i epidemiologię wyróżnia się postać pozabrzuszną, brzuszną i wewnątrzbrzuszną.
Głównym objawem choroby jest pojawienie się wyczuwalnego palpacyjnie guza w tkankach miękkich oraz dolegliwości bólowe. Podejrzenie choroby jest stawiane na podstawie badań obrazowych, jednak do postawienia ostatecznego rozpoznania konieczne jest pobranie materiału tkankowego podczas biopsji guza i ocena histopatologiczna. W leczeniu guza desmoidalnego u części chorych wystarczającym postępowaniem jest czujna obserwacja. U chorych wymagających leczenia stosuje się leczenie operacyjne, radioterapię lub leczenie ogólnoustrojowe obejmujące hormonoterapię, niesteroidowe leki przeciwzapalne albo chemioterapię.
Guz desmoidalny (włókniakowatość typu głębokiego) jest definiowany jako klonalny rozrost fibroblastów w głębokich tkankach miękkich, charakteryzujący się agresywnym naciekiem i tendencją do lokalnych nawrotów przy niezdolności do wytwarzania przerzutów odległych. Guz jest zaliczany do nowotworów tkanki włóknistej z fibroblastów i miofibroblastów o pośredniej złośliwości, lokalnie agresywnych (złośliwych klinicznie). Synonimami pojęcia guz desmoidalny (desmoid tumor) są włókniakowatość typu głębokiego (deep fibromatosis), fibromatoza typu głębokiego (deep fibromatosis) i agresywna fibromatoza (agressive fibromatosis).
Guz desmoidalny jest rzadkim nowotworem, stanowi około 0,03% nowotworów u ludzi i około 3% nowotworów tkanek miękkich. Zapadalność na włókniakowatość typu głębokiego jest oceniana na 2–4 przypadków rocznie na 1 000 000. Nowotwór występuje pomiędzy 15. a 60. rokiem życia, ze szczytem zapadalności przypadającym na 30–35. rok życia. W grupie chorych pomiędzy 20. a 40. rokiem życia przeważają kobiety i najczęściej występuje postać brzuszna. W starszej grupie wiekowej w przybliżeniu równie często występuje postać brzuszna, jak i pozabrzuszna. W większości przypadków guz występuje sporadycznie, ale w 5–10% guz desmoidalny pojawia się w ramach dziedziczonej autosomalnie dominująco rodzinnej polipowatości gruczolakowatej (FAP).
Guz desmoidalny może pojawić się w dowolnej lokalizacji. Ze względu na lokalizację, przebieg i epidemiologię klinicznie wyróżnia się postać pozabrzuszną, brzuszną i wewnątrzbrzuszną, choć wymienione postacie są nierozróżnialne makroskopowo i w obrazie mikroskopowym. W różnych badaniach oszacowano relatywną częstość występowania poszczególnych postaci klinicznych guza desmoidalnego. W pracy Reitamo postać brzuszna występowała u 49% chorych na guza desmoidalnego, postać pozabrzuszna u 43% chorych, a postać wewnątrzbrzuszna u 8% chorych na guza desmoidalnego.
Postać brzuszna pojawia się u młodych kobiet w trakcie ciąży lub po urodzeniu dziecka. Zmiany pojawiają się w obrębie mięśni i powięzi ścian jamy brzusznej, głównie w mięśniu prostym brzucha i mięśniu skośnym wewnętrznym, a także ich powięziach. Guz rośnie powoli, początkowo nie daje żadnych objawów poza obecnością wyczuwalnej palpacyjnie masy w jamie brzusznej, czasem występuje łagodny ból brzucha.
Postać zwykle występuje u nastolatków i młodych dorosłych ze szczytem zapadalności przypadającym na 25–35 rok życia, częściej występując u kobiet. Możliwe jest występowanie tych guzów u dzieci. Zmiany w postaci pozabrzusznej wywodzą się z tkanki łącznej mięśni, powięzi oraz rozcięgien, pojawiają się głównie w okolicy stawu ramiennego, uda, ścianie klatki piersiowej oraz w obrębie głowy i szyi.
W okolicy stawu barkowego guz desmoidalny pojawia się w obrębie mięśnia naramiennego, okolicy łopatkowej, dołu nadobojczykowego i trójkąta bocznego szyi. Zmiany mogą zajmować dół pachowy i górną część ramienia. Ze względu na częste zajmowania splotu ramiennego lub ważnych naczyń wycięcie zmian w tych lokalizacjach jest trudne. W zakresie kończyny dolnej nowotwór pojawia się w mięśniach pośladkowych, mięśniu czworobocznym oraz dole podkolanowym. W obrębie głowy i szyi guzy bywają zlokalizowane w twarzy, jamie ustnej, zatokach przynosowych i oczodołach. Zmiany w tej lokalizacji cechuje bardziej agresywny przebieg z naciekaniem mięśni i destrukcją części kostnych. Guz desmoidalny może pojawiać się w gruczole piersiowym.
Głównym objawem choroby jest stwierdzenie słabo odgraniczonego guza w głębokich tkankach miękkich cechującego się powolnym, podstępnym wzrostem. Zmiana może powodować niewielkie dolegliwości bólowe lub być bezbolesna. Guz może spowodować upośledzenie ruchomości zajętego stawu. W przypadku ucisku nerwów mogą się pojawić dolegliwości bólowe o znacznym nasileniu, drętwienie i upośledzenie ruchomości. Rzadko zmiany mogą być wieloogniskowe.
Postać wewnątrzbrzuszna dotyczy krezki i miednicy małej. Zmiany w miednicy małej częściej występują u młodych kobiet, ale nie wykazują one związku z ciążą czy porodem. Z kolei zmiany w krezce częściej pojawiają się u mężczyzn. W wariancie miedniczym zmiany pojawiają się w dole biodrowym i dolnej części miednicy. Zmiany manifestują się jako wyczuwalny guz w jamie brzusznej, który czasem może powodować ból brzucha. Duże zmiany mogą uciskać narządy miednicy małej i powodować wodonercze. W 8% przypadków guza desmoidalnego pojawia się on w krezce, głównie jelita cienkiego, ale może również być obecny w krezce poprzecznicy, więzadle żołądkowo-okrężniczym, otrzewnej i przestrzeni zaotrzewnowej. Guz objawia się jako wyczuwalna masa w jamie brzusznej, może powodować ucisk na sąsiednie struktury, ból brzucha, krwawienie z przewodu pokarmowego i być przyczyną ostrego brzucha z powodu perforacji. Postać wewnątrzbrzuszna często jest powiązana z zespołem polipowatości rodzinnej (FAP).
Guz desmoidalny histologicznie nie posiada zdolności do wytworzenia przerzutów odległych, klinicznie cechuje się agresywnym naciekającym wzrostem oraz znaczną tendencją do nawrotów po chirurgicznym wycięciu zmiany. Przebieg choroby jest bardzo trudny do przewidzenia. Część z tych guzów przyjmuje powolny, miejscowo inwazyjny typ wzrostu, inne ulegają szybkiej progresji powodując nasilone objawy, a część z guzów przestając rosnąć osiąga długie okresy stabilizacji choroby. Możliwe są spontaniczne remisje guzów desmoidalnych, szczególnie u kobiet po pierwszej miesiączce lub po menopauzie.
Niezależnie od postaci klinicznej guzy desmoidalne cechują się tym samym obrazem makroskopowym i mikroskopowym, choć guzy położone poza jamą brzuszną są mniejsze. Makroskopowo guzy są przytwierdzone do mięśnia lub powięzi. W momencie rozpoznania większość zmian osiąga wielkość 5–10 cm, choć możliwe są nawet mierzące 20 cm guzy. Guz jest lity i twardy, na przekroju koloru szarobiałego o lśniącej powierzchni z obecnym grubym beleczkowaniem, może przypominać bliznowca. Guz desmoidalny makroskopowo nacieka sąsiednie tkanki, ale w obrębie jamy brzusznej guzy mogą wydawać się dobrze odgraniczone.
Mikroskopowo guz jest zbudowany z wydłużonych, smukłych komórek wrzecionowatych o jednolitej morfologii nie wykazujących cech atypii. Komórki wrzecionowate budujące utkanie guza desmoidalnego posiadają małe, blade i ostro odgraniczone jądro komórkowe z jednym lub kilkoma jąderkami. Komórki są otoczone zrębem kolagenowym z dobrze widocznymi naczyniami. Komórki i włókna kolagenu są ułożone w wiązki, które jednak nie są tak wyraźnie zaznaczone jak we włókniakomięsaku. Utkanie guza wykazuje pewne zróżnicowanie pod względem komórkowości, indeks mitotyczny waha się w dość szerokich granicach. Czasem podścielisko składa się z wiązek kolagenu przypominające bliznowiec. Guz jest słabo odgraniczony i penetruje do sąsiednich tkanek.
Patogeneza guza desmoidalnego jest wieloczynnikowa, istotną rolę pełnią uwarunkowania genetyczne i hormonalne.
Deregulacja szlaku wnt/β-katenina jest kluczowym elementem patogenezy guza desmoidalnego, zarówno w przypadkach sporadycznych, jak i w tych związanych z zespołem rodzinnej polipowatości gruczolakowatej. Zaburzenia szlaku wnt/β-katenina prowadzą do zaburzenia regulacji proliferacji, apoptozy i wpływają na inwazyjność fibroblastów.
W warunkach prawidłowych stężenie β-kateniny w cytoplazmie jest utrzymywane na niskim poziomie poprzez eliminowanie β-kateniny przez kompleks składający się z APC, CK1α i GSK3β. Rozkład β-kateniny w cytoplazmie uniemożliwia jej translokację do jądra komórkowego, gdzie wpływa na ekspresję różnych genów. Z kolei w przypadku obecności wnt kompleks kierujący β-kateninę do zniszczenia jest rozkładany i stężenie cytoplazmatyczne β-kateniny rośnie, co umożliwia jej translokację do jądra, a następnie aktywację transkrypcji odpowiednich genów. Stężenie wnt jest z kolei regulowane poprzez układ jego agonistów i antagonistów. W 85% sporadycznych guzów desmoidalnych stwierdza się mutację genu CTNNB1 kodującego β-kateninę, mutacja prowadzi do stabilizacji β-kateniny i jej gromadzenia w cytoplazmie, a następnie przechodzenia do jądra komórkowego.
Kolejną drogą prowadzącą do zwiększenia stężenia β-kateniny jest somatyczna lub germinalna mutacja genu APC. W wyniku mutacji APC również dochodzi do nagromadzenia β-kateniny w cytoplaźmie i jej przechodzenia do jądra komórkowego. W około 20–30% guzów desmoidalnych wykrywa się somatyczną mutację genu APC prowadzącą do utraty białka APC lub jego nieprawidłowej budowy i utraty funkcji. Germinalna mutacja genu APC jest przyczyną dziedziczonej autosomalnie dominująco rodzinnej polipowatości gruczolakowatej. Choroba znacząco zwiększa ryzyko rozwoju wielu nowotworów, przede wszystkim raka jelita grubego. Rodzinna polipowatość gruczolakowata 800–1000-krotnie zwiększa ryzyko rozwoju guza desmoidalnego i u 10–15% chorych na rodzinną polipowatość gruczolakowatą rozwija się guz desmoidalny. Do rozwoju guza desmoidalnego jest konieczna somatyczna mutacja drugiego allelu genu APC.
Liczne pośrednie dowody wskazują na wpływ estrogenów na historię naturalną guza desmoidalnego. Guz desmoidalny występuje z większą częstością u kobiet w trakcie ciąży lub okresie okołoporodowym. Ponadto u kobiet w wieku rozrodczym zaobserwowano wyższe tempo wzrostu guza desmoidalnego. Z drugiej strony obserwuje się samoistne regresje guza u kobiet po pierwszej miesiączce lub po menopauzie.
Estrogeny wywierają mitogenny wpływ na wiele typów komórek, w tym na fibroblasty. W badaniach na zwierzętach laboratoryjnych po podaniu estrogenów zaobserwowano pojawienie się nowotworów przypominających guz desmoidalny. Większość guzów desmoidalnych wykazuje ekspresję receptora estrogenowego β (ERβ), przy czym nie obserwuje się ekspresji receptora α (ERα). Wczesne badania sugerowały podobną rolę receptora estrogenowego w inicjacji szlaku sygnalizacyjnego prowadzącego do pobudzenia proliferacji jak w raku piersi, jednak późniejsze badania wykazały brak korelacji pomiędzy ekspresją receptora estrogenowego, a korzyściami w leczenia antyestrogenem tamoksyfenem.
Prawdopodobnie przebycie urazu, szczególnie zabiegu operacyjnego, jest czynnikiem predysponującym do rozwoju guza desmoidalnego w okolicy urazu. Wywiad urazu jest stwierdzany w około 25% przypadków guza desmoidalnego. 70–85% przypadków postaci brzusznej poprzedza zabieg chirurgiczny wykonany w ciągu ostatnich pięciu lat. U 70% chorych na rodzinną polipowatość gruczolakowatą, u których rozwinął się guz desmoidalny, w ciągu ostatnich pięciu lat poprzedzających rozwój choroby przeprowadzano operację w obrębie jamy brzusznej. Powstawanie guzów desmoidalnych w obrębie urazu może być związane z dysregulacją β-kateniny, a także z promowaniem wzrostu guza przez cytokiny wydzielane przez różne komórki w gojącej się ranie.
Podejrzenie guza desmoidalnego jest stawiane na podstawie badań obrazowych, z których największe znaczenie kliniczne ma rezonans magnetyczny. Ostateczne rozpoznanie wymaga pobrania biopsji guza i oceny histopatologicznej.
Badania obrazowe pełnią istotną rolę w diagnostyce guza desmoidalnego. Pozwalają na rozpoznanie guza położonego w obrębie tkanek miękkich oraz ustalenia jego dokładnej lokalizacji, marginesów oraz stosunku do ważnych struktur anatomicznych. Pozwala to na zaplanowanie dalszej diagnostyki oraz określenie możliwości wykonania zabiegu operacyjnego. Ponadto metody diagnostyki obrazowej znajdują zastosowanie w monitorowaniu progresji choroby podczas obserwacji oraz odpowiedzi na leczenie ogólnoustrojowe.
UltrasonografiaUltrasonografia (USG) ze względu na wysoką dostępność często jest pierwszym badaniem obrazowym stosowanym we wstępnej diagnostyce. Metoda pozwala na określenie położenia, wielkości, obrysu i homogeniczności guza. Obraz ultrasonograficzny guza desmoidalnego jest nieswoisty. Zmiany mogą przyjmować obraz od dobrze odgraniczonych, hipoechogenicznych litych guzów do słabo odgraniczonych, niejednorodnych echogenicznie zmian o nierównych brzegach. Przydatne jest wykorzystanie USG Dopler, w którym w blisko 70% przypadków nie uwidacznia się unaczynienie. Ponadto ultrasonografia jest przydatna podczas naprowadzania igły podczas biopsji gruboigłowej.
Zdjęcie rentgenowskieZwykle zdjęcie rentgenowskie (RTG) nie wykazuje zauważalnych zmian, jednak może wykazać obecność masy w tkankach miękkich lub zajęcie kości.
Tomografia komputerowaTomografia komputerowa (TK) jest przydatnym narzędziem w diagnostyce guza desmoidalnego. Pozwala rozpoznać obecność litego guza w obrębie tkanek miękkich, określić jego lokalizację i rozmiar. Jest pomocną metodą w diagnostyce powikłań guza związanych z jego lokalizacją. W tomografii komputerowej guz desmoidalny jest słabo widoczny, ponieważ guz jest izodensyjny lub lekko hipodensyjny względem mięśni. Zmiana ze względu na bogate unaczynienie naczyń włosowatych ulega wzmocnieniu kontrastowemu. Ze względu na inwazyjny wzór wzrostu marginesy zmiany mogą być słabo odgraniczone.
Rezonans magnetycznyRezonans magnetyczny (MRI) jest podstawową metodą obrazowania wykorzystywaną w diagnostyce, planowaniu leczenia oraz ocenie odpowiedzi na leczenie guza desmoidalnego. W porównaniu do tomografii komputerowej metoda oferuje dokładniejsze odwzorowanie tkanek miękkich, co pozwala na lepsze określenie stosunku guza do sąsiednich ważnych struktur, w tym naczyń, nerwów, mięśni oraz narządów wewnętrznych.
Wzór sygnału guza desmoidalnego w pewnym stopniu koreluje z obrazem histopatologicznym i różni się w zależności od stosunku fibroblastów do zrębu kolagenowego. Obszary o niskim natężeniu odpowiadają kolagenowym pasmom i nie ulegają wzmocnieniu po podaniu gadoliny, z kolei dobrze unaczynione pęczki komórek wrzecionowatych ulegają wzmocnieniu kontrastowemu. Zatem podanie kontrastu pomaga wyeksponować pasma kolagenu i obszary komórkowe. W każdym kolejnym etapie wzrostu guza desmoidalnego obserwuje się niższą intensywność sygnału w sekwencjach T1 i T2-zależnych. W pierwszym etapie wzrostu guza desmoidalnego jest on bardziej komórkowy, wówczas obserwuje się niską intensywność sygnału na sekwencjach T1-zależnych oraz wysoki sygnał w obrazach o długim czasie repetycji (TR). W kolejnym etapie ze względu na większą koncentrację kolagenu w guzie obserwuje się wzrost niejednorodności sygnału w sekwencjach T2-zależnych, występują pasmowate obszary o niskiej intensywności sygnału oraz obszary o wyższej intensywności sygnału, które po podaniu kontrastu ulegają wzmocnieniu. W trzecim etapie rozwoju choroby zwiększa się ilość zrębu kolagenowego i spada komórkowość zmian, wówczas guz desmoidalny wykazuje niską intensywność sygnału w sekwencjach T1 i T2-zależnych.
Typowo obraz guza jest heterogenny (niejednorodny), w sekwencjach T2-zależnych są obecne obszary o intensywności tkanki tłuszczowej, a w sekwencjach T1-zależnych obszary o intensywności tkanki mięśniowej. Po podaniu kontrastu gadolinowego guz wykazuje wzmocnienie kontrastowe umiarkowane do intensywnego. Marginesy guza mogą wykazywać różny wygląd. Zmiany mogą być dobrze odgraniczone, jednak ze względu na naciekanie sąsiednich tkanek margines może być nieregularny.
Podstawowe znaczenie ma odróżnienie guza desmoidalnego od mięsaków, które nie wykazują tendencji do rozprężającego wzrostu, raczej z zastępowaniem tkanek niż ich naciekiem, zwykle pozostają w obrębie jednego przedziału mięśniowego bez naciekania powięzi, wykazują tendencję do wytwarzania pseudotorebki, ponadto często obecne są obszary krwotoczne i martwicy.
Pozytonowa tomografia emisyjnaPozytonowa tomografia emisyjna (PET) może być przydatna w diagnostyce różnicowej guza desmoidalnego od nowotworów złośliwych.
Diagnostyka różnicowa guza desmoidalnego z mięsakami, niezależnie od obrazu radiologicznego, wymaga uzyskania materiału tkankowego do oceny histopatologicznej, który pozyskuje się drogą biopsji gruboigłowej. Biopsję guza desmoidalnego, podobnie jak innych guzów tkanek miękkich, przeprowadza się według zasad obowiązujących przy podejrzeniu mięsaka tkanek miękkich. Zatem zabieg jest przeprowadzany w taki sposób, by nie utrudnić ewentualnego leczenia chirurgicznego. Uwzględnia to dokładne zaplanowanie ścieżki przebiegu igły i unikanie niepotrzebnego naruszania przedziałów mięśniowych. Pomocne podczas przeprowadzania zabiegu są techniki obrazowe, szczególnie ultrasonografia, a czasem tomografia komputerowa.
Podstawą rozpoznania guza desmoidalnego jest badanie histopatologiczne materiału uzyskanego drogą biopsji. W badaniu mikroskopowym rozpoznaje się ubogokomórkowy rozrost fibroblastów naciekających sąsiednie tkanki.
W badaniu immunohistochemicznym wykrywa się ekspresję wimentyny, SMA (smooth muscle actin), MSA (muscle speciﬁc actin) oraz β-kateniny. W badaniach genetycznych stwierdza się trisomię chromosomu 8 i 20, a także delecję regionu 5q21-q32.
Guz różnicuje się przede wszystkim z włókniakomięsakiem, którego od guza desmoidalnego odróżnia atypia komórek wrzecionowatych, większa komórkowość oraz indeks mitotyczny, atypowe komórki i włókna kolagenowe ułożone w wyraźne pęczki, a zrąb jest wyraźnie uboższy.
W leczeniu guza desmoidalnego u części chorych wystarczającym postępowaniem jest czujna obserwacja. U chorych wymagających leczenia stosuje się leczenie operacyjne, radioterapię lub leczenie ogólnoustrojowe obejmujące hormonoterapię, niesteroidowe leki przeciwzapalne oraz chemioterapię.
W przypadku choroby potencjalnie operacyjnej leczenie może polegać na zabiegu chirurgicznym lub wyłącznie samej czujnej obserwacji. Znaczna część guzów desmoidalnych nigdy nie ulega progresji (postępowi choroby), a część z nich ulega samoistnej regresji (zmniejszeniu zmiany). Zatem nie wszyscy chorzy będą wymagać leczenia, które jednak jest konieczne w przypadku guzów wywołujących istotne dolegliwości lub położonych w pewnych niekorzystnych lokalizacjach. Strategia wyłącznej czujnej obserwacji polega na okresowej ocenie radiologicznej guza i ewentualnemu rozpoczęciu leczenia, gdy choroba ulega progresji. Leczenie chirurgiczne polega na usunięciu guza w granicach zdrowych tkanek. Kluczowe jest unikanie nadmiernych deficytów funkcjonalnych związanych z leczeniem operacyjnym.
Guz desmoidalny cechuje się trudną do przewidzenia historią naturalną. Znaczna część guzów desmoidalnych nie ulega progresji, a ponadto część ulega spontanicznej, samoistnej regresji. Badania oceniające ryzyko progresji guza desmoidalnego podczas obserwacji sugerują, że do progresji dochodzi w 10–20% przypadków tej choroby. W badaniu Briand i współpracowników u blisko połowy chorych po roku obserwacji nie stwierdzono progresji pozabrzusznego guza desmoidalnego. W pracy Colombo i współpracowników podczas blisko 40 miesięcznej obserwacji u 56% chorych stwierdzono stabilizację choroby, a u 20% stwierdzono samoistną regresję. Podobnie w badaniu Bonvalot u 25% chorych z postacią brzuszną obserwowano stabilizację, a 20% regresję choroby.
Progresja podczas obserwacji zwykle pojawiała się podczas pierwszego roku obserwacji, guzy pozostające stabilne przez pierwsze 3 lata obserwacji zwykle pozostają stabilne przez 10 lat obserwacji. Strategia obserwacji pomaga odróżnić guzy o indolentnym przebiegu wymagające jedynie okresowej kontroli od tych, które będą postępować i wymagać leczenia. Pozwala to uniknąć niepotrzebnego leczenia guzów nie wykazujących tendencji do progresji.
W przypadku guzów bezobjawowych, z wyjątkiem lokalizacji, które w przypadku powiększenia guza mogą spowodować znaczne zaburzenia czynnościowe (głównie głowa i szyja), wystarczającym postępowaniem jest czujna obserwacja (watchful waiting). W ramach strategii obserwacji chorych okresowo poddaje się kontroli za pomocą badań obrazowych, przede wszystkim za pomocą rezonansu magnetycznego. Strategia obserwacji nie pogarsza wyników leczenia chirurgicznego i lokalnej kontroli choroby. Jeśli podczas obserwacji wystąpi progresja zmiany nowotworowej, chorego poddaje się leczeniu chirurgicznemu z lub bez radioterapii z lub bez leczenia ogólnoustrojowego.
Leczenie chirurgiczne jest podstawową metodą leczenia potencjalnie resekcyjnego (operacyjnego) guza desmoidalnego. Ze względu na agresywnie naciekający wzór wzrostu guz desmoidalny charakteryzuje się bardzo wysokim odsetkiem nawrotów po leczeniu operacyjnym. Ze względu na agresywnie naciekający wzór wzrostu guza desmoidalnego marginesy wolne od mikroskopowego nacieku osiąga się u 16–22% leczonych chirurgicznie, a u 20–50% jedynie udaje się osiągnąć margines z mikroskopowym naciekiem nowotworu (bez nacieku makroskopowego). Podstawowym celem operacji jest zachowanie jakości życia i kontrola dolegliwości, zatem dąży się do wykonywania zabiegów oszczędzających i zachowujących funkcję. Próby osiągnięcia marginesów chirurgicznych wolnych od nacieku nowotworowego mogą prowadzić do nadmiernych deficytów funkcjonalnych, a ponadto mogą nie zapobiec nawrotowi choroby. Zatem korzyści z szerokiego i całkowitego wycięcia muszą być zbalansowane do ryzyka znacznego kalectwa i zaburzeń funkcjonalnych. W leczeniu operacyjnym dąży się do resekcji guza z osiągnięciem marginesów chirurgicznych wolnych od nacieku nowotworowego, jednak zabieg powinien wiązać się z jak najmniejszymi zaburzeniami czynnościowymi.
U większości chorych przyjmuje się strategię czujnej obserwacji (watchful waiting). Operację wykonuje się, gdy guz desmoidalny wywołuje objawy lub znajduje się w obszarze, w którym progresja choroby wiązałaby się z nasilonymi dolegliwościami lub zagrażała życiu chorego, szczególnie w obrębie głowy i szyi.
Rola marginesów chirurgicznych wolnych od nacieków nowotworu w miejscowej kontroli choroby jest niejasna. Część badań wskazuje, że dodatnie marginesy chirurgiczne (z naciekiem nowotworowym) są niezależnym czynnikiem ryzyka nawrotu choroby, a część z nich nie wykazała związku dodatnich marginesów z ryzykiem nawrotu choroby. Nie wykazano różnicy w medianie przeżycia wolnego od nawrotu (RFS) pomiędzy chorymi, u których osiągnięto operację z wolnymi od nacieku marginesami chirurgicznymi, a chorymi, u których uzyskano marginesy z mikroskopowym naciekiem nowotworowym. Zatem osiągnięcie jedynie marginesów z mikroskopowym naciekiem nowotworowym (resekcja R1) wolnych makroskopowo od nacieku nowotworowego jest akceptowalne, gdy osiągnięcie marginesu resekcji wolnego mikroskopowo od nacieku nowotworu (resekcja R0) wiązałaby się z nadmiernym kalectwem. U chorych z marginesem z mikroskopowym naciekiem nowotworowym (R1) alternatywą do obserwacji jest reoperacja. Chorzy, u których nie udało się osiągnąć marginesów makroskopowo wolnych od nacieku nowotworowego (resekcja R2), są leczeni na zasadach leczenia choroby nieoperacyjnej.
Radioterapia znajduje zastosowanie jako leczenie adiuwantowe po resekcji guza desmoidalnego, a także jako samodzielna metoda w leczeniu choroby nieoperacyjnej lub guza, który uległ progresji podczas obserwacji. Radioterapię pooperacyjną stosuje się u niektórych chorych z wysokim ryzykiem nawrotu choroby po resekcji guza. Ze względu na odległe działania niepożądane radioterapii, co jest szczególnie istotne u osób młodych, przed kwalifikacją do leczenia bierze się pod uwagę korzyści z zastosowania tej metody i ewentualne niekorzystne jej następstwa. W kilku badaniach zaobserwowano poprawę kontroli miejscowej choroby po zastosowaniu radioterapii w ramach leczenia uzupełniającego po zabiegu chirurgicznym; w kilku innych badaniach nie zaobserwowano takiej korzyści.
W leczeniu choroby nieoperacyjnej (niemożliwej do wyleczenia metodami chirurgicznymi) oraz nawrotu choroby opcjami terapeutycznymi są leczenie ogólnoustrojowe oraz radioterapia.
Leczenie ogólnoustrojowe jest konieczne, gdy podczas obserwacji guza desmoidalnego stwierdza się jego progresję, a leczenie operacyjne wiązałoby się z dużymi zaburzeniami funkcjonalnymi. Leczenie ogólnoustrojowe wykorzystuje się również w terapii choroby nawrotowej. Brak dużych randomizowanych badań oceniających skuteczność i toksyczność stosowanych metod leczenia ogólnoustrojowego nie pozwala jednoznacznie wskazać optymalnej strategii leczenia. Postępowanie jest indywidualizowane i podczas wyboru optymalnej metody terapii pod uwagę bierze się dynamikę wzrostu guza, jego lokalizację i wywoływane objawy, spodziewaną długość leczenia i profil toksyczności. W leczeniu ogólnoustrojowym stosuje się chemioterapię z programami z niskimi dawkami cytostatyków opartą o połączenie metotreksatu z winblastyną albo winorelbiną, inhibitory kinazy tyrozynowej (imatynib, sorafenib) lub chemioterapię opartą o antracykliny, przede wszystkim o doksorubicynę i jej formę liposomalną.
W leczeniu guzów desmoidalnych stosuje się antyestrogeny takie jak tamoksyfen (hormonoterapia), które mogą być stosowane samodzielnie lub w połączeniu z niesteroidowymi lekami przeciwzapalnymi. Z uwagi na małą toksyczność połączenie antyestrogenu z niesteroidowym lekiem przeciwzapalnym często jest stosowane w pierwszej linii leczenia ogólnoustrojowego.
Zastosowanie w leczeniu antyestrogenów opierało się na obserwacji związku guza desmoidalnego z ciążą oraz regresją nowotworu po menopauzie. Zdecydowana większość guzów desmoidalnych wykazuje ekspresję receptora estrogenowego, jednak odsetek odpowiedzi na antyestrogeny jest niski. Najwięcej danych oceniających zastosowanie antyestrogenów dotyczy tamoksyfenu, jednak nie ma dostępnych wyników badań klinicznych na dużych seriach chorych oceniających leczenia antyestrogenami. W przeglądzie Janinis i współpracowników publikacji dotyczących zastosowania tamoksyfenu na podstawie dostępnych danych nie udało się ustalić optymalnej dawki. Jedno nierandomizowane badanie sugeruje, że wyższe dawki tamoksyfenu (120–200 mg dziennie) mogą być skuteczniejsze niż niższe (10–40 mg dziennie).
W guzie desmoidalnym obserwuje się zaburzenia szlaku Wnt/β-katenina, który za pośrednictwem COX-2 wpływa na konstytutywną aktywność PDGFRA i PDGFRB, zatem uzasadnia to zastosowanie w leczeniu niesteroidowych leków przeciwzapalnych będących inhibitorami COX-2. Wdrożenie do leczenia guza desmoidalnego niesteroidowych leków przeciwzapalnych jest oparte na obserwacji regresji nowotworu po włączeniu do leczenia popromiennego zapalenia wsierdzia indometacyny. W leczeniu guza desmoidalnego stosuje się sulindak, indometacynę i meloksykam. W małych nierandomizowanych badaniach oceniano skuteczność sulindaku i indometacyny, obserwując częściowe i całkowite odpowiedzi na te leki. Nie istnieją randomizowane badania oceniające skuteczność połączenia antyestrogenów i niesteroidowych leków przeciwzapalnych, ale skojarzenie obu leków prawdopodobnie wykazuje większą skuteczność w leczeniu tej choroby. W prospektywnym badaniu połączenie antyestrogenu tamoksyfenu i niesteroidowego leku przeciwzapalnego sulindaku wywoływało stabilizację choroby.
Chemioterapia jest jedną z metod leczenia ogólnoustrojowego stosowaną w terapii guzów nieoperacyjnych, ulegających progresji podczas leczenia antyestrogenami, zmian wykazujących agresywny wzrost dających nasilone objawy lub zlokalizowanych w pobliżu krytycznych struktur i zagrażających życiu chorego. Ze względu na działania niepożądane zwykle jest wykorzystywana jako leczenie kolejnego rzutu po progresji podczas obserwacji i nieskuteczności leczenia hormonalnego z lub bez niesteroidowych leków przeciwzapalnych. Jednak w przypadku zmian wykazujących szybką progresję, nasilone objawy lub zlokalizowanych w pobliżu krytycznych struktur i zagrażających życiu chorego chemioterapię stosuje się już w pierwszej linii leczenia. W chemioterapii guza desmoidalnego wykorzystuje się programy oparte na połączeniu metotreksatu z winblastyną lub doksorubicyny z dakarbazyną. W przeglądzie Janinis i współpracowników kilkunastu badań oceniających wykorzystywane w leczeniu programy chemioterapii, w tym połączenia metotreksatu z winblastyną lub winorelbiną, doksorubicyny z dakarbazyną, doksorubicyny z cyklofosfamidem i winkrystyną, mediana odpowiedzi na leczenie wynosiła około 50%.
Połączenie metotreksatu i winorelbiny w niskich dawkach podawane zwykle przez okres około 1 roku pozwala na kontrolę choroby z akceptowalną toksycznością. W populacji pediatrycznej połączenie metotreksatu i winorelbiny w niskich dawkach pozwoliło na kontrolę choroby u 18 chorych z 27 badanych. U osób dorosłych podczas długoterminowego leczenia schemat jest dość toksyczny i unika się jego podawania powyżej jednego roku. W badaniu Azzarelli i współpracowników połączenie metotreksatu z winblastyną wywołało 40% odsetek odpowiedzi obiektywnych. W badaniu Weiss i współpracowników 80% leczonych metotreksatem z winorelbiną zgłosiło poprawę nasilenia dolegliwości bólowych, a u 60% zaobserwowano obiektywną odpowiedź.
Pełnodawkowa chemioterapia wykorzystuje programy stosowane w leczeniu mięsaków oparte o doksorubicynę (antracyklina) lub ifosfamid. Doksorubicyna daje stosunkową szybką kliniczną odpowiedź w postaci redukcji dolegliwości bólowych, a stabilizacja radiologiczna zmiany pojawia się później i utrzymuje się długo po zakończeniu leczenia cytostatykiem. Z powodu kardiotoksyczności zwykle podaje się 6–8 kursów antracyklin. W badaniu na 11 chorych wykazano aktywność połączenia doksorubicyny z dakarbazyną w leczeniu guza desmoidalnego. We francuskim badaniu na 62 chorych oceniano skuteczność chemioterapii w leczeniu guza desmoidalnego i porównano odsetek odpowiedzi schematów opartych na antracyklinach z programami bez antracyklin, głównie metotreksatu z winorelbiną. Zaobserwowano wyższy odsetek odpowiedzi u chorych leczonych programami zawierającymi doksorubicynę w porównaniu do programów nie zawierających tego leku, odsetek odpowiedzi wynosił odpowiednio 54% dla schematów z doksorubicyną i 12% dla schematów bez doksorubicyny. Pegylowana liposomalna doksorubicyna charakteryzująca się mniejszą kardiotoksycznością w porównaniu do doksorubicyny wykazuje aktywność w leczeniu guza desmoidalnego. W małym badaniu potwierdzono aktywność ifosfamidu w połączeniu z etopozydem z lub bez mitomycyny.
Guz desmoidalny posiada receptory PDGFR oraz KIT, co uzasadnia stosowanie inhibitorów kinazy tyrozynowej takich jak imatynib czy sorafenib. W nierandomizowanych badaniach II fazy imatynib wykazywał wysoki odsetek stabilizacji choroby, ale niski odsetek odpowiedzi. Odpowiedź na imatynib nie koreluje ze statusem mutacji KIT. Sugeruje to, że lek działa poprzez blokadę innych elementów szlaku sygnalizacyjnego takich jak PDGFR. Sorafenib również jest inhibitorem kinazy tyrozynowej. W badaniu na 26 chorych sorafenib wykazał aktywność w leczeniu guza desmoidalnego, w badaniu u 25% zaobserwowano obiektywną odpowiedź.
Radioterapia znajduje zastosowanie w leczeniu objawowej choroby nieoperacyjnej lub nawrotu choroby w obrębie kończyn, głowy i szyi oraz tułowia. Radioterapia nie jest zalecana w przypadku lokalizacji guza w przestrzeni zaotrzewnowej oraz wewnątrzbrzusznie. Również podczas kwalifikacji do radioterapii pod uwagę bierze się późne niekorzystne następstwa leczenia, szczególnie, że leczeniu często poddaje się osoby młode. W badaniu na 44 chorych zaobserwowano trzyletnią kontrolę miejscową u 81% leczonych. W innym badaniu na 13 chorych wykazano 92% odsetek kontroli miejscowej po 3 latach.
Izolowana perfuzja kończyny w hipertermii z podaniem melfalanu i TNF-α znajduje zastosowanie w leczeniu guzów desmoidalnych zlokalizowanych w obrębie kończyn, gdy leczenie chirurgiczne mogłoby się wiązać z nieakceptowalnym upośledzeniem funkcji kończyny lub amputacją. W retrospektywnym badaniu po ponad 80 miesiącach obserwacji metoda prowadziła do stabilizacji lub regresji guza u 60% leczonych.
Nowotwór charakteryzuje się bardzo wysokim odsetkiem nawrotów po leczeniu chirurgicznym, jednak śmiertelność spowodowana lokalnym wzrostem guza nie przekracza 10%.
Guz desmoidalny został opisany przez Müllera w 1838 roku. Termin „desmoid” pochodzi z greckiego δεσμοσ co oznacza „ścięgnisty” i został wprowadzony przez Müllera w 1838 roku.
Guz desmoidalny jest stosunkowo rzadkim nowotworem u innych zwierząt, choć opisano jego występowanie u kilku gatunków, przede wszystkim u koni i psów. Przebieg kliniczny i obraz mikroskopowy nie odbiega od tego opisanego u ludzi. Podstawową metodą leczenia jest chirurgiczna resekcja guza.
John R. Goldblum, Sharon W. Weiss, Andrew L. Folpe: Enzinger and Weiss’s Soft Tissue Tumors. Wyd. 6. Elsevier Health Sciences, 2013. ISBN 978-0-323-08834-3.
Margaret von Mehren, R. Lor Randall, Robert S. Benjamin, Sarah Boles i inni. Soft Tissue Sarcoma Version 1.2016. „J Natl Compr Canc Netw”, 2016. 
Maciej Krzakowski, Piotr Potemski, Krzysztof Warzocha, Pior Wysocki: Onkologia kliniczna. T. II. Via Medica, 2015. ISBN 978-83-7599-796-5.
Murray F. Brennan, Cristina R. Antonescu, Robert G. Maki: Management of Soft Tissue Sarcoma. Springer Science & Business Media, 2012.
Jerzy Stachura, Domagała Wenancjusz: Patologia znaczy słowo o chorobie. T. II. Polska Akademia Umiejętności, 2009. ISBN 978-83-60184-02-8.
Piotr Rutkowski: Biblioteka chirurga onkologa. Mięsaki tkanek miękkich. Via Medica, 2015. ISBN 978-83-7599-864-1.
Vincent T. DeVita, Theodore S. Lawrence, Steven A. Rosenberg: Devita, Hellman & Rosenberg’s Cancer: Principles & Practice of Oncology. Wyd. 8. Lippincott Williams & Wilkins, 2008. ISBN 978-0-7817-7207-5.
Piotr Rutkowski, Zbigniew Nowecki: Mięsaki tkanek miękkich u dorosłych. Medical Tribune, 2009. ISBN 978-83-60135-69-3.
P.G. Casali, J.Y. Blay, A. Bertuzzi, S. Bielack i inni. Soft tissue and visceral sarcomas: ESMO Clinical Practice Guidelines for diagnosis, treatment and follow-up. „Ann Oncol”. 25 Suppl 3, s. iii102-12, Sep 2014. DOI: 10.1093/annonc/mdu254. PMID: 25210080. 
Christopher D.M. Fletcher, K. Krishnan Unni, Fredrik Mertens: Pathology and Genetics of Tumours of Soft Tissue and Bone. Lyon: IARC Press, 2002.

Haas VF-16 – samochód Formuły 1, zaprojektowany przez Roba Taylora i Bena Agathangelou, skonstruowany przez Haas F1 Team przy pomocy Dallary i Ferrari. Model uczestniczył w sezonie 2016 Formuły 1, który był jednocześnie pierwszym sezonem Haasa w Formule 1. Kierowcami samochodu byli Romain Grosjean (wcześniej kierowca Renault i Lotusa) oraz Esteban Gutiérrez (dawny kierowca Saubera). Model był napędzany przez jednostki Ferrari.
Samochód za sprawą Grosjeana w pierwszych czterech wyścigach zdobył 22 punkty, będąc jednocześnie pierwszym od czasów Toyoty TF102 (2002) pojazdem całkowicie debiutanckiego zespołu punktującym w swoim pierwszym wyścigu. W drugiej części sezonu Haas VF-16 nie odnosił już takich rezultatów, ogółem zdobywając 29 punktów. Dało to Haasowi ósme miejsce w klasyfikacji konstruktorów, co było najlepszym osiągnięciem w pełni nowego zespołu od 1993 roku.
W związku ze zmniejszeniem się liczby zespołów w Formule 1 na skutek wycofania HRT po sezonie 2012, FIA ogłosiła pod koniec 2013 roku uruchomienie rekrutacji, umożliwiającej wybór zespołu, który mógłby zadebiutować w Formule 1 w roku 2015. Niezbędne warunki konieczne do wcielenia do stawki określone przez FIA to uiszczenie wpisowego, zdolność finansowa oraz posiadanie wystarczającego zaplecza technologicznego.
Jedną z osób, które wysłały wniosek do FIA, był Amerykanin Gene Haas (miało to miejsce 27 stycznia 2014 roku). Haas jest założycielem firmy Haas Automation, czołowego amerykańskiego producenta obrabiarek, a wystawienie zespołu w Formule 1 miało pomóc Haasowi promować jego firmę. W 2002 roku Haas założył zespół NASCAR pod nazwą Haas CNC Racing. W 2008 roku przy kooperacji z Tonym Stewartem zespół ten został przekształcony w Stewart-Haas Racing, a jego kierowcy dwukrotnie byli mistrzami Sprint Cup Series – Stewart w 2011 oraz Kevin Harvick w 2014. Haas jest również właścicielem znajdującego się w Concord tunelu aerodynamicznego, który jest jednym z najbardziej zaawansowanych obiektów tego typu na świecie.
Aplikując, Haas zgłosił zespół pod nazwą Haas Racing Developments, założony przy współpracy z Güntherem Steinerem, byłym pracownikiem m.in. Jaguar Racing i Red Bull Racing. Amerykanin preferował debiut zespołu w sezonie 2016 oraz finansowanie go kwotą około stu milionów dolarów rocznie. FIA w pierwszym terminie nie wybrała jednak żadnego kandydata, opóźniając tym samym termin ogłoszenia nowego zespołu. 11 kwietnia 2014 roku FIA wydała zgodę na to, aby Haas znalazł się w stawce Formuły 1 w sezonie 2015. Oznaczało to, że Haas będzie pierwszym amerykańskim zespołem w Formule 1 od czasów ścigającego się w latach 1985–1986, założonego przez Carla Haasa, zespołu Team Haas (USA) Ltd. (Haas Lola).
Po pozytywnym rozpatrzeniu aplikacji, Gene Haas postanowił przełożyć debiut swojego zespołu na sezon 2016 celem lepszego przygotowania się do startów. Jako główną siedzibę zespołu obrano Kannapolis, gdzie znajduje się rozbudowany na początku 2014 roku oddział Stewart-Haas Racing. Haas wyraził ponadto życzenie, aby konstruktorem pierwszego samochodu jego zespołu była Dallara, natomiast dostawcą silników – Ferrari bądź Mercedes. Istotnie, Haas postanowił skorzystać z usług Dallary, jak również wybrał Ferrari na dostawcę jednostek napędowych. Gene Haas zasugerował także, że Ferrari być może dostarczy jego zespołowi inne podzespoły. Na początku września 2014 roku Amerykanin ustalił, że jego zespół otrzyma nazwę „Haas F1 Team”.
Istotnie, współpraca z Ferrari nie ograniczała się tylko do dostarczania przez włoskiego producenta jednostek napędowych. Ferrari zdecydowało się na dostarczanie Haasowi kluczowych elementów, takich jak skrzynie biegów, zawieszenie czy układy elektroniczne, ponadto udostępniło amerykańskiemu zespołowi swój tunel aerodynamiczny w Maranello. Günther Steiner określił tę współpracę jako „partnerską”, dementując jednocześnie, iżby Haas miał być zespołem „B” Ferrari. Mimo to FIA przeprowadziła inspekcję w tunelu aerodynamicznym Ferrari, aby sprawdzić, czy kooperacja Ferrari i Haasa jest zgodna z przepisami. Koordynator FIA, Marcin Budkowski, nie dopatrzył się naruszenia regulaminów.
Na przełomie 2014 i 2015 roku Haas rozpoczął rekrutację kluczowego personelu, poczynając od Matta Borlanda, który otrzymał stanowisko wiceprezydenta do spraw technologii. Następnie nowymi pracownikami Haas F1 Team zostali: Rob Taylor (dyrektor techniczny), Dave O’Neill (dyrektor), Ben Agathangelou (szef ds. aerodynamiki) czy Joe Custer (dyrektor generalny).
Pod koniec 2014 roku upadłość ogłosił zespół Marussia F1 Team, natomiast jego aktywa zostały wystawione na sprzedaż. Korzystając z tego, Haas zakupił fabrykę Marussi o powierzchni 3655 m², znajdującą się w Banbury, jak również nieukończony projekt samochodu Manor MNR1. Dawna fabryka Marussi została europejską bazą zespołu.
Na początku 2015 roku Dallara rozpoczęła w tunelu aerodynamicznym testy produkowanych dla Haasa nadwozi.
Napędzający Haasa VF-16 silnik to jednostka Ferrari 059/5 (oznaczona także jako Ferrari 061) w specyfikacji z 2016 roku. Był to turbodoładowany silnik V6 o pojemności 1,6 litra, z 24 zaworami (4 zawory na cylinder). Blok i głowica silnika zostały wykonane z aluminium.
Średnica cylindra wynosiła 80 mm, a skok tłoka – 53 mm. Za zapłon odpowiedzialne były świece SKF. Zastosowano jedną turbosprężarkę z nieograniczonym ciśnieniem doładowania, de facto wskutek ograniczenia przepływu paliwa wynoszącym około 3,5 bara. Ogółem jednostka Ferrari osiągała około 760 KM mocy (600 KM – silnik spalinowy, 160 KM – ERS), a jej maksymalna prędkość obrotowa wynosiła 15 000 rpm.
Poza silnikiem spalinowym zastosowano także ERS, tj. systemy odzyskiwania energii kinetycznej i cieplnej, zintegrowane za pomocą elektrycznego urządzenia o nazwie Motor Generator Unit. To urządzenie miało za zadanie pobranie wydzielanego przez turbosprężarkę ciepła, które następnie było zamieniane na ładunek elektryczny i przechowywane w akumulatorze litowo-jonowym, a następnie zużywane, dając 160 KM mocy.
Na układ wydechowy składała się jedna rura wydechowa, biegnąca przez środek samochodu z turbosprężarki. Po obu stronach rury wydechowej znajdują się przepustnice spalin. Te przepustnice i rurę wydechową otacza poprawiające docisk małe skrzydełko (tzw. monkey seat) ze złotą barierą termiczną, mającą na celu ochronę tego elementu przez gorącem spalin.
W samochodzie zastosowano suchą miskę olejową. Paliwo i oleje dostarczyła firma Shell. Zbiornik paliwa został skonstruowany przez ATL.
Z silnikiem sprzężona została kontrolowana elektronicznie ośmiobiegowa półautomatyczna skrzynia biegów Ferrari z systemem szybkiej zmiany biegów, zamontowana wzdłużnie. Obudowa skrzyni biegów została wykonana z węgla. Skrzynia biegów została połączona z tylnym zawieszeniem VF-16.
Przed sezonem 2014 regulamin Formuły 1 stanowił, że aby dany podmiot był traktowany jako konstruktor, musi zbudować we własnym zakresie takie elementy, jak nadwozie, zawieszenie, geometrię zawieszenia, chłodnice, układ kierowniczy, układ hamulcowy, podłogę i zbiornik paliwa. Jednakże na sezon 2014 zmniejszono ten zakres do nadwozia, zawieszenia, geometrii zawieszenia, kanałów hamulcowych i karoserii. Na 2015 przepisy zostały jeszcze bardziej uproszczone i od tamtego czasu konstruktor musi na własną rękę wyprodukować jedynie monokok i „powierzchnie mokre”, czyli elementy narażone na działanie strug powietrza, jak chłodnice czy spojlery.
Wykorzystując tę możliwość, Haas szeroko współpracował z Dallarą oraz Ferrari przy konstruowaniu swojego pierwszego w historii samochodu Formuły 1. W fabryce w Parmie Dallara wyprodukowała takie części jak monokok, podłogę, spojlery, dyfuzor i „powierzchnie mokre”. Od Ferrari natomiast amerykański konstruktor otrzymał przednie oraz  tylne zawieszenie, układy hydrauliczne, układ kierowniczy czy układy elektroniczne (poza monokokiem Haas był zobligowany do zbudowania własnych chłodnic i spojlerów). Ponadto Haas i Ferrari w trakcie 2015 roku dzieliły się znaczną ilością danych aerodynamicznych, wskutek czego w ogólnym założeniu Haas VF-16 był podobny do samochodu Ferrari, różniąc się jednak szczegółami. Ponadto pod koniec 2015 roku Ferrari zablokowało transfer danych i Haas był zmuszony zastosować na szeroką skalę CFD.
Monokok o strukturze plastra miodu został wyprodukowany z włókna węglowego i kompozytów, karoseria natomiast – z włókna węglowego. Przedni spojler był inspirowany rozwiązaniami Ferrari zastosowanymi w SF15-T i SF16-H, takimi jak sekcje zewnętrzne czy skrzydełka kaskadowe. Podpórki spojlera były szeroko rozstawione, aby zapewnić optymalny przepływ powietrza pod przegrodą. Amerykański zespół zdecydował się na zastosowanie krótkiego nosa (podobnie jak Ferrari), ale z końcówką mniejszą aniżeli w Ferrari SF16-H. Ponad nosem znajdował się garb ze schowanymi wewnątrz elementami zawieszenia. Dallara postanowiła zastosować dwie podpórki airboksu – rozwiązanie użyte przez włoskiego producenta również w HRT F110, bardziej konwencjonalne aniżeli jedna podpórka Ferrari. Sam airbox został podzielony wszerz na dwie części, podobnie jak w McLarenie MP4-31; niższa, większa część dostarczała powietrze do turbosprężarki, a wyższa, mniejsza chłodziła układ ERS. Pod airboksem znajdował się również bardzo mały kanał chłodzący, popularne rozwiązanie wśród samochodów Formuły 1 2016 roku. Za airboksem, na szczycie osłony silnika, zamocowano natomiast małe skrzydełko, upraszczające przepływ powietrza do tylnego spojlera. Pokrywa silnika została wybrzuszona po to, aby pomieścić jednostkę napędową i chłodnice. Zastosowano także niewielką „płetwę rekina”, kończącą się na dole podpórki tylnego spojlera.
Boczne wloty były tradycyjne, a zastosowane pod nimi niewielkie szczeliny miały na celu chłodzenie układów elektronicznych; było to nietypowe rozwiązanie, ponieważ większość konstruktorów chłodziła układy elektroniczne szczelinami znajdującymi się wewnątrz wlotów. Na zewnętrznych krawędziach sekcji bocznych znajdowały się małe wybrzuszenia – zewnętrzne krawędzie układu zderzenia bocznego. Same sekcje boczne wykazywały pewne podobieństwo do Ferrari, ale były większe od sekcji skonstruowanych przez włoską markę, a ich ogólny profil był bardziej konserwatywny. Mogło to mieć związek z faktem, iż Ferrari używało innych rdzeni chłodnic aniżeli Haas. Wzdłuż kokpitu znajdował się szereg żaluzji chłodzących, które elimininowały część gorącego powietrza wydzielanego wewnątrz sekcji bocznych – rozwiązanie takie zastosowano również w Ferrari SF16-H.
Tył samochodu przybrał kształt butelki Coca-Coli. Tylny spojler był podobny do elementu użytego w Ferrari SF16-H, jednak inne było jego podparcie. Dyfuzor również wykazywał jedynie niewielkie różnice między oboma modelami.
Wyposażenie kokpitu oraz kierownica były produktami Ferrari. Fotel natomiast był wykonany z włókna węglowego i uformowany do profilu kierowcy. Pasy bezpieczeństwa dostarczyła firma Sabelt.
Ogólny projekt zawieszenia modelu VF-16 był bardzo konwencjonalny. W przednim zawieszeniu zdecydowano się na rozwiązanie typu push-rod, w którym przenoszący drgania drążek jest ustawiony do góry, a podczas natrafienia na nierówności jest on pchany. W tylnym zawieszeniu zastosowano rozwiązanie pull-rod, tzn. drążek jest ustawiony w dół i w razie natrafienia na nierówności jest ciągnięty. Wiele elementów zawieszenia było identycznych w Haasie oraz Ferrari: przednie oraz tylne wahacze, wsporniki, kanały (w tym kanały hamulcowe). Tylne dolne ramiona wahaczy pomagały w przepływie powietrza. Aby pomieścić takie elementy zawieszenia, jak drążki skrętne, dźwignię kątową czy amortyzatory, na nosie Haas był zmuszony zastosować wybrzuszenie. Amortyzatory zostały wykonane przez firmę ZF Sachs.
Na układ hamulcowy składały się sześciotłoczkowe zaciski Brembo oraz wykonane z włókna węglowego klocki i wentylowane tarcze hamulcowe tej samej firmy.
Samochód miał 950 mm wysokości. Rozstaw jego przednich kół wynosił 1 460 mm, a tylnych – 1 416 mm. Szerokość samochodu wynosiła 1 800 mm. Masa pojazdu równała się natomiast 702 kg (wraz z kierowcą).
Pierwszym kierowcą wymienianym w kontekście angażu w zespole Haasa była Danica Patrick, która ścigała się w IndyCar i NASCAR. Sama Patrick szybko zdementowała jednak pogłoski, jakoby miała ścigać się w Formule 1. Następnie wśród kandydatów do jazdy w Haas F1 Team byli wymieniani między innymi: Adrian Sutil, Alexander Rossi, Esteban Gutiérrez, Nico Hülkenberg, Jean-Éric Vergne, Max Chilton, Kevin Magnussen i Romain Grosjean.
Pierwszym ogłoszonym przez Haasa kierowcą był Francuz Romain Grosjean. Pierwszym sukcesem Grosjeana było kartingowe mistrzostwo Francji ICA w 2001 roku. Dwa lata później wygrał zawody Formuła Lista Junior, a także Szwajcarską Formułę Renault 1600, gdzie wygrał i zdobył pole position w każdym wyścigu, w którym wystartował. W 2005 roku wygrał Francuską Formułę Renault 2.0, a dwa lata później w barwach ART Grand Prix zwyciężył klasyfikację Formuła 3 Euro Series. W 2008 roku został mistrzem Azjatyckiej serii GP2. W sezonie 2009 roku zadebiutował w Formule 1, zastępując w zespole Renault Nelsona Piqueta jra. Francuski zawodnik postanowił następnie wrócić do niższych serii, co zaowocowało mistrzostwem GP2 w 2011 roku. W 2012 roku wrócił do Formuły 1, reprezentując barwy Lotusa. W 2012 roku Grosjean był zamieszany w kilka incydentów, a za spowodowanie karambolu w Grand Prix Belgii został zawieszony na jeden wyścig. W Lotusie Grosjean ścigał się do 2015 roku, zdobywając w tym okresie dziesięć podiów oraz 287 punktów.
31 października 2015 roku podana została do publicznej wiadomości informacja, że partnerem zespołowym Grosjeana będzie Meksykanin Esteban Gutiérrez. W 2006 roku Gutiérrez wygrał meksykańskie kartingowe mistrzostwa Rotax Max Challenge w kategorii juniorów. W 2007 roku zadebiutował w wyścigach samochodów jednomiejscowych, wtedy też został wicemistrzem Formuły BMW USA. Rok później wygrał natomiast serię Formuła BMW Europa. W sezonie 2010 w barwach ART Grand Prix został mistrzem serii GP3. W roku 2012 Meksykanin zajął trzecie miejsce w klasyfikacji generalnej serii GP2. W 2013 roku otrzymał posadę kierowcy etatowego w zespole Sauber F1 Team. W debiutanckim sezonie zdobył 6 punktów za siódme miejsce w Grand Prix Japonii, ponadto ustanowił najszybsze okrążenie podczas Grand Prix Hiszpanii. Na sezon 2014 Gutiérrez został w Sauberze, ale przez cały rok nie zdobył ani jednego punktu. W roku 2015 był kierowcą testowym Ferrari.
Haas zatrudnił również dwóch kierowców rozwojowych. Pierwszym był Monakijczyk Charles Leclerc. Leclerc odnosił wiele sukcesów w kartingu, wliczając w to zwycięstwa w kartingowym Pucharze Monako (2010), ERDF Masters w kategorii junior (2011), CIK-FIA Karting Academy Trophy (2011), Pucharze CIK-FIA (2011), WSK Euro Series (2012) oraz South Garda Winter Cup (2013). W 2015 roku Leclerc był czwarty w Europejskiej Formule 3. Drugim kierowcą rozwojowym Haas wybrał Amerykanina Santino Ferrucciego. W latach 2008–2009 Ferrucci wygrał kartingowe zawody Florida Winter Tour w kategorii kadetów, a w roku 2010 zwyciężył w klasyfikacji Rotax Max Challenge Northeast Regional Series – Mini Max. W 2015 roku zajął trzecie miejsce w klasyfikacji ogólnej Toyota Racing Series.
27 stycznia została opublikowana grafika, zawierająca testowe barwy bolidu. Prezentacja samochodu została zaplanowana na 22 lutego, jednakże ostatecznie pojazd został zaprezentowany dzień wcześniej za pośrednictwem mediów społecznościowych i internetu. Samochód został nazwany VF-16; jest to nawiązanie do nazwy pierwszej frezarki produkcji Haasa (1988 rok), która nazywała się VF-1. „V” w nazwie frezarki oznaczało „vertical” („pionowy”) – standard w budowie frezarek, a zbite razem z członem F-1 dawało skrót VF-1, czyli zdaniem Gene’a Haasa „Very First One” („absolutnie pierwszy”). Samochód został pomalowany w srebrne, czerwone i czarne barwy, nawiązujące do koloru maszyn firmy Haas Automation. Koncern ten został także głównym sponsorem zespołu.
Przy okazji prezentacji Günther Steiner powiedział, że celem Haasa jest zdobycie punktów w sezonie 2016, jednak wcześniej Haas chce zyskać „uznanie” kibiców i zespołów Formuły 1.
Przed początkiem sezonu zorganizowane zostały dwie sesje testowe, obie na hiszpańskim torze Circuit de Barcelona-Catalunya w Montmeló pod Barceloną. Pierwsza z tych sesji miała miejsce w dniach 22–25 lutego, a druga odbywała się od 1 do 4 marca. Celem Haasa podczas tych testów było osiągnięcie jak największego poziomu niezawodności poprzez pokonanie możliwie długiego dystansu.
22 lutego Haasem VF-16 jeździł Grosjean. Przed przerwą Francuz zdołał pokonać kilkanaście okrążeń, po czym w jego samochodzie wskutek błędu w karbonowym mocowaniu odpadł przedni spojler. Zespół zdołał jednak naprawić usterkę i Grosjean przejechał tamtego dnia 31 okrążeń (144,305 km) z najlepszym czasem 1:28,399, o 3,460 sekundy gorszym od pierwszego Sebastiana Vettela. Po pierwszym dniu Grosjean chwalił balans samochodu i wyraził zadowolenie z dotychczasowego przebiegu testów. Drugiego dnia model Haasa prowadził Esteban Gutiérrez. Meksykański zawodnik pokonał 77 okrążeń (358,435 km), a jego najlepszy czas wyniósł 1:25,524, co było stratą 2,714 sekundy co pierwszego Vettela. Trzeciego dnia testów do jazd wrócił Grosjean. Mimo niewielkich problemów z oprogramowaniem przebieg podczas tego dnia wyniósł 381,710 km (czyli 82 okrążenia) i zaowocował najlepszym czasem na poziomie 1:25,874, co dało Francuzowi drugie miejsce, ale ze stratą 2,764 sekundy do pierwszego Nico Hülkenberga. Ostatniego, czwartego dnia pierwszej tury testów w Barcelonie, pojazd Haasa prowadził Gutiérrez. Jego samochód zepsuł się w trakcie sesji, ale mimo to Meksykanin pokonał 89 okrążeń (414,295 km) i ustanowił swój najlepszy czas na poziomie 1:27,802, czyli o 4,325 sekundy gorszy od pierwszego Kimiego Räikkönena.
Po pierwszej turze testów Günther Steiner utrzymywał, że mimo pozytywnych aspektów, jak pokonanie dużego przebiegu oraz przeprowadzenie symulacji wyścigu, przed drugą sesją należy dokonać wielu poprawek, aczkolwiek zespół zna rozwiązanie na większość problemów.
Drugą turę testów w Haasie rozpoczął Esteban Gutiérrez. Zdołał on jednak przejechać jedynie 23 okrążenia (107,065 km), zanim w samochodzie Meksykanina nie doszło do awarii układu paliwowego. Mechanicy zespołu nie zdołali usunąć usterki i meksykański kierowca zakończył dzień z czasem 1:26,661, gorszym o 3,639 sekundy od pierwszego Nico Rosberga. Drugiego dnia Gutiérrez wykonał tylko okrążenie instalacyjne (4,655 km), po czym zjechał do garażu, a mechanicy Haasa bezskutecznie próbowali naprawić awarię turbosprężarki. Trzeciego dnia Haasa VF-16 testował Romain Grosjean. W amerykańskim samochodzie doszło do kilku usterek, między innymi układu hamulcowego, które spowodowały, iż Francuz dwukrotnie wypadł z toru. Mimo to kierowca ten pokonał 77 okrążeń (358,435 km) i ustanowił swój najlepszy czas na poziomie 1:27,196. Był to jednak najgorszy czas dnia i stanowił stratę 4,431 sekundy do pierwszego Räikkönena. Ostatniego dnia samochód dzielili między siebie Grosjean oraz Gutiérrez, przy czym Meksykanin przejął pojazd pod koniec dnia – około godziny siedemnastej. Grosjean przejechał 66 okrążeń (307,230 km), uzyskując czas 1:25,255, natomiast Gutiérrez pokonał 25 okrążeń (116,375 km) i uzyskał rezultat 1:25,899. Czasy te były gorsze odpowiednio o 2,403 oraz 2,570 sekundy od czasu pierwszego tamtego dnia Sebastiana Vettela.
Po testach kierowcy Haasa wypowiadali się pozytywnie o samochodzie: Grosjean określił VF-16 jako „dobry samochód”, w którym dobrze się czuje, a Gutiérrez powiedział, że „uwielbia jeździć” Haasem VF-16 i że model ten jest „świetnym samochodem”.
Niektórzy rywale, jak Jolyon Palmer (Renault) czy Felipe Nasr (Sauber), przewidywali, iż Haas w przeciwieństwie do wcześniej debiutujących zespołów w Formule 1 – jak Virgin czy HRT – w sezonie 2016 będzie zdolny podjąć walkę z zespołami środka stawki. Nasr pochwalił ponadto budżet oraz stabilizację amerykańskiego zespołu. Były wicemistrz świata David Coulthard również pochwalił model biznesowy Haasa, stwierdził ponadto, iż zespół może „sprawić niespodziankę” w swym debiutanckim sezonie. Komentator Formuły 1 Murray Walker zauważył natomiast, że Haas jest „świetnym kandydatem” do miana dobrego amerykańskiego zespołu i ma możliwości, aby ścigać się w środku stawki.
Zatwierdzony 2 grudnia 2015 roku kalendarz na sezon 2016 liczył rekordową liczbę 21 Grand Prix, w tym powracające Grand Prix Niemiec i Grand Prix Europy, po raz pierwszy odbywające się w Azerbejdżanie. Dwa tygodnie przed startem sezonu uchwalono zmianę w formacie kwalifikacji, która zakładała system eliminacji – eliminowanie najwolniejszego kierowcy co 90 sekund po siedmiu (Q1), sześciu (Q2) lub pięciu (Q3) minutach.
W trakcie rozgrywanych na zasadzie eliminacji kwalifikacji do Grand Prix Australii jako pierwsi odpadli kierowcy Manora – Rio Haryanto i Pascal Wehrlein. Wówczas na 20. miejscu z czasem 1:29,606 znajdował się Esteban Gutiérrez. Meksykanin zdołał polepszyć czas, ale po upływie regulaminowych 90 sekund, w związku z czym zakończył kwalifikacje. Dziewiętnasty z wynikiem 1:28,322 był następnie Grosjean, który także nie zdążył poprawić okrążenia. Wyścigu nie zdołał rozpocząć Daniił Kwiat (Red Bull), natomiast Kevin Magnussen (Renault) przebił oponę. Obaj kierowcy Haasa zostali jednak na starcie wyprzedzeni przez Wehrleina, a Gutiérrez również przez Haryanto, i do siódmego okrążenia Francuz jechał jako osiemnasty, a Meksykanin był dwudziesty. Między ósmym a szesnastym okrążeniem na pit-stop zjechało siedemnastu kierowców (wśród nich żaden kierowca Haasa), dzięki czemu Grosjean i Gutiérrez awansowali odpowiednio na dziewiąte i dwunaste miejsce. Na siedemnastym okrążeniu, przed trzecim zakrętem, Fernando Alonso (McLaren) wjechał w tył samochodu Meksykanina, wzbił się w powietrze, przekoziołkował i wleciał w bandę. Żadnemu z kierowców nic się nie stało, ale na osiemnastym okrążeniu przerwano wyścig. Korzystając z tego, w samochodzie Grosjeana podczas przerwy wymieniono opony z mieszanki miękkiej na pośrednią. Po wznowieniu wyścigu Grosjean był dziewiąty, ale już na 22. okrążeniu awansował o jedno miejsce po odpadnięciu Kimiego Räikkönena (Ferrari). Na okrążeniach 31–32 kierowcy Toro Rosso – Carlos Sainz i Max Verstappen – zjechali na swój trzeci pit-stop, dzięki czemu Grosjean awansował na szóstą pozycję. Francuz zdołał utrzymać za sobą Nico Hülkenberga (Force India) i Valtteriego Bottasa (Williams), a pod koniec wyścigu także Sainza i Verstappena, dzięki czemu ukończył wyścig na szóstej pozycji, z dwusekundową przewagą nad siódmym Hülkenbergiem. Zdobyte za szóste miejsce osiem punktów oznaczało, iż Haas był pierwszym całkowicie nowym zespołem punktującym w debiucie od czasów Toyoty (Grand Prix Australii 2002). Po wyścigu Grosjean powiedział, że szóste miejsce jest „jak zwycięstwo”, natomiast Günther Steiner podkreślił, iż Haas przekroczył oczekiwania względem debiutu, jak również zaznaczył, że bardziej od punktów satysfakcjonuje go konkurencyjność względem rywali takich jak Force India. Francuski kierowca zdobył ponadto nagrodę w plebiscycie na Kierowcę Dnia.
Podczas Grand Prix Bahrajnu Gutiérrez był zmuszony skorzystać z nowego podwozia modelu VF-16, jako że podwozie użyte w Grand Prix Australii nie zostało naprawione na czas. Szeroko krytykowany w środowisku Formuły 1 format kwalifikacji został utrzymany na Grand Prix Bahrajnu. W trakcie kwalifikacji obaj kierowcy Haasa awansowali do Q2, przy czym Grosjean uzyskał w Q1 czas 1:32,005 (11. pozycja), natomiast Gutiérrez – 1:32,118 (13. miejsce). W drugiej części kwalifikacji najpierw zostali wyeliminowani Daniił Kwiat i Jenson Button (McLaren), a następnie – z czasem 1:31,945  – Esteban Gutiérrez, przez co zakończył kwalifikacje na 13. miejscu. Grosjean ustanowił czas 1:31,756 i przez długi okres zajmował premiowane awansem do Q3 ósme miejsce, jednakże pod koniec sesji – kiedy Francuz przebywał w garażu – na tor wyjechał Nico Hülkenberg, który pobił rezultat Grosjeana i zepchnął francuskiego kierowcę na dziewiątą pozycję. Po kwalifikacjach Grosjean przyznał, że kibicował Hülkenbergowi podczas drugiego wyjazdu Niemca, gdyż dzięki absencji w Q3 mógł zaoszczędzić komplet opon. Przed rozpoczęciem wyścigu wycofał się Sebastian Vettel (Ferrari), natomiast na starcie doszło do kontaktu Lewisa Hamiltona (Mercedes) z Valtterim Bottasem. Dzięki tym wydarzeniom Romain Grosjean po pierwszym okrążeniu jechał na szóstym miejscu, a Esteban Gutiérrez – na ósmym. Na czwartym okrążeniu Hamilton wyprzedził Grosjeana, jednak po zjeździe Daniela Ricciardo (Red Bull) do boksów obaj kierowcy amerykańskiego zespołu awansowali o jedno miejsce. Na dziesiątym okrążeniu Gutiérrez zakończył rywalizację ze względu na awarię układu hamulcowego VF-16. Na 12. okrążeniu Grosjean zjechał do pit-stopu, gdzie wymieniono mu opony supermiękkie na inne opony supermiękkie. Po wyjeździe Francuz znalazł się na ósmym miejscu, jednak na 13. okrążeniu wyprzedził Marcusa Ericssona (Sauber). Po zjeździe Daniiła Kwiata do boksów Grosjean awansował o jedną pozycję, natomiast na 17. okrążeniu zawodnik ten wyprzedził Felipe Massę (Williams). Grosjean podążał na piątym miejscu przez siedem okrążeń, po czym znalazł się przed Danielem Ricciardo. Na 28. okrążeniu Francuz po raz kolejny zjechał na pit-stop w celu wymiany opon na kolejną supermiękką mieszankę. Gdy Bottas, Massa i Kwiat zjechali na swoje pit-stopy, Grosjean ponownie jechał jako piąty, tym razem za Ricciardo. Na 41. okrążeniu francuski kierowca zjechał do boksów po raz trzeci i ostatni, tym razem celem założenia mieszanki miękkiej. Wówczas to nastąpiły problemy ze zmianą tylnej lewej opony w samochodzie Grosjeana, jednak ostatecznie zdołał on powrócić do rywalizacji. Na tor zawodnik ten wrócił na ósmym miejscu, ale zdołał poprawić pozycję na 44. okrążeniu, kiedy wyprzedził Daniiła Kwiata. Na 46. okrążeniu kierowca pokonał w walce Felipe Massę, a po zjeździe Maksa Verstappena znalazł się na piątym miejscu. Francuz finiszował na tej pozycji, tracąc do zwycięskiego Nico Rosberga (Mercedes) 1:18,299 sekundy, a do czwartego Ricciardo – prawie 16 sekund. Po wyścigu Francuz określił ten rezultat jako „amerykański sen” oraz „szaleństwo”. Drugi raz z rzędu został on ponadto wybrany Kierowcą Dnia.
Przed Grand Prix Chin władze Formuły 1 postanowiły o powrocie do dawnego formatu kwalifikacji, znosząc tym samym zasadę eliminacji. Kwalifikacje do Grand Prix Chin odbywały się na wilgotnej nawierzchni. W opóźnionym z powodu wypadku Pascala Wehrleina Q1 Grosjean ustalił czas 1:38,425, natomiast Gutiérrez – 1:38,770. Rezultat Meksykanina okazał się zbyt słaby, by awansować do Q2, i kierowca ukończył kwalifikacje na 18. miejscu. W drugiej części kwalifikacji najlepszy czas Grosjeana wyniósł 1:39,830. Pod koniec sesji na skutek wypadnięcia Nico Hülkenberga przerwano kwalifikacje, a następnie postanowiono ich nie wznawiać. To uniemożliwiło Francuzowi poprawienie czasu i ostatecznie zajął on 14. miejsce. Po starcie Grosjean zderzył się z Marcusem Ericssonem i był zmuszony zjechać do boksów na wymianę spojlera, a po powrocie jechał na 21. miejscu. Wskutek kilku kolizji na początku wyścigu na tor wyjechał samochód bezpieczeństwa, przez co wielu kierowców zjechało na pit-stop. Gutiérrez pozostał na torze, dzięki czemu awansował na piąte miejsce. Po zjeździe samochodu bezpieczeństwa Meksykanin zaczął tracić pozycje, i na 13. okrążeniu był czternasty. Na 19. okrążeniu Gutiérrez zjechał na pit-stop, a okrążenie później – Grosjean. Po powrocie na tor meksykański kierowca zajmował 16. miejsce, a Francuz był 21. Drugi pit-stop Grosjean odbył na 33. okrążeniu, a Gutiérrez – na 34.; obaj kierowcy wymienili wtedy opony miękkie na supermiękkie. Ostatni raz do boksów Meksykanin zjechał na 43. okrążeniu, a Francuz – okrążenie później. Gutiérrez wrócił na tor na 16. pozycji, a Grosjean na 20, przed Rio Haryanto i Jolyonem Palmerem (Renault). Na 46. okrążeniu francuski zawodnik wyprzedził Felipe Nasra (Sauber) i znalazł się na 19. miejscu. Okrążenie później, po pit-stopie Nico Hülkenberga, Gutiérrez awansował na 15. miejsce. Na 50. okrążeniu meksykański kierowca wyprzedził jeszcze Marcusa Ericssona i finiszował na 14. pozycji. Grosjean natomiast ukończył zawody jako 19. Po Grand Prix Chin Grosjean krytykował balans modelu VF-16, natomiast Gutiérrez przyznał, że podczas wyścigu zepsuł mu się system DRS.
Podczas Grand Prix Rosji Haas zastosował nowy przedni spojler. W trakcie kwalifikacji do tego Grand Prix zarówno Grosjean, jak i Gutiérrez, awansowali do Q2 z czasami odpowiednio 1:38,383 i 1:38,678. W drugiej części kwalifikacji Francuz ustanowił czas 1:38,055, a Meksykanin – 1:38,115, co pozwoliło im na zajęcie odpowiednio 15. i 16. miejsca. Na starcie wyścigu, pokonując pierwszy zakręt, Gutiérrez zanadto opóźnił hamowanie i zderzył się z Nico Hülkenbergiem, który na skutek tego uderzył w Rio Haryanto i Marcusa Ericssona. Ponadto doszło do innych incydentów, wskutek czego na torze pojawił się samochód bezpieczeństwa. Korzystając z tego, Grosjean awansował w klasyfikacji i już na drugim okrążeniu jechał jako ósmy. Gutiérrez natomiast spadł na ostatnie miejsce, a pod koniec pierwszego okrążenia zjechał na pit-stop celem naprawy uszkodzonego samochodu, gdzie wymienił także opony z miękkich na pośrednie. Po wyjeździe Meksykanin znalazł się przed Daniiłem Kwiatem, ale Rosjanin wyprzedził Gutiérreza na 18. okrążeniu i meksykański zawodnik ponownie spadł na ostatnie miejsce. Na 17. okrążeniu Grosjean zjechał do boksów celem wymiany opon supermiękkich na miękkie i na tor wrócił na trzynastej pozycji. Na 29. okrążeniu Francuz jechał już dziewiąty, ponieważ czterech kierowców jadących przed nim zjechało na pit-stopy. Po wycofaniu się z wyścigu Maxa Verstappena obaj kierowcy Haasa awansowali o jedno miejsce, a na 39. okrążeniu Esteban Gutiérrez zdołał jeszcze wyprzedzić Pascala Wehrleina. Grosjean ukończył więc wyścig jako ósmy, a Gutiérrez – jako siedemnasty. Po wyścigu za spowodowanie kolizji sędziowie nałożyli na Gutiérreza karę w postaci dwóch punktów.
Podczas Grand Prix Hiszpanii Haas zastosował silniki Ferrari w nowej specyfikacji. Ponadto użyto wówczas nowego tylnego spojlera, zdolnego zapewnić większy docisk. Podczas kwalifikacji obaj kierowcy Haasa awansowali do Q2 – w Q1 Grosjean uzyskał czas 1:24,716, a Gutiérrez – 1:24,406. Obaj kierowcy odpadli po drugiej części kwalifikacji, w której Francuz ustalił rezultat 1:24,480, a Meksykanin 1:24,778, co wystarczyło na zajęcie odpowiednio czternastego i szesnastego miejsca. Na pierwszym okrążeniu wyścigu doszło do kolizji Nico Rosberga i Lewisa Hamiltona, dzięki czemu Grosjean awansował na dziesiąte miejsce, a Gutiérrez – na czternaste. Po zjeździe poprzedzających kierowców na pit-stopy Grosjean na 13. okrążeniu podążał jako drugi, natomiast Gutiérrez był wtedy piąty. Francuz został jednak wyprzedzony okrążenie później przez Daniela Ricciardo, a następnie również przez Maksa Verstappena (Red Bull). Na piętnastym okrążeniu Grosjean zjechał do boksów, aby wymienić opony na supermiękkie; okrążenie później taki sam zabieg wykonał Gutiérrez. Po powrocie na tor francuski zawodnik był trzynasty, a jego partner zespołowy – siedemnasty, jednak kierowcy ci zdołali awansować tak, że na 25. okrążeniu Francuz był już dziesiąty, a Meksykanin jechał tuż za nim. Na 29. okrążeniu Gutiérrez wyprzedził Grosjeana. Okrążenie później Francuz zjechał na drugi pit-stop celem wymiany opon na miękkie, natomiast Meksykanin to samo uczynił okrążenie później. Gdy Meksykanin wrócił na tor, znalazł się na Grosjeanem, na czternastym miejscu, jednak na 33. okrążeniu ponownie wyprzedził Francuza i był jedenasty. Na 38. okrążeniu w samochodzie francuskiego kierowcy doszło do uszkodzenia przedniego spojlera, przez co musiał on zjechać na nieplanowany pit-stop. Po wymianie skrzydła Grosjean wrócił na tor na 18. miejscu. Tymczasem Gutiérrez awansował w stawce: na 37. okrążeniu znalazł się przed Jensonem Buttonem , na 40. – przed Fernando Alonso, a na 42. przed Felipe Massą, dzięki czemu jechał wówczas ósmy. Grosjean wyprzedził natomiast Rio Haryanto i Pascala Wehrleina, efektem czego na 46. okrążeniu był szesnasty. Na 57. okrążeniu Grosjeana przekazał przez radio, że w jego samochodzie zepsuły się hamulce, i wycofał się z wyścigu. Gutiérrez natomiast został wyprzedzony przez Massę (56. okrążenie), Buttona (61. okrążenie) i Kwiata (Toro Rosso; 62. okrążenie), i ukończył wyścig na jedenastej pozycji.
Po Grand Prix Hiszpanii odbyły się testy na torze Circuit de Barcelona-Catalunya. Pierwszego dnia tych testów Haasem jechał Romain Grosjean, który otrzymał nowe podwozie. Francuz pokonał 96 okrążeń z najlepszym czasem 1:23,882, co było rezultatem o 0,662 sekundy gorszym od pierwszego Sebastiana Vettela. Drugiego dnia model VF-16 testował Esteban Gutiérrez, który przejechał 105 okrążeń. Najlepszy rezultat Meksykanina wyniósł 1:24,592, czyli o 1,325 sekundy gorzej od pierwszego wówczas Maksa Verstappena.
Zarówno Romain Grosjean, jak i Esteban Gutiérrez, awansowali do drugiej części kwalifikacji podczas Grand Prix Monako, uzyskując czasy odpowiednio 1:15,465 oraz 1:15,592. W Q2 Francuz uzyskał rezultat 1:15,571, natomiast Meksykanin – 1:15,293, dzięki czemu zajęli odpowiednio piętnaste i dwunaste miejsce. Po kwalifikacjach Grosjean powiedział, że byłby w stanie awansować do Q3, gdyby nie był blokowany przez innych kierowców oraz miał lepiej dogrzane opony. Wyścig rozpoczął się w deszczowych warunkach, przez co start nastąpił za samochodem bezpieczeństwa. Po problemach technicznych Daniiła Kwiata obaj kierowcy Haasa awansowali o jedno miejsce. Po siedmiu okrążeniach samochód bezpieczeństwa zjechał z toru. Na ósmym okrążeniu Grosjean awansował na trzynaste miejsce po pit-stopie Jensona Buttona, natomiast okrążenie później, po wyprzedzeniu Kimiego Räikkönena, Gutiérrez był dziesiąty. Na jedenastym okrążeniu Räikkönenowi odpadł przedni spojler, natomiast kontynuując jazdę, Fin wypchnął Grosjeana, który spadł przez to na piętnastą pozycję. Ze względu na przesychający tor na piętnastym okrążeniu Francuz zmienił opony deszczowe na przejściowe, a okrążenie później to samo uczynił Gutiérrez. Po powrocie na tor Meksykanin był dziesiąty, a Grosjean przedostatni – dziewiętnasty, jadąc za Rio Haryanto. Na 20. okrążeniu Gutiérrez awansował na dziewiąte miejsce, a Grosjean – na osiemnaste. Na 25. okrążeniu Francuz wyprzedził Haryanto. Francuski zawodnik zjechał na drugi pit-stop na 30. okrążeniu, wymieniając opony na miękkie; podobny manewr dwa okrążenia później zastosował Gutiérrez. Grosjean wrócił do rywalizacji przed Marcusem Ericssonem i Felipe Nasrem, Gutiérrez natomiast był wówczas jedenasty. Po odpadnięciu Maksa Verstappena (35. okrążenie) Meksykanin jechał jako dziesiąty, a Francuz – jako czternasty. Na 41. okrążeniu meksykańskiego kierowcę wyprzedził Felipe Massa. Gutiérrez stracił ponadto jedenaste miejsce na rzecz Valtteriego Bottasa na 77. okrążeniu. Grosjean natomiast finiszował na czternastej pozycji, za Pascalem Wehrleinem. Jednakże do rezultatu zarówno Bottasa, jak i Wehrleina, sędziowie doliczyli za karę dziesięć sekund, dzięki czemu Gutiérrez został sklasyfikowany na jedenastym miejscu, a Grosjean – na trzynastym.
Podczas kwalifikacji do Grand Prix Kanady Esteban Gutiérrez uzyskał w Q1 czas 1:15,148, a Romain Grosjean – 1:15,444, co obu zawodnikom umożliwiło awans do drugiej części kwalifikacji. Tam Gutiérrez uzyskał najlepszy czas okrążenia na poziomie 1:14,571, natomiast Grosjean – 1:14,803, przez co zakończyli oni czasówkę odpowiednio na czternastym i piętnastym miejscu. Po karze nałożonej na Daniiła Kwiata startowali oni do wyścigu o jedną pozycję wyżej. Na starcie Grosjean został wyprzedzony przez Kwiata, ale na drugim okrążeniu odzyskał pozycję, a na dziewiątym wyprzedził Gutiérreza. Na trzynastym okrążeniu Gutiérrez zjechał do boksów, aby wymienić opony ultramiękkie na supermiękkie; podobny manewr Grosjean zastosował cztery okrążenia później. Po powrocie na tor Meksykanin był dziewiętnasty, a Francuz – dwunasty. Na 21. okrążeniu, po serii pit-stopów rywali, Gutiérrez był już piętnasty. Dziesięć okrążeń później Grosjean wyprzedził Sergio Péreza (Force India). Na 39. okrążeniu Francuz zmienił opony z powrotem na ultramiękkie, a jego zespołowy partner uczynił to samo dwa okrążenia później. Po powrocie do rywalizacji Grosjean był trzynasty, natomiast Gutiérrez podążał tuż za nim. Na 46. okrążeniu w samochodzie Grosjeana doszło do uszkodzenia przedniego spojlera, przez co był on zmuszony wymienić tę część. Kierowca ten wyjechał za Meksykaninem i do końca wyścigu kolejność już się nie zmieniła, co oznaczało finisz Gutiérreza na trzynastym miejscu, a Grosjeana – na czternastym. Po Grand Prix Kanady Gutiérrez krytykował stabilność modelu VF-16.
W pierwszej części kwalifikacji do Grand Prix Europy Grosjean dwukrotnie wyjeżdżał poza tor, a Gutiérrez – raz. Mimo to obaj kierowcy uzyskali czasy uprawniające do udziału w Q2 (Grosjean – 1:45,507, Gutiérrez – 1:45,300). W Q2 najlepszym rezultatem Francuza było 1:44,755, a Meksykanina – 1:45,349, dzięki czemu zajęli oni w kwalifikacjach odpowiednio jedenaste i piętnaste miejsce. Po karze nałożonej na Carlosa Sainza Gutiérrez startował z czternastej pozycji. Na trzecim okrążeniu Grosjean wyprzedził Daniiła Kwiata. Gutiérrez natomiast na początku wyścigu zderzył się z Nico Hülkenbergiem, przez co uszkodził spojler i na ósmym okrążeniu musiał zjechać na pit-stop. To spowodowało jego spadek na ostatnie miejsce. Grosjean na pierwszy zjazd udał się dwa okrążenia później i wrócił na tor na osiemnastym miejscu. Na 15. okrążeniu Gutiérrez wyprzedził Rio Haryanto, a osiem okrążeń później znalazł się przed Marcusem Ericssonem. W międzyczasie Grosjean na 21. okrążeniu wyprzedził Pascala Wehrleina. Wbrew pierwotnym założeniom po raz drugi Francuz zjechał na postój na 26. okrążeniu, przy czym jednym z powodów zjazdu były zabrudzone chłodnice w jego Haasie. W samochodzie Gutiérreza natomiast wymieniono opony na 29. okrążeniu. Na 46. okrążeniu Grosjean wyprzedził Kevina Magnussena. Francuz ukończył wyścig na trzynastym miejscu, a jego zespołowy kolega był szesnasty.
Po rozgrywanym w Baku Grand Prix Haas ogłosił, że jego kierowca testowy oraz protegowany Ferrari Charles Leclerc poprowadzi model VF-16 pięciu piątkowych sesjach treningowych: w Wielkiej Brytanii, na Węgrzech, w Niemczech, w Malezji oraz w Abu Zabi. Ponadto po Grand Prix Europy Esteban Gutiérrez udał się do szpitala, ponieważ jego organizm źle tolerował częste zmiany klimatu.
Romain Grosjean i Esteban Gutiérrez awansowali do drugiej części kwalifikacji do Grand Prix Austrii, w której Grosjean uzyskał trzynasty czas (1:07,850), a Gutiérrez – jedenasty (1:07,578). Na starcie wyścigu Grosjean został wypchnięty poza tor, natomiast w silniku Gutiérreza włączony został specjalny, uniemożliwiający unieruchomienie tryb. W efekcie tego Francuz spadł na czternaste miejsce, a Meksykanin – na osiemnaste. Na siódmym okrążeniu Gutiérrez został wyprzedzony przez Felipe Massę. Na 21. okrążeniu meksykański kierowca zjechał na pit-stop, zakładając opony supermiękkie, po czym wrócił do rywalizacji na ostatnim miejscu. Na 26. okrążeniu, po odpadnięciu Sebastiana Vettela, na tor wyjechał samochód bezpieczeństwa. Korzystając z tego, Grosjean zjechał do boksów, aby wymienić opony na miękkie. Jednakże Francuz przekroczył dozwoloną prędkość podczas zjazdu, za co otrzymał pięciosekundową karę. Po powrocie na tor kierowca ten był dziewiąty. Po zjeździe samochodu bezpieczeństwa Gutiérrez wyprzedził Marcusa Ericssona (32. okrążenie), Jolyona Palmera (33. okrążenie) i Kevina Magnussena (40. okrążenie). Na 41. okrążeniu Meksykanin zjechał na drugi pit-stop, celem założenia opon miękkich, i powrócił do rywalizacji na ostatnim miejscu. Okrążenie później Grosjean wyprzedził Felipe Nasra. Po pit-stopach konkurentów na okrążeniach 50–51 Grosjean awansował na siódme miejsce, a Gutiérrez – na czternaste. Na 57. okrążeniu Gutiérrez znalazł się przed Massą, a po odpadnięciu pod koniec wyścigu Fernando Alonso i Sergio Péreza, ukończył zawody jako jedenasty. Grosjean finiszował natomiast na siódmym miejscu.
Na Grand Prix Wielkiej Brytanii w używanych przez Haasa silnikach Ferrari zastosowano nowe turbosprężarki, ponadto zespół wprowadził nowe, pomniejsze elementy, jak zmodyfikowane kanały chłodzące. W pierwszej części kwalifikacji Grosjean uzyskał czas 1:32,283, natomiast Gutiérrez – 1:32,237, co wystarczyło na awans tych kierowców do Q2. Tam Francuz był trzynasty z rezultatem 1:32,050, natomiast Meksykanin znalazł się tuż za Grosjeanem, uzyskując wynik 1:32,241. Po kwalifikacjach obaj kierowcy tłumaczyli swoje rezultaty silnymi podmuchami wiatru. Wyścig rozpoczął się w deszczowych warunkach, za samochodem bezpieczeństwa. W miarę upływu czasu tor zaczął przesychać, stąd też na piątym okrążeniu kierowcy Haasa zmienili opony z deszczowych na przejściowe. Na dziesiątym okrążeniu, kiedy Grosjean był szesnasty, a Gutiérrez – dziewiętnasty, w garażu Haasa doszło do awarii elektryczności, przez co inżynierowie nie mieli danych telemetrycznych oraz GPS, a także nie mogli się komunikować z kierowcami przez radio. Problem został jednak rozwiązany. Na 16. okrążeniu Grosjean wskutek stale przesychającego toru zmienił opony na miękkie, a okrążenie później tak samo postąpił Gutiérrez. Ponadto na 17. okrążeniu Francuz wycofał się z dalszej rywalizacji wskutek awarii skrzyni biegów. Pozostający w stawce Meksykanin do 38. okrążenia jechał na siedemnastym miejscu, wyprzedzając tylko Jolyona Palmera. Następnie znalazł się przed Kevinem Magnussenem i ukończył zawody na szesnastej pozycji.
Po Grand Prix Wielkiej Brytanii na torze Silverstone odbyły się dwudniowe testy, podczas których Haasem VF-16 jeździł Santino Ferrucci. Pierwszego dnia Ferrucci przejechał 55 okrążeń. Jego najlepszy czas wynosił 1:34,866, czyli o 3,576 sekundy gorzej od najszybszego wówczas Fernando Alonso. W drugim dniu Amerykanin pokonał 107 okrążeń i poprawił najlepszy rezultat, uzyskując 1:33,141. Był to czas o 2,476 sekundy gorszy od pierwszego Kimiego Räikkönena.
Rozpoczęcie kwalifikacji do Grand Prix Węgier zostało opóźnione ze względu na ulewny deszcz. W Q1 z powodu wypadków kierowców sesja była przerywana trzykrotnie, jednak nie przeszkodziło to obu kierowcom Haasa w awansie do drugiej części. Po raz kolejny jednak żaden kierowca zespołu nie uczestniczył w ostatniej części kwalifikacji – Grosjean z czasem 1:24,941 uzyskał jedenasty czas, natomiast Gutiérrez był piętnasty z rezultatem 1:26,189. Na starcie Grosjean utrzymał pozycję, natomiast Gutiérrez awansował na dwunaste miejsce. Meksykanin został jednak na piątym okrążeniu wyprzedzony przez Räikkönena, który następnie jechał tuż za Grosjeanem. Na 14. okrążeniu Francuz zjechał na wymianę opon z supermiękkich na miękkie i wrócił do rywalizacji na 18. miejscu, aby okrążenie później wyprzedzić Haryanto. Również na 15. okrążeniu do boksów zjechał Gutiérrez, jednak w jego wypadku opony miękkie zostały założone w miejsce innego kompletu miękkiego ogumienia. Kierowca ten na tor powrócił na 16. miejscu, a więc przed Grosjeanem. Po pit-stopach Magnussena, Kwiata i Massy (24.–25. okrążenie) Meksykanin i Francuz jechali odpowiednio na trzynastym i czternastym miejscu. Na drugi postój Grosjean zjechał na 36. okrążeniu, natomiast Gutiérrez uczynił to okrążenie później. Kierowcy ci wrócili na tor odpowiednio na szesnastym i piętnastym miejscu. Po pit-stopach konkurentów kierowcy awansowali w stawce, i na 48. okrążeniu kierowca z Meksyku był jedenasty, a zawodnik francuski – czternasty. Na 63. okrążeniu Pérez wyprzedził Gutiérreza, który ukończył wyścig jako dwunasty przy czternastej pozycji Grosjeana. Na Meksykanina za ignorowanie niebieskich flag została jednak nałożona kara doliczenia pięciu sekund do końcowego rezultatu, przez co spadł on w klasyfikacji wyścigu za Jolyona Palmera.
Podczas trzeciego treningu przed Grand Prix Niemiec w samochodzie Romaina Grosjeana uszkodzeniu uległa skrzynia biegów. Za niezgodną z regulaminem wymianę na francuskiego zawodnika została nałożona kara cofnięcia na starcie wyścigu o pięć miejsc. Po awansie obu kierowców Haasa do Q2, w części tej Gutiérrez uzyskał wynik 1:15,883, a Grosjean – 1:16,086; Meksykanin startował zatem z jedenastego miejsca, a Francuz – z dwudziestego. Na starcie Gutiérrezowi zaczęły buksować koła, w wyniku czego spadł on na 18. miejsce. Na drugim okrążeniu Grosjean wyprzedził Gutiérreza, a dwa okrążenia później – Felipe Nasra. Po zjeździe rywali na pierwszy pit-stop, na piętnastym okrążeniu Francuz był siódmy, a Meksykanin – dziesiąty. Grosjean na 17. okrążeniu wymienił opony supermiękkie na miękkie, a na tor wrócił na szesnastej pozycji. Gutiérrez na 21. okrążeniu został wyprzedzony przez Fernando Alonso. Cztery okrążenia później natomiast zjechał do boksów celem wymiany opon miękkich na supermiękkie, powracając do rywalizacji na szesnastym miejscu. W tym okresie Grosjean podążał za Kevinem Magnussenem, ale w samochodzie kierowcy przegraniu uległy hamulce. Z tego powodu na 32. okrążeniu wyprzedził go Sergio Pérez, a na 35. – Esteban Gutiérrez. Meksykanin był wówczas dwunasty, a Francuz – trzynasty. Podczas drugiego pit-stopu w samochodach obu kierowców Haasa założono opony supermiękkie, przy czym postój Grosjeana nastąpił na 43. okrążeniu, a Gutiérreza – na 47.. Kierowcy ci wrócili do rywalizacji odpowiednio na szesnastym i czternastym miejscu. Po postojach kierowców Toro Rosso oraz wyprzedzeniu Kevina Magnussena Meksykanin był dwunasty, natomiast Francuz podążał tuż za nim. Na 66. okrążeniu Gutiérrez wyprzedził jeszcze Alonso i ukończył wyścig na jedenastym miejscu, Grosjean natomiast finiszował jako trzynasty.
W trakcie trzeciej sesji treningowej przed Grand Prix Belgii Esteban Gutiérrez w sposób nieregulaminowy przyblokował Pascala Wehrleina, za co nałożono na niego karę przesunięcia o pięć miejsc na starcie. Podczas kwalifikacji obaj kierowcy amerykańskiego zespołu awansowali do Q2, gdzie Grosjean uzyskał rezultat 1:48,316, a Gutiérrez – 1:48,598. Dzięki temu Francuz startował z jedenastego miejsca, a Meksykanin, po uwzględnieniu kary, z osiemnastego. Na starcie wyścigu miała miejsce kolizja między Verstappenem, Vettelem i Räikkönenem, ponadto z rywalizacji odpadli Wehrlein, Sainz i Button. Dzięki tym wydarzeniom na trzecim okrążeniu Grosjean był szósty, a Gutiérrez – dziewiąty. Na szóstym okrążeniu wypadek miał Kevin Magnussen i na tor wyjechał samochód bezpieczeństwa. Korzystając z tego, Grosjean natychmiast wymienił opony na miękkie, a jego zespołowy kolega uczynił to okrążenie później; w efekcie tego na ósmym okrążeniu kierowcy ci zajmowali odpowiednio dziesiąte i trzynaste miejsce. Po dziesięciu okrążeniach wyścig został jednak przerwany i obaj zawodnicy Haasa ponownie wymienili opony na miękkie. Po wznowieniu wyścigu Grosjean wyprzedził Jolyona Palmera na dwunastym okrążeniu, a Gutiérrez uczynił to samo trzy okrążenia później. Od szesnastego okrążenia francuski kierowca zaczął jednak regularnie tracić pozycje i na 20. okrążeniu był trzynasty, podczas gdy jego partner z zespołu w tym okresie jechał w czołowej dziesiątce. Meksykanin zjechał na ostatni pit-stop na 22. okrążeniu, wymieniając opony na pośrednie. Taki sam manewr zastosował Grosjean okrążenie później. Po wyprzedzeniu Kwiata oraz pit-stopie Räikkönena meksykański zawodnik był jedenasty. Grosjean z kolei jechał jako piętnasty, po czym wyprzedził Palmera (31. okrążenie) oraz Kwiata (35. okrążenie). Na 36. okrążeniu Verstappen wyprzedził Gutiérreza. Meksykanin ukończył więc Grand Prix Belgii na dwunastym miejscu, a jego partner finiszował tuż za nim.
W trakcie trzeciej sesji treningowej przed Grand Prix Włoch Romain Grosjean wjechał w żwir, co wymusiło następnie wymianę skrzyni biegów. Za tę czynność Francuz otrzymał karę cofnięcia o pięć miejsc na starcie wyścigu. Po awansie obu kierowców Haasa do Q2, w części tej Grosjean uzyskał rezultat 1:23,092, natomiast Gutiérrez ustanowił czas 1:22,856. Francuzowi dało to dwunaste miejsce, a Meksykaninowi – siódme, co oznaczało, że pierwszy raz w historii kierowca Haasa pojedzie w Q3. Tę część meksykański zawodnik ukończył na dziesiątym miejscu, z czasem 1:23,184. Na starcie wyścigu Gutiérrez miał problemy z ruszeniem, przez co spadł na dwudzieste miejsce. Grosjean na pierwszym okrążeniu natomiast z siedemnastego miejsca awansował na trzynaste, a na drugim okrążeniu zdołał jeszcze wyprzedzić Pascala Wehrleina. W tym okresie Gutiérrez, po pit-stopach Palmera i Nasra, był osiemnasty. Na 16. okrążeniu kierowca ten wymienił opony na miękkie, powracając na tor na dziewiętnastej pozycji. Grosjean podążał wówczas jako piąty, ale w dalszej części rywalizacji spadł na jedenaste miejsce. Jego zespołowy kolega natomiast na 22. okrążeniu wyprzedził Estebana Ocona (Manor), a później zyskał jeszcze dwie pozycje. Grosjean zjechał na swój jedyny pit-stop na 28. okrążeniu, zakładając opony supermiękkie. Na tor wrócił na czternastym miejscu, tuż za Gutiérrezem. Ten z kolei zjechał do boksów po raz drugi na 34. okrążeniu, również stosując mieszankę supermiękką i wracając do rywalizacji na 16. miejscu. Okrążenie po pit-stopie Meksykanin wyprzedził jednak Marcusa Ericssona. Po pit-stopie Buttona (38. okrążenie) Grosjean awansował na jedenaste miejsce, a Gutiérrez w ten sam sposób uzyskał czternastą lokatę po postoju Sainza (39. okrążenie). Na 50. okrążeniu meksykański kierowca wyprzedził Fernando Alonso i finiszował trzynasty, podczas gdy jego partner z zespołu ukończył wyścig na jedenastym miejscu.
Na Grand Prix Singapuru Haas przygotował pakiet ulepszeń do modelu VF-16, mających na celu głównie poprawienie właściwości aerodynamicznych samochodu i jego zachowanie w zakrętach. Były to jednocześnie ostatnie ulepszenia modelu w sezonie.
W trakcie kwalifikacji do Grand Prix Singapuru Gutiérrez i Grosjean awansowali do Q2. Najlepszym czasem w tej części dla Meksykanina było 1:45,593, a dla Francuza – 1:45,723. Dzięki temu meksykański zawodnik był czternasty, a jego zespołowy kolega ukończył kwalifikacje tuż za nim. Ponadto w trakcie kwalifikacji Grosjean uderzył w bandę, przez co musiał przedwcześnie zakończyć zmagania. Co więcej, w jego samochodzie po sesji kwalifikacyjnej wymieniono skrzynię biegów, za co otrzymał on karę przesunięcia o pięć miejsc na starcie. Z powodu uszkodzenia układu hamulcowego Grosjean nie wystartował w wyścigu. Na starcie doszło do kolizji Hülkenberga z Sainzem, w wyniku której na tor wyjechał samochód bezpieczeństwa. Po zjeździe samochodu bezpieczeństwa Gutiérrez podążał na dwunastej pozycji, a po zjeździe na pit-stop Sainza i Ericssona awansował na dziesiąte miejsce. Po zjazdach kolejnych przeciwników Meksykanin nadal awansował, i na 17. okrążeniu był piąty. Okrążenie później kierowca Haasa zjechał do boksów, gdzie założono mu opony ultramiękkie. Po wyjeździe Gutiérrez był trzynasty, po czym podjął walkę z Carlosem Sainzem. Obu tych kierowców na 27. okrążeniu wyprzedził Sebastian Vettel. Po zjeździe na pit-stop Verstappena, Sainza i Péreza kierowca Haasa był dziewiąty. Na 33. okrążeniu został wyprzedzony przez Verstappena oraz Péreza. Trzy okrążenia później zjechał na drugi i ostatni pit-stop, podczas którego w jego pojeździe założono miękkie opony. Na tor Meksykanin wrócił na trzynastym miejscu. Na 44. okrążeniu znalazł się on przed Massą, a na 48. – przez Sainzem (obaj zjechali na pit-stop). Pod koniec wyścigu Massa jechał za Gutiérrezem, ale nie zdołał przypuścić udanego ataku, i meksykański zawodnik ukończył Grand Prix Singapuru jako jedenasty.
W trakcie Grand Prix Malezji Haas testował w modelu VF-16 zmodyfikowany przedni spojler. W kwalifikacjach zarówno Grosjean, jak i Gutiérrez zdołali awansować do drugiej części, gdzie uzyskali czasy odpowiednio 1:35,001 i 1:35,097. To pozwoliło tym zawodnikom uzyskać odpowiednio dwunaste i trzynaste pole startowe. Na starcie Grosjean awansował na dziewiąte miejsce, zaś jego zespołowy kolega z powodu uszkodzenia samochodu po kontakcie z Kevinem Magnussenem zjechał na pit-stop na pierwszym okrążeniu, wracając na tor na ostatnim (21.) miejscu. Ponadto podczas kolizji z Magnussenem w samochodzie Meksykanina uszkodzeniu uległa podłoga. Na trzecim okrążeniu Gutiérrez wyprzedził Magnussena, natomiast na szóstym okrążeniu Grosjean został wyprzedzony przez Fernando Alonso. Na ósmym okrążeniu z powodu uszkodzenia hamulców Francuz odpadł z wyścigu. W tym czasie Gutiérrez zyskał kolejną pozycję, kiedy to do boksów zjechał Felipe Massa. Brazylijczyk wyprzedził jednak Meksykania na osiemnastym okrążeniu. Na 31. okrążeniu na pit-stop zjechał Esteban Ocon, dzięki czemu Gutiérrez awansował na osiemnaste miejsce. Kierowca Haasa utrzymał się przed Oconem po swoim pit-stopie na 32. okrążeniu, kiedy to opony miękkie w jego samochodzie wymieniono na twarde. Na 40. okrążeniu w pojeździe tego zawodnika odpadło lewe przednie koło i wycofał się on z wyścigu. Po Grand Prix za nieodpowiednie dokręcenie koła na zespół Haas F1 Team FIA nałożyła karę 5000 euro – w trakcie pit-stopu mechanicy zespołu uszkodzili piastę koła poprzez niewłaściwe założenie nakrętki.
W kwalifikacjach do Grand Prix Japonii obaj kierowcy Haasa awansowali do Q2. W części tej Gutiérrez uzyskał czas 1:32,155, a jego zespołowy kolega był o 0,021 sekundy gorszy, co umożliwiło im zajęcie odpowiednio siódmego i ósmego miejsca. Wskutek tego pierwszy raz w historii oba samochody Haas uczestniczyły w Q3. Część tę Meksykanin zakończył z wynikiem 1:32,547 (dziesiąte miejsce), a Grosjean – 1:31,961 (ósma pozycja). Ponadto po karze, jaką otrzymał Kimi Räikkönen, Grosjean miał zapewniony start z siódmego miejsca. Na starcie wyścigu Francuz spadł na dziewiąte miejsce, a jego zespołowy kolega utrzymał swoją pozycję. Ta kolejność utrzymywała się do 10. okrążenia, kiedy to Grosjean zjechał na zmianę opon na twarde. Podobny manewr Gutiérrez zastosował okrążenie później. Francuz wrócił na tor na 18. miejscu, a Meksykanin – na 21. Po pit-stopach rywali kierowcy Haasa zyskiwali miejsca i na 19. okrążeniu Grosjean był dwunasty, a Gutiérrez – dwudziesty. Wówczas to Meksykanin podjął próbę ataku Carlosa Sainza, jednak Hiszpan przyblokował kierowcę Haasa, którego samochód w efekcie tego zdarzenia obróciło. Gutiérrez zdołał jednak kontynuować jazdę. Grosjean natomiast na 22. okrążeniu wyprzedził Jolyona Palmera. Meksykanin zjechał na drugi pit-stop na 28. okrążeniu, a Francuz uczynił to dwa okrążenia później; obaj kierowcy założyli twardą mieszankę. Zawodnicy ci wrócili do rywalizacji odpowiednio na 21. i 11. pozycji. Na 32. okrążeniu, po pit-stopie Estebana Ocona, Gutiérrez awansował na dwudziestą pozycję. Finalnie Romain Grosjean ukończył Grand Prix Japonii na jedenastym miejscu, a Esteban Gutiérrez – na dwudziestym.
W pierwszej części kwalifikacji do Grand Prix Stanów Zjednoczonych Romain Grosjean ustalił najlepszy czas na poziomie 1:38,308, co dało mu siedemnaste miejsce i uniemożliwiło dalszy awans. Esteban Gutiérrez wziął natomiast udział w drugiej części, którą zakończył z rezultatem 1:37,773, dającym czternaste pole startowe. Na starcie wyścigu Meksykanin awansował na dziesiąte miejsce, a Grosjean – na piętnaste Grosjean w przeciągu dwóch okrążeń wyprzedził ponadto Palmera i Ericsona. Gutiérrez natomiast na trzecim okrążeniu uległ Buttonowi. Na piątym okrążeniu Grosjean wyprzedził Kwiata, a dwa okrążenia później znalazł się przed zespołowym kolegą. Na dziesiątym okrążeniu Francuz zjechał na pierwszy pit-stop, gdzie zmieniono w jego samochodzie opony na supermiękkie, a do rywalizacji wrócił na 18. miejscu. Gutiérrez zjechał do boksów trzy okrążenia po Grosjeanie, również wymieniając opony na supermiękką mieszankę. Na tor Meksykanin wrócił na siedemnastej pozycji. Na 17. okrążeniu zawodnik ten wycofał się z rywalizacji z powodu awarii układu hamulcowego. Grosjean po pit-stopach konkurentów awansował na dwunaste miejsce (za Pérezem). Na 27. okrążeniu Francuz zjechał na drugi postój, podczas którego w jego pojeździe założono opony miękkie. Kierowca Haasa powrócił na tor bez straty pozycji, a po odpadnięciu Verstappena (29. okrążenie) jechał jako jedenasty. Na 39. okrążeniu z rywalizacji wycofał się również Räikkönen, dzięki czemu Francuz awansował do pierwszej dziesiątki. Ostatecznie Grosjean finiszował w Grand Prix jako dziesiąty.
W Q1 do Grand Prix Meksyku najlepszy czas Grosjeana wyniósł 1:21,916, przez co zajął on 21 miejsce i nie awansował do drugiej części kwalifikacji. Podobnie rzecz miała się z jego zespołowym partnerem. Gutiérrez uzyskał rezultat 1:21,401, a podczas próby poprawy czasu obrócił samochód i zajął w kwalifikacjach 17 miejsce. Haas zdecydował się na wymianę podłogi w samochodzie Grosjeana przed wyścigiem, przez co startował on z alei serwisowej. Na pierwszym okrążeniu wyścigu Gutiérrez uderzył w samochód Pascala Wehrleina, po którym to incydencie Niemiec uderzył jeszcze w samochód Marcusa Ericssona i odpadł z wyścigu. Meksykański zawodnik Haasa kontynuował jazdę i po pierwszym okrążeniu był piętnasty, podczas gdy Grosjean jechał jako dwudziesty Na drugim okrążeniu obaj kierowcy awansowali o jedno miejsce, kiedy to Grosjean znalazł się przed Palmerem, a Gutiérrez – przed Ricciardo. Australijczyk wyprzedził jednak Meksykanina na siódmym okrążeniu. Na jedenastym okrążeniu Grosjean zjechał na pit-stop, aby wymienić opony na miękkie, a okrążenie później tak samo postąpił Gutiérrez. Kierowcy ci wrócili na tor na dwóch ostatnich pozycjach. Po zjeździe Daniiła Kwiata Meksykanin awansował na dziewiętnaste miejsce. Kiedy do boksów zjechał Esteban Ocon, obaj zawodnicy Haasa poprawili lokatę. Na 22. okrążeniu Kwiat wyprzedził Gutiérreza. Meksykanin zmienił opony na supermiękkie na 48. okrążeniu, a po powrocie na tor był ostatni. Okrążenie później wyprzedził jednak Ocona. Grosjean zdecydował się na zjazd na 50 okrążeniu (również zakładając mieszankę supermiękką) i wrócił do rywalizacji na ostatnim miejscu. Na 53 okrążeniu Francuz wyprzedził startującego w Manorze rodaka. Do końca wyścigu kierowcy Haasa nie poprawili już swoich miejsc i Gutiérrez ukończył Grand Prix Meksyku na dziewiętnastej pozycji, a Grosjean – na dwudziestej.
Podczas treningów przed Grand Prix Brazylii Haas zdecydował się przetestować w jednym z samochodów system hamulcowy firmy Carbon Industrie w miejsce dotychczas stosowanego Brembo. W trakcie kwalifikacji do tegoż Grand Prix obaj kierowcy amerykańskiego zespołu uzyskali rezultaty pozwalające im uczestniczyć w drugiej części sesji. Tam Gutiérrez uzyskał wynik 1:12,431, a Grosjean – 1:12,343, przez co w Q2 zajęli odpowiednio dwunaste i dziewiąte miejsce. Oznaczało to awans Grosjeana do Q3, gdzie z czasem 1:11,937 był siódmy. W trakcie okrążenia rozgrzewkowego Grosjean miał wypadek, w efekcie którego rozbił samochód i nie wystartował w wyścigu. Wyścig odbył się w deszczowych warunkach. Z tego powodu przez pierwsze siedem okrążeń kierowcy jechali za samochodem bezpieczeństwa. Na ósmym okrążeniu Gutiérrez spadł na dziewiętnaste miejsce. Jednakże po zjeździe konkurentów na pit-stopy na jedenastym okrążeniu wrócił na jedenastą pozycję. Okrążenie później Meksykanin sam zjechał do boksów, aby zmienić opony deszczowe na przejściowe. Kierowca Haasa wrócił na tor na dziewiętnastym miejscu. Na trzynastym okrążeniu wypadkowi uległ Marcus Ericsson, w efekcie czego drugi raz na torze pojawił się samochód bezpieczeństwa. Na dwudziestym okrążeniu, po wypadku Kimiego Räikkönena, wyścig został przerwany. W trakcie przerwy zawodnik Haasa zmienił opony na pełne deszczowe. Wyścig został wznowiony za samochodem bezpieczeństwa, ale z powodu złych warunków pogodowych został ponownie przerwany na 29. okrążeniu; wtedy też Meksykanin, będący wówczas siedemnasty, po raz kolejny zmienił opony na deszczowe. Po wznowieniu zawodów przebyte zostały kolejne dwa okrążenia za samochodem bezpieczeństwa. W międzyczasie, na 31. okrążeniu, na pit-stop zjechał Felipe Massa, przez co Gutiérrez awansował na szesnaste miejsce. Po zjeździe Buttona (34. okrążenie) i Bottasa (38. okrążenie) Meksykanin jechał na czternastym miejscu, Na 39. okrążeniu kierowca ten wyprzedził Pascala Wehrleina, a okrążenie później jechał jako dwunasty, ponieważ na pit-stop zjechał Kevin Magnussen. Na 44. okrążeniu Meksykanin został wyprzedzony przez Kwiata, a okrążenie później przez Massę i Bottasa. Dwa okrążenia później zawodnik zjechał na czwarty pit-stop, aby założyć w swoim pojeździe opony deszczowe. Po powrocie na tor Gutiérrez był szesnasty. Po kraksie Massy na okrążeniach 49–55 na torze ponownie znajdował się samochód bezpieczeństwa. Po jego zjeździe Gutiérrez znalazł się przed Alonso i Magnussenem. Na 62 okrążeniu Meksykanin odpadł z wyścigu z powodu awarii systemów MGU-K i MGU-H wycofał się z wyścigu.
W kwalifikacjach do ostatniego wyścigu sezonu – Grand Prix Abu Zabi – Grosjean oraz Gutiérrez awansowali do Q2. W części tej uzyskali oni rezultaty odpowiednio 1:41,564 i 1:41,480, czyli czternaste i trzynaste miejsce. Na starcie wyścigu Grosjean spadł na piętnastą, a Gutiérrez – na szesnastą pozycję. Na drugim okrążeniu Max Verstappen wyprzedził Gutiérreza, a okrążenie później Grosjean spadł za Verstappena i Gutiérreza. Na szóstym okrążeniu obaj kierowcy Haasa znaleźli się przed Nasrem. Na ósmym okrążeniu Gutiérrez zjechał na pit-stop, aby wymienić opony supermiękkie na miękkie. Meksykanin powrócił na tor na szesnatym miejscu, natomiast jego zespołowy partner był wówczas dziesiąty. Na 14. okrążeniu Grosjean został wyprzedzony przez Felipe Massę, a trzy okrążenia później – przez Fernando Alonso. Na 19. okrążeniu natomiast Gutiérrez wyprzedził Palmera. Na 20. okrążeniu Grosjean po raz pierwszy zjechał do boksów celem założenia miękkich opon. Francuz powrócił do rywalizacji trzy pozycje za zespołowym kolegą, na szesnastym miejscu. Na 22. okrążeniu Gutiérrez wyprzedził Ericssona, a okrążenie później Grosjean znalazł się przed Sainzem. Na 26. okrążeniu Francuz wyprzedził jeszcze Ericssona. Dwa okrążenia później na drugi pit-stop zjechał Gutiérrez (założył opony miękkie), natomiast Grosjean swój drugi pit-stop odbył na 30. okrążeniu (opony supermiękkie). Grosjean po wizycie w boksach utrzymał jedenaste miejsce, zaś Gutiérrez tuż po powrocie na tor był czternasty. Na 32. okrążeniu wyprzedził on Nasra, a na 34. – Ericssona. Obaj kierowcy Haasa nie zmienili już do mety swoich miejsc i Grosjean zakońćzył Grand Prix Abu Zabi na jedenastym miejscu, a Gutiérrez – na dwunastym.
W klasyfikacji generalnej konstruktorów Haas zajął ósme miejsce, zdobywając 29 punktów. Wszystkie te punkty były udziałem Romaina Grosjeana, który w klasyfikacji kierowców zajął trzynaste miejsce. Esteban Gutiérrez nie zdobył punktów i został sklasyfikowany na dwudziestej pierwszej pozycji. Ósma pozycja Haasa w klasyfikacji była najwyższą lokatą całkowicie debiutanckiego zespołu Formuły 1 od sezonu 1993, kiedy to Sauber był siódmy. Podsumowując sezon, Grosjean wyraził zadowolenie z jego przebiegu i stwierdził, iż postawa jego zespołu była „olbrzymią niespodzianką”, także dla jego ekipy.
W zestawieniu Autosportu po Grand Prix Hiszpanii na najlepszy na tamten moment samochód sezonu Haas został sklasyfikowany na dziewiątym miejscu. Wnioskując na podstawie danych uzyskanych z konkretnych zakrętów toru Circuit de Barcelona-Catalunya, jak również systemu GPS, Ben Anderson napisał, że VF-16 nie jest stabilnym samochodem przy wysokich prędkościach, szczególnie przy nagłym zjeździe w prawo lub lewo. Z drugiej strony Anderson zaznaczył przyzwoitą trakcję, jak również dobre zachowanie się samochodu na prostych. Dziennikarz określił Haasa VF-16 jako „mniej zdolnego” Williamsa FW38 z silnikiem Ferrari.
Model szerokiej współpracy Haasa z Ferrari, umożliwiający wykorzystanie zasobów włoskiego zespołu w budowie modelu VF-16, wywołał kontrowersje w środowisku Formuły 1. Pat Symonds skrytykował powiązania Haasa z Ferrari. Brytyjczyk argumentował, iż poprzez zmniejszenie listy części koniecznych do zbudowania samodzielnie w Formule 1 zaciera się status konstruktora. Bob Fernley zauważył kontrowersyjność takiej sytuacji, podkreślając, że współpraca Haasa i Ferrari dała korzyści obu stronom oraz twierdząc, iż Haas VF-16 jest samochodem „podstawionym, gotowym do jazdy”. Alain Prost wyraził opinię, że Haas, wykorzystując przepisy dopuszczające szeroką współpracę z innym konstruktorem, ograniczył możliwość poprawy swoich osiągów. Czterokrotny mistrz świata zauważył jednakże, że zespół, korzystając nawet z gotowych części, musiał sprawić, by należycie one pracowały. Z drugiej strony Toto Wolff określił typ funkcjonowania Haas F1 Team jako „przemyślany”. Christian Horner dodał natomiast, że dzięki takiej strategii Haas mógł być konkurencyjny, dysponując relatywnie niskim budżetem.
Romain Grosjean powiedział, że osoby, które krytykują powiązania Haasa z Ferrari, są „zazdrosne”, natomiast Gene Haas podkreślił, że mimo kooperacji z Ferrari jego zespół musiał zmierzyć się z różnymi przeciwnościami, ale zdołał zyskać konkurencyjność.
Zarchiwizowana wersja podstrony bolidu na oficjalnej stronie zespołu (ang.). W: haasf1team.com [on-line]. [dostęp 2016-02-21].